<DOC>
<DOCNO> 112003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun20.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoksul insanların kopyalanmasından endişe ediliyor... 
</HEADLINE>
<TEXT>

     Dünyada genetik kopyalama yöntemiyle üretilen ilk memeli hayvan olan koyun Dolly'nin yaratıcılarından bilim adamı Alan Colman, etik değerlerden yoksun bilim adamlarının, insan kopyalama deneyleri için yoksul insanları kullanmasından endişe ettiğini söyledi. 
     Halen Singapur'da uluslararası bir bilimsel araştırma kuruluşunda çalışan Colman, insan kopyalamayı ''gayri etik'' olarak niteledi, ancak bunun gelecekte bir dönemde büyük olasılıkla olacağını kaydetti. 
     Fakir insanların yumurtalarını vermeleri için sömürülebileceğine işaret eden Colman, böbreklerini ya da çocuklarını satmaları için kandırılabilen fakir insanların bulunduğunu anımsattı. 
     Colman, bu durumdaki insanları kullanacak etik değerlerden yoksun bilim adamları olduğunu belirterek, insan kopyalama projelerine para akıtacak, narsist eğilimli, çok parası olan kişiler bulunduğunu düşündüğünü de kaydetti. 
     Koyun Dolly'i üretmek için 1997 yılında tek koyun hücresini kopyalayan, merkezi İskoçya'da bulunan araştırma merkezinin bir üyesi olan Colman, halen, hamileliğin ilk günlerinde oluşan ve insan vücudunda gelişen kök hücrelerin diyabet hastalarının tedavisinde nasıl kullanılabileceği üzerinde çalışıyor. 
     Dolly'nin üretilmesini sığır, koyun, domuz gibi diğer hayvanlar izlerken, insan kopyalanması tartışmaları da gündeme gelmişti. 
     Dolly'nin yaratıcısı diğer bilim adamları da sık sık, aynı yöntemle insan kopyalanması düşüncesinin ''tehlikeli ve sorumsuzluk'' olduğunu belirterek, etik kaygılar dışında, bu yöntemin insanlarda uygulanması durumunda, kopya bebeklerin erken ölümlerine ve çeşitli anormalliklerin ortaya çıkmasına yol açacağı uyarısında bulunmuşlardı. 
     Colman, insan kopyalanması üzerinde çalıştığını iddia eden İtalyan doktor Severino Antinori'nin de insanın sağlıklı olarak kopyalanması için gerekli nükleer transferi yapacak yetenekte olmadığını kaydetti. 
     Antinori, geçen Nisan ayında, dünyada üç kadının kopya bebeğe hamile olduğunu ileri sürmüş, ancak ayrıntı vermeyi ve kanıt göstermeyi reddetmişti. 
     





</TEXT>
</DOC>
