<DOC>
<DOCNO> 133942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur16.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesine 40 yıl sonra kavuştu... 
</HEADLINE>
<TEXT>

     Karaman Çukurören köyünde Türk filmlerini aratmayacak bir hayat hikayesi ve mutlu son yaşandı. Gurbetçi Muhittin Kalaycı 42 , 40 yıldır öldüğünü bildiği annesi Zahire Eğri'ye 70 kavuştu. Birbirine sarılan anne - oğul uzun süre konuşamadan ağladı. 
     Anne Eğri ile baba Muhittin Kalaycı 40 yıl önce boşandı. Baba Kalaycı daha sonra dört çocuğunu alarak Almanya'ya yerleşti. O zaman iki yaşında olan ve babasıyla aynı adı taşıyan Muhittin ile iki ağabeyi ve bir ablası "Anneniz öldü" yalanıyla üvey anne yanında yetişti. 
     Almanya'da büyüyen Kalaycı, biri Türk, diğeri Alman olmak üzere iki ayrı evlilik yaptı ve dört çocuğu oldu. Cinayet suçundan da toplam 12 yıl cezaevinde kalan Kalaycı, geçen yıl Türkiye'ye dönüş yaptı. Eşi ve çocukları Almanya'da kalan Kalaycı, yerleşmek için ev ararken hayatının asıl sürprizi karşısına çıktı. 
     Kalaycı, amcasının oğlu İrfan Kalaycı'dan annesinin ölmediğini öğrendi. Hemen annesini aramaya koyulan Kalaycı, Çukurören köyündeki adrese gitti ve kapıyı çalınca yeniden evlenerek kendine yeni bir yaşam kuran anne Eğri ile karşılaştı. Karşısındaki adamın 40 yıldır görmediği çocuklarından biri olduğunu öğrenen yaşlı kadın zor ayakta durdu. Duygusal sahneler, kucaklaşma ve ağlamayla devam etti. 
     
     Ölsem de gam yemem 

     Hep içindeki anne özlemiyle büyüdüğünü ifade eden Kalaycı, şunları söyledi 
     "Bu yaşıma kadar annemin öldüğünü zannediyordum. Amcamın oğlu 'annen yaşıyor' dediğinde dünyalar benim oldu. Çok sevdiğim yakınım Metin Koçaklı'nın uzun süren uğraşları sayesinde annemi bularak buraya geldim. Çocuklarım hiç babaannelerini tanıyamadı. Artık ölsem de gam yemem. Yüreğimden ağır bir taş düştü. İki ağabeyim ve ablama henüz söylemedim. Onlar da öğrenince şaşıracak." 
     
     Yüreğime taş bastım 

     Gözü yaşlı anne Eğri de "Dört çocuğum Almanya'ya gidince yüreğime taş bastım. Yıllarca onların hasretiyle yaşadım. Geceler boyu ağladım. Ölmeden oğlumu gördüğüm için çok mutluyum. Allah bizi kavuşturanlardan razı olsun" diye konuştu. 
     





</TEXT>
</DOC>
