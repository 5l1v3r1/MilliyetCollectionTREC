<DOC>
<DOCNO> 102147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/guncel/gun01.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanı bekliyorlar... 
</HEADLINE>
<TEXT>

Milliyet Kervanı dün Gaziantep'teydi... 
     SİZE GELİYORUZ 

     GAZİANTEP’TE seçmenin çoğu Belediye Başkanı Celal Doğan nereye ağırlık verirse oraya yöneleceğini söylüyor. 
     
     

     

     
Umut yok, biraz öfke verelim...      ATİLLA GÖKÇE 

     Gaziantep, hemen her alanda ülkenin doruktaki kentlerinden biri... Futbolda yüksek iddiasıyla zaman zaman üç büyükleri tehdit eden, sanayide kendi birikiminden ürettiği makinelerle dünya devlerine kafa tutup global yarışlara giren, gelir ortalamasıyla Türkiye’nin kıskanılacak kentlerinden biri olma özelliğini koruyan Gaziantep, seçim öncesi umutsuz ekonomik ortamda da öfkenin doruklarına tırmanmış... 
     
     İşsizlik en büyük sorun 
     Genel İş Sendikası Bölge Başkanı Nihat Bencan, "İşsizlik o kadar şiddetli ki, insanlar 12 saat aralıksız çalışmak için, sigortasız ve bordrosuz işlere bile razı oldu. Sırf karın tokluğuna 10 kişiyi araya koyarak iş arıyorlar. Faizler yükseldikçe, kredi muslukları üretime yönelmedikçe bu iş çözülemeyecek" diyor. 
     Sigortalı işçi sayısı 40 binden 25 bine düşmüş... Yüzde 68 enflasyona karşılık yüzde 40 zamla sözleşme yapabilmişler. Bunu bile başarı sayıp ekliyor "Bu ortamın tek yararı, işçi ile işvereni birbirine yaklaştırması, yakınlaştırması oldu. Gelecekte birbirimizi daha iyi anlayacağız. Ama öncelikle üretimi gerçekleştirmenin yollarını aramalıyız... Bugünkü siyaset tablosundan da seçimde üretimi gerçekleştirecek kadroları işbaşına getirmek zor olacak." Sendikacı Bencan’ın sakin üslupla dile getirdiği düşünceler, gençlerin sesinden daha gergin ve öfkeli yerlere sıçrıyor. 
     Kamu yönetiminden mezun Ekrem Tuncer, dört yıl çalıştıktan sonra askere gitmiş. Şimdi işsiz... "Oyumu AKP’ye vereceğim. Çünkü ötekiler bugünkü sıkıntılarda payı olan partiler" diyor. Lise mezunu Hüseyin Karadağ, "Öfkeli ve gerginiz. Umutlarımızı kırdılar. Ama bu ülkede yaşayan herkesin birbirini anlamaya ve milli mutabakat yapmaya ihtiyacı var. Bazı siyasetçiler antidemokratik tutumları terk ederek her düşünceye parlamentonun kapılarını açmalıdır." 
     
     Siyasetçilere bir inansak...’ 
     Gençler, gereksiz sayıdaki üniversiteye de karşılar. Üniversitelerde yeterli eğitim verilemediğini, ülkenin gereksinimlerine göre planlama yapılmadığı için mezunların hayatta kendilerine uygun bir rol bulamadığını söylüyorlar. Üniversitelerin "disko gençliği" yetiştirdiğini, dolarla öğrenci kabul eden vakıf üniversitelerinin de fırsat eşitliğini bozduğunu öne sürüyorlar. 
     Ekonomik darboğazlar, hırsızlığı, suçu, aile içi çatışmaları da tetiklemiş... Antep’te futbol sevgisi de öfkeden nasibini almış... "İnsanlar bir lokma ekmek için dilenme noktasına gelirken futbolculara milyon dolarların verilmesi bu ülke adına haksızlıktır " diyorlar. En öfkelendikleri olaylar da futbolla ilintili "Milli Takım’nın Dünya Kupası’nda attığı her gol bizi sevindirdi. Ama bürokratlar o sevincimize de zehir kattı. Her golün ardından zam geldi, icra geldi, haciz geldi " Öyle görünüyor ki işsizlik, umutsuzluk ve çözümsüzlük statlara da yansıyacak. Futbol dahi bu sancıyı unutturmayacak. Siyasetçilerin çözüm önerilerine bir inansak da yaşamın tadını bozan şu öfkeyi bir yensek 
     
Halk barut fıçısı gibi...      MUSTAFA BAKACAK 

     Milliyet TIR’ın 17’nci durağı Gaziantep’te işsizlik ve hayat pahalılığından yakınan, politikacılara öfke duyan insanlarla karşılaştık. "Elektrik, su, mutfak masrafı derken aldığım emekli maaşından elimde bir şey kalmıyor" diyen emekli Kemal Boyu, şöyle devam ediyor 
     "Kör, sağır ve dilsizi oynayan hükümet ortakları artık seçime girmesin, onlara oy yok." Hırsızlığın, vurgunun önlenmesi halinde ülkenin cennet olacağını savunan çiftçi Mustafa Yılmaz ise 14 - 15 yaşlarındaki çocukların bile fuhuş yaptığını, bunları görünce insanlığından utandığını söylüyor. 
     Şahinbey ilçesine bağlı Ulaş Mahallesi’nin muhtarı Nedim Şahin, "Her gün 15 - 20 kişi kapımı çalıp yardım istiyor ve bu sayı her geçen gün artıyor. İnsanların bu durumları karşısında çaresiz kalmaktan kahroluyorum" diyor. 
     
     Mecburen çalıyorum’ 
     Süleyman Kirazoğlu da şunları söyledi "Hırsızlıktan 9 yaşında cezaevine girdim. Ailemin geçimini sağlamak için iş istiyorum, kimse vermiyor. Ben de hırsızlık, kapkaç yapmak zorunda kalıyorum. Bugüne kadar 12 kez cezaevine girdim. Beş yılım içeride geçti. Şartla Salıverme Yasası’ndan yararlanarak yine çıktım. Dışarıda suç işlemekten başka çarem yok." 
     
     
     
     



 GÜNCEL 













</TEXT>
</DOC>
