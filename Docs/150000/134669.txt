<DOC>
<DOCNO> 134669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/dunya/dun01.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak’a kısa vadeli ABD yönetimi 
</HEADLINE>
<TEXT>

     DIŞ HABERLER SERVİSİ 

     ABD Başkanı George W. Bush’un Ulusal Güvenlik Danışmanı Condoleezza Rice, Saddam Hüseyin’in devrilmesinin ardından Irak’ta askeri bir yönetim kurmayı planlamadıklarını, Irak’ı sadece kısa bir süre denetimleri altında tutacaklarını söyledi. 
     Mısır’da yayımlanan El Ahram gazetesine konuşan Rice, "Irak bu korkunç yönetimden kurtulduğunda, Irak halkının kendi işini kendisinin görebileceğine inanıyoruz" dedi. Ancak Rice, "belli bir süre için" özellikle askeri operasyonlar sırasında, düzenin sağlanması açısından Amerikan askerlerinin kilit rol oynayacağını da ifade etti. 
     Bağdat’ta askeri bir hükümet kurmayacaklarını vurgulayan Condoleezza Rice, savaşın ardından Irak halkının en kısa sürede sivil bir yönetim kurmak için ellerinden geleni yapacaklarını belirtti. 
     ABD’nin olası bir Irak operasyonunu yönetecek olan General Tommy Franks’in, savaşın ardından ABD’nin Irak Valisi olacağı iddia ediliyordu. 
     



 DÜNYA 











</TEXT>
</DOC>
