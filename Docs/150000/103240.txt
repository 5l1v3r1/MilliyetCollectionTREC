<DOC>
<DOCNO> 103240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/guncel/agun.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsyan ettiren tablo 
</HEADLINE>
<TEXT>

Beşiktaş’ta esnaf, 3 kişinin yaralandığı çökme olayını protesto etti Altyapı çalışması aylardır bitirilemedi. İşyerlerimizi sular bastı. Sorumlular uyuyor mu 
     BÜLENT ÖZDEMİR, MEHMET DEMİRKAYA 

     İstanbullular üç gün süren sağanak yağışın ardından, suların çekilmesiyle acı gerçekle karşı karşıya kaldı. Yıkılan kaldırımlar, sökülen direk ve işaret levhalarıyla çöken yollar ortaya çıktı. 
     Sel en çok Kasımpaşa, Beşiktaş ve Kağıthane’de etkili oldu. Beşiktaş Ihlamurdere Caddesi’nde yaşanan ve üç kişinin yaralanmasına neden olan çökmeye tepki gösteren bir grup esnaf ise dün protesto gösterisi yaptı. 
     
     Müşteri azaldı’ 
     Esnaf adına konuşan Bülent Ergenç, uzun süredir devam eden kanalizasyon ve ıslah çalışmalarından etkilenen cadde üzerindeki esnafın vergilerinin ertelenmesini, gecikmiş elektrik ve su faturalarının faizlerinin alınmamasını isteyeceklerini kaydetti. Ayakkabı mağazası işleten Nevzat Tüfekçi de, çalışmaların düzensiz ve yavaş ilerlediğini, bu nedenle müşteri sayısının azaldığını savunarak "Çalışma nedeniyle sistemin alt tarafı tıkandığından, zaten sorunlu olan bu bölgeyi su bastı. Benim depom da suyla doldu" dedi. 
     
     Basiretsizlik’ 
     Ali Yücel de, "Belediyenin ıslah kararı kesinlikle doğrudur. Ancak çalışmaların yapıldığı yerdeki logar kapaklarının kapatılması tam bir basiretsizlik. Sele davetiye çıkarıldı" diye konuştu. 
     Olay yerine gelen Beşiktaş Belediyesi Basın Danışmanı Üzeyir Darıcı ise caddedeki çalışmaların sorumluluğunun Büyükşehir Belediyesi ile İSKİ’ye ait olduğunu söyledi. 
     
     Vatandaşa destek 
     Savcıları göreve çağıran İnşaat Mühendisleri Odası İstanbul Şube Başkanı Cemal Gökçe de zarar gören vatandaşların yerel yönetimler hakkında dava açmaları durumunda duruşmalara müdahil olarak katılacaklarını bildirdi. 
     Gökçe, belediyelerin müteahhitlere ihale ettikleri işleri denetlemediğini, işlerin kurallara uygun yapılmadığını savundu. 
     
     Hakkınızı arayın’ 
     Vatandaşı haklarını aramaya çağıran Avukat Cengiz Hortoğlu da, idarenin, hizmet kusuru nedeniyle yol açtığı zararlardan yasal olarak sorumlu olduğunu belirterek "Vatandaş uğradığı zararı tespit ettirip 1 yıl içinde idareye başvurmalı" dedi. 
     Vatandaşların uğradığı zararı sulh hukuk mahkemesinden 1 - 2 gün içinde tespit ettirmesi, eğer yaralanmışsa rapor alması gerektiğini belirten Hortoğlu, vatandaş olarak hak arama özgürlüğünü de kullanmak gerektiğini söyledi. 
     



 GÜNCEL 




















</TEXT>
</DOC>
