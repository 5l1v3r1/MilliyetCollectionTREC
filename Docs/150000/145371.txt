<DOC>
<DOCNO> 145371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/ekonomi/eko03.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasaya hesapta olmayan 750 trilyon giriyor 
</HEADLINE>
<TEXT>

Vergi barışında takside bağlanan alacak 2.3 katrilyona ulaştı. 1.5 katrilyonu bu yıl tahsil edilecek. Böylece 2003 bütçesinde öngörülenin iki katı gelir sağlanacak 
     EKONOMİ SERVİSİ 

     Vergi barışında hedefler aşıldı. Bütçeye 750 trilyon lira gelir beklentisi konulmasına karşın, yararlanma süresi 31 Mart dolmadan taksite bağlanan vergi alacağı tutarı 2.3 katrilyona ulaştı. Toplamı 18 ayda tahsil edilecek bu paranın 1.5 katrilyonu bu yıl içinde tahsil edilecek. Böylece bütçeye konulan 750 trilyonun iki katı miktarda bir para kasaya girecek. 
     Bilindiği gibi hükümet başlangıçta toplam olarak 3.6 katrilyon, 2003 yılı içinde de 2.4 katrilyon gelir hedefi öngörmüş, ancak IMF, bu hedefi gerçekçi bulmamış, müzakereler sonucu bütçeye 750 trilyon lira gelir beklentisi konulmuştu. Ancak şu ana kadar gerçekleşen rakam, hükümetin başlangıçtaki beklentisinin 2.4 katrilyon gerçekçi olduğunu ortaya koydu. Normal yararlanma süresi 310 Mart’ta dolacağından, önümüzdeki günlerde bu rakamın dahi aşılması olasılığı belirdi. 
     
     Ay sonunu bekliyor’ 
     Reuters’a açıklamalarda bulunan Gelirler Genel Müdür Vekili Osman Arıoğlu, vergi barışı ile 10 katrilyon liralık vergi alacağına kolaylıklar getirerek, 2003 yılında 2.4 katrilyon, 18 aylık taksitlendirme süresinde de toplam 3.6 katrilyon lira gelir hedeflendiğini hatırlattı. 
     Bu hedeflerin IMF’nin ısrarı sonucu revize edildiğini belirten Arıoğlu, "Bugün itibariyle vergi barışından gelecek rakam IMF beklentilerinin çok üstüne çıktı. 900 bin mükellefe ulaşıldı. Borcu yüksek olanlar matrah artırımından faydalanmak için son günleri bekliyor. Bu talep de geldiğinde hedeflerimizin ortaya çıkacağını düşünüyoruz" dedi. 
     
Ek vergiler için nisanda eller cebe      ANKARA Milliyet 

     Hükümetin, Türkiye’de ABD askeri bulundurulmasına ilişkin tezkerenin TBMM’de reddedilmesinden hemen sonra, piyasalarda yeni bir kriz yaşanmaması için ilan ettiği kaynak paketinde yer alan ek vergiler Bütçe Komisyonu’ndan geçti. 
     Tasarı Meclis’ten de geçerse araba ve emlak sahibi olanlar bu yıl ikinci kez emlak ve ek Motorlu Taşıtlar Vergisi MTV ödeyecek. Ek MTV’nin birinci taksidi, yasanın yayımını izleyen ayın sonuna kadar büyük olasılıkla nisan ayında , ikinci taksidi ise ekim sonuna kadar ödenecek. 
     Emlak vergileri de 2003 yılı vergi matrahları üzerinden de bir defa daha ödenecek. Ödemeler 2003 vergisi taksit süreleri içinde yapılacak. Buna göre ek emlak vergisinin ilk taksidi de nisan ve mayıs aylarında ödenecek. Bu yıl normal ve ek emlak vergisinden yaklaşık 1.4 katrilyon lira, ek motorlu taşıtlar vergisiyle de 1.1 katrilyon liralık tahsilat yapılması hedefleniyor. Normal ek emlak vergisi düşüldüğünde ek vergilerden toplam gelir beklentisi ise 1.7 katrilyon lira. 
     


SİYASET 


















</TEXT>
</DOC>
