<DOC>
<DOCNO> 143147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun09.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, üvey kardeşini göz hapsinde tutuyor... 
</HEADLINE>
<TEXT>

     Irak lideri Saddam Hüseyin'in, üvey kardeşi Berzan Tikriti'yi evinde göz hapsine aldırdığı öne sürüldü. 
     Kuveyt gazetesi Erray el Eam, kimliğini belirtmediği Iraklı kaynaklara dayanarak verdiği haberde, Saddam'ın Tikriti'yi, küçük oğlu Kusay'a itaat etmeye yanaşmadığı için göz hapsine aldırdığını yazdı. 
     Gazeteye göre, Saddam Hüseyin, 5 Mart'ta üvey kardeşi, kuzeni ve oğullarıyla yaptığı toplantıda, iktidarı seçkin birliklere komuta eden küçük oğlu Kusay'a bırakabileceğini ima etti ve bu durumda ona itaat edilmesini istedi. Ancak Berzan Tikriti, ''20 yılı aşkın süredir duruma katlandım, çünkü siz vardınız. Ama siz yoksanız tutumum değişir'' diyerek Kusay'a itaat etmeyeceğini söyledi. 
     Bu sözlere sinirlenen ve kardeşine hakaretler yağdıran Saddam, Tikriti'yi Bağdat yakınlarındaki Errıdvaniye yöresinde evinde göz hapsine aldırdı. 
     Bağımsız kaynaklar, haberi doğrulamadı. 
     Berzan Tikriti, 1984'e kadar istihbarat servislerinin başındaydı. 12 yıl boyunca da Cenevre'de Irak temsilciliği yapan Tikriti, 1999'da merkeze çekilmişti. 
     





</TEXT>
</DOC>
