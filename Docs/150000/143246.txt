<DOC>
<DOCNO> 143246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur05.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada yaşlı sayısı artıyor... 
</HEADLINE>
<TEXT>

     Dünya nüfusunun 10'da 1'ini 60 yaş ve üstü oluşturuyor. Dünya üzerindeki yaşlıların sayısı hızla artarken, 2050 yılında 60 yaş ve üzerindeki nüfusun 2 milyara ulaşacağı ve 60 yaşındakilerin sayısının çocukların sayısını geçeceği tahmin ediliyor. 
     Dünya Sağlık Örgütü WHO ve Birleşmiş Milletler BM verilerine göre, yaşam süresinin uzaması ve doğum oranındaki düşüş nedeniyle dünyada 60 yaş ve üstü nüfus, hiçbir yaş grubunda olmadığı kadar hızla yükseliyor. 
     Verilere göre, son 30 yılda dünyadaki 65 yaş ve üzerindeki kişilerin sayısı yüzde 63 oranında artış gösterdi. 
     Dünyada 60 yaş üzerindeki nüfusun 2025 yılında 1.2 milyara, 2050 yılına kadar da 2 milyara ulaşması bekleniyor. 
     Verilere göre, dünyada 2002 yılında 629 milyon olan yaşlı sayısı toplam nüfusun 10'da birine denk geliyor. 2050 yılında ise 60 yaş ve üzerindeki nüfusun 2 milyara ulaşarak, toplam nüfusun 5'te birine denk geleceği ve 14 yaşın altındaki nüfustan daha fazla olacağı tahmin ediliyor. 
     2150 yılında ise 60 yaş ve üstündekilerin toplam nüfusun 3'te 1'ine denk gelmesi bekleniyor. 
     
     TÜRKİYE'DE DURUM 
     Türkiye'de ise 2000 yılında yüzde 5.6'ya çıkan yaşlıların nüfusa oranının 2005 yılında yüzde 6.3'e, 2010 yılında ise 7.1'e çıkması bekleniyor. 
     Türkiye'de 65 yaş üzerindeki kişilerin yüzde 90'ında genellikle kronik bir hastalık, yüzde 35'inde 2, yüzde 23'ünde 3 ve yüzde 14'ünde 4 veya daha fazla hastalık bir arada bulunuyor. 
     Yaşlı ölümleri de genellikle bu hastalıklara ve komplikasyonlara bağlı olurken, yaşlı ölümlerinin yüzde 43'ü kalp hastalıkları, yüzde 10'u ise kanser nedeniyle gerçekleşiyor. 
     
     WHO SAĞLIKLI YAŞLILIK İÇİN UYARIYOR 
     Yaşlı sayısının hızla artması nedeniyle WHO, ülkelere yaşlanmakta olan insanların sağlıklarının yükseltilmesini sağlayacak politikalar geliştirmede rehberlik edecek. Buna göre, sağlıklı yaşlanmanın başlıca dayanağı, çocukluğun erken dönemlerinde başlayan, bulaşıcı olmayan hastalıkların engellenmesi... 
     Yaşlanmayla bulaşıcı olmayan hastalıklardaki artış gibi sıkıntılar ortaya çıkıyor ancak, sağlıklı yaşam tarzının teşvik edilmesi ve yerinde önleyici eylemlerde bulunulmasıyla bunların üstesinden gelinebiliyor. 
     Araştırmalara göre, şeker veya kalp rahatsızlıkları gibi kronik hastalıkların kökeni, çocukluğun erken dönemleri hatta daha öncesine kadar uzanıyor. 
     Bununla beraber bulaşıcı olmayan bir hastalığa yakalanmada veya bakıma muhtaç hale gelmede, yaşın ilerlemesi, fiziksel aktivite eksikliği, tütün kullanımı, alkol bağımlılığı, yaşam boyu yetersiz beslenme temel riski arttıran faktörler olarak sıralanıyor. WHO, sağlıklı yaşlanmak için şunları öneriyor 
     -Hastalıkların ve muhtaçlığın başlamasına katkıda bulunan yoksulluk, düşük okur-yazarlık oranı ve eğitimsizlik gibi faktörlerin saptanması. 
     -Alkol bağımlılığı ve tütün kullanımının yaşam boyunca kontrol edilmesi. 
     -Yeterli ve sağlıklı gıda ile beslenmenin küçük yaşlardan itibaren temini. 
     -Her yaşta fiziksel aktivitelerin, sporun desteklenmesi. 
     -Güvenli çevrelerin yaratılması. 
     -Önemli ve güvenilir ilaçlara ve gözlük, koltuk değneği gibi destekleyici araçlara erişme imkanının arttırılması. 
     -Zihin sağlığının desteklenmesi. 
     -Önlenebilir duyma yetersizlikleri ve körlüğün azaltılması. 
     -Bakımın, ilginin devamlılığının sağlanması ve bakıcıların desteklenmesi. 
     





</TEXT>
</DOC>
