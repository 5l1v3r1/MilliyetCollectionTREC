<DOC>
<DOCNO> 136710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun06.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post Türkiye ile her an anlaşma sağlanabilir 
</HEADLINE>
<TEXT>

     ABD'de yayınlanan Washington Post gazetesi, ''ABD'nin Türkiye için planladığı Irak bağlantılı yardım paketi konusunda iki ülke arasında bazı görüş ayrılıklarının sürdüğünü, ancak kısa sürede anlaşma sağlanmasının mümkün olduğunu'' yazdı. 
     Gazete, Dışişleri Bakanı Yaşar Yakış ve Hazineden Sorumlu Devlet Bakanı Ali Babacan'ın, ABD Dışişleri Bakanı Colin Powell ve Hazine Bakan Yardımıcısı John Taylor başkanlığındaki heyetler arasında dün yapılan çok yoğun görüşmelerden henüz sonuç alınmadığını kaydetti. 
     Washington Post'a konuşan bir Türk yetkili, tarafların konularının bir ölçüde yaklaştığını, ancak bunun henüz Türkiye'yi tatmin edecek boyutta olmadığını söyledi. 
     Gazete, yardım paketinin miktarı ve türü konularında anlaşmaya varılmaya çalışıldığını kaydederken, tarafların dile getirdiği rakamalar arasında hala milyarlarca dolarlık fark bulunduğunu bildirdi. 
     Washington Post'a konuşan üst düzey bir Amerikalı yetkili, buna rağmen Yakış ve Babacan yarın Washington'dan ayrılmadan önce bir anlaşmaya varılmasının mümkün olduğunu söyledi. 
     Bu yetkili, ''Bizim savunduğumuz tezlerden biri, Irak'ta normal, demokratik ve ekonomik yönden yaşanabilir bir yönetimin kurulmasının Türkiye'ye büyük yarar getireceğidir. Kısa vadede Türk ekonomisinin önünde sorunlar çıkabilir, ancak uzun vadede Türkiye'ye büyük yarar sağlacak'' dedi. 
     Washington Post, ABD'nin de Amerikan askerlerinin Türkiye'de konuşlanmasına yönelik iznin Türkiye tarafından en kısa sürede verilmesinde ısrar ettiğini yazdı. 
     





</TEXT>
</DOC>
