<DOC>
<DOCNO> 127104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur24.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı'nın YÖK Başkanı ile polemiği bitmiyor 
</HEADLINE>
<TEXT>

     Milli Eğitim Bakanı Erkan Mumcu, geçen hafta Rektörler Komitesi'nin yayımladığı bildirinin ardından yaşanan gelişmeleri değerlendirirken, ''YÖK Başkanı Prof. Dr. Kemal Gürüz'ün konuyu siyasi polemik alanına dönüştürmeye çalıştığını'' savunarak, ''Sayın Gürüz'ün arzu ettiği polemiğe girmeyeceğim'' dedi. 
     Mumcu, Brezilya'da düzenlenen Uluslararası 17. Mostratec Bilim Yarışması'nda derece alan öğrencileri makamında kabul etti. 
     Mumcu, kabulün ardından gazetecilerin Rektörler Komitesi bildirisi ve devamında yaşanan gelişmelere ilişkin sorularını yanıtladı. 
     Bakan Mumcu, ''başından beri YÖK başkanı'nın ve YÖK Başkanı'na yakınlığıyla bilinen birkaç arkadaşının, gerek hükümetin Acil Eylem Planı gerekse üniversite reformuna ilişkin kendisinin konuya yaklaşımını sistemli bir şekilde bağlamından uzaklaştırarak, başka bir tartışmanın konusu haline getirdiklerini'' söyledi. 
     Üniversitelerarası Kurul toplantısında yaptığı konuşmaya ilişkin bilgi veren Mumcu, düşüncelerinin büyük bir memnuniyetle karşılandığını gördüğünü dile getirdi. ''Üniversiteye ilişkin düzenlemeleri hiçbir zaman üniversitenin iradesini dışarda tutarak yapacak değiliz'' diyen Mumcu, sözlerini şöyle sürdürdü 
     ''Tam tersine, hiçbir sektörde gösteremediğimiz kadar yoğun bir iletişim çabası göstereceğiz. Onun da ötesinde üniversite dediğimiz, yükseköğretim dediğimiz alanın özel uzmanlık alanı olduğu gerçeğine saygı göstererek, bu süreci mutlaka bilimin öncülüğünde işleyen bir süreç olarak yürüteceğiz.'' YÖK üyelerinin, YÖK Başkanı'nın, üniversite rektörlerinin ve akademisyenlerin yıllardan beri tekrarladıkları sıkıntılar bulunduğuna işaret eden Mumcu, yükseköğretim sisteminde ''verimsizlik'' sorunu olduğunu vurguladı. 
     
     ''DEDEKTİF FİLMLERİNİ ÖRNEK GÖSTERDİM' 
     Mumcu, sorunların çözümü için ''radikal adımlar'' atmak zorunluluğu duyduklarını ifade ederek, ''Bu sorunları çözecek adımlar atmak zorundayız. Hükümetimiz bu adımları atmak konusunda kararlı'' dedi. 
     Sorunların çözümü konusunda üniversitelerin düşüncelerine, aklın ve bilimin öncülüğü doğrultusunda yaklaşacaklarını kaydeden Mumcu, şunları söyledi 
     ''Bunu YÖK Başkanımız'a da diğer üniversite mensuplarına da ifade ediyoruz. Ama YÖK Başkanımız'ın da, anlayamadığım bir şekilde konuyu bağlamından çıkarmak üniversiteyle, akademik meselelerle ilgili yaklaşımları bir tarafa bırakıp tamamen siyasi yaklaşımlarla, bir siyasi polemik konusu etme girişimi var. Parti grubunda, arkadaşlarım beni Kemal Gürüz'ün başlattığı polemiğe gereği gibi cevap vermemekle eleştirdiler. Ben de bu eleştilere karşılık, bu alanı bir polemik alanı haline dönüştürme girişiminin arkasında yatan niyetlerin henüz aşikar olmadığını söyledim. Henüz aşikar olmadan tepki göstermeyle, polemiği büyüterek üniversite sorununu siyasi polemik konusu haline getirerek, bu noktada Türk eğitim sisteminin ve yükseköğreniminin zarar göreceğini, dolayısıyla bu niyetlerin açığa çıkması gerektiğini ifade ettim. Polemiğe aynı üslupla aynı şekilde cevap vermenin Türk eğitimine bir şey kazandırmayacağını, sabırlı olmaları gerektiğini, herkesin niyetinin açığa çıkacağını söyledim. 
     Onun için acele davranmama telkinine veya acele davranıp yanılma olgusuna örnek olarak da ortada aşikar olmayan niyetlerin bulunduğuna işaret ederek, dedektif filmlerini örnek gösterdim. Bu örneğin de basına kapalı bir toplantıdan sızan, açıkçası yarım yamalak sızan, bana göre maksatlı biçimde kurgulanarak yeni bir tartışma konusu haline getirilmesi beni fevkalade üzmüştür.'' 
     
     LAİK, DEMOKRATİK, ÖZGÜR ÜNİVERSİTE... 
     Hükümetin üniversite sorunlarına yaklaşımının, YÖK Başkanı Prof. Dr. Kemal Gürüz'ün bizzat kaleme aldığı yazılarda, makalelerde ifade edilmiş görüşleri içerdiğini ve kendisi tarafından defalarda dile getirildiğini belirten Mumcu, şunları kaydetti 
     ''Bu yaklaşımları kendi bağlamından çıkarıp doğrudan doğruya başka bir siyasal tartışmanın konusuna dönüştürme girişiminin arkasındaki niyeti, son derece kuşkulu buluyoruz. Milli Eğitim Bakanı olarak benim görevim, eğitimi her türlü siyasi, ideolojik tartışmanın dışında tutmaktır. Ben bu görevimi bana yapılan baskı ne olursa olsun bu anlayış içerisinde yürüteceğim. Dolayısıyla, sayın Gürüz'ün arzu ettiği polemiğe girmeyeceğim. Meseleyi bir siyasi tartışma konusu haline getirmek, Türk eğitim sistemine de hükümetimize de bir şey kazandırmaz. Hükümetimizin amaçladığı laik, demokratik, özgür, özerk üniversite projesine bir şey kazandırmaz.'' 
     





</TEXT>
</DOC>
