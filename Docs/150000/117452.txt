<DOC>
<DOCNO> 117452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/ekonomi/eko01.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye benzesin diye zor şartlarda sabahladılar 
</HEADLINE>
<TEXT>

Garanti’nin 480 yöneticisi, Türkiye’nin finansal ortamına benzediği’ için son genel toplantılarını ormanda yaptı. Çadırlarda yatıp, tulumlarda uyudular 
     EKONOMİ SERVİSİ 

     Garanti Bankası bu yılki geleneksel müdürler toplantısını, Fethiye yakınlarında yer alan bir orman kampında gerçekleştirdi. Çadırlarda geceleyip, uyku tulumlarında uyuyup, sahilde ateş yakıp ısınan banka ve iştirak yöneticileri, iki gün süren toplantılarını zor doğa koşulları ortamında’ gerçekleştirdiler. 
     Toplantının böyle bir ortamda yapılmasının nedeni ise ekonomik olayların da bazen kavurucu güneş, hemen arkasından yağmur, sel felaketi gibi keskin iklimsel değişikliklere sahne olan doğa olaylarına benzemesi.’ 
     
     26 çadır kuruldu 
     Bankanın reklam şirketi Young Rubicam’ın önerisi ile geçen yıllardan farklı olarak, Türkiye’nin içinde bulunduğu koşulları çağrıştıracağı düşüncesiyle doğal koşullar’da toplantı yapmaya karar veren Garanti Bankası müdürleri, Orman Bakanlığı’nın Fethiye yakınlarındaki Küçük Kargı Koyu’nda yer alan bir orman kampına gitti. 25 küçük, bir de büyük toplantı çadırı kuruldu. Geceleri uyku tulumları çekildi, soğuk hava dolayısıyla kamp ateşleri yakıldı. Ateşin etrafında Türkiye’nin finansal ortamı değerlendirildi. Bankacılar, toplantılar dışında kalan zamanlarda yürüyüş, traking, taichi gibi sporlar yaptılar. 
     
     Çin’den gelip katıldılar 
     18 - 20 Ekim tarihleri arasında gerçekleştirilen toplantıya Garanti Moscow’dan yöneticiler, Çin Şangay’dan Avrupa ülkelerindeki şubelerin yöneticilerine kadar geniş bir katılım oldu. 480 yönetici kampta bir araya geldi. 
     Young Rubicam’ın Yönetim Kurulu Başkanı Serdar Erener’in de katıldığı kampta yapılan toplantıda, bankanın 2002 yılı performansı değerlendirilerek, 2003’e ait hedef ve planlar oluşturuldu. Garanti ekibi zor koşullarda şirket içi iş ilişkilerini, kamp arkadaşlığı anısıyla pekiştirmeye çalıştı. 
     
2003 Garanti’nin büyüme yılı olacak’      Toplantıyı doğal koşullarda yapmaya karar vemelerini Garanti Bankası Genel Müdürü Ergun Özen, "Malum, ülkemizdeki ortam da aynı doğa olayları gibi... Bazen güneş kasıp kavuruyor, bazen yağmurlar sele dönüşüyor. Biz de bu durumdan esinlendik" şeklinde açıkladı. 
     Toplantının verimli geçtiğini, ekonomiyi ve bankacılığı ele aldıklarını ifade eden Ergun Özen, şöyle konuştu "2002 sektörde değişim yılı oldu. Banka sayısı düştü. Kamu bankalarının payı azaldı. Toplantımızda, müşteri odaklı bankacılık konusunda 10 yıldır sürdürdüğümüz önemli yatırım ve projeleri inceledik." Özen, 2003’ün, Garanti için büyüme yılı olacağına inandığını, ülke ekonomisine katkılarını daha da artırmayı hedeflediklerini söyledi. 
     



 EKONOMİ 


















</TEXT>
</DOC>
