<DOC>
<DOCNO> 126743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/yazar/zbirand.html </URL>
<DATE> 2002/12/25/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye doğru kararı aldı 
</HEADLINE>
<TEXT>

     Türkiye, tutumuyla ilgili belirsizliğini büyük oranda giderdi. 
     Saddam'a yönelik olası bir hareket durumunda Amerika Birleşik Devletlerinin yanında yer alacağını kesinleştirdi. Ayrıntılar çok önemli, ancak ilke kararının çıkarılması Washington'u rahatlatacaktır. 
     ABD, Saddam rejimini devirmekte kararlıdır ve Türkiye katılsın veya katılmasın bunu gerçekleştirecektir. 
     ABD doğru bir şey mi yapıyor, yoksa, kendini bir batağa mı sürüklüyor, bunu ilerde göreceğiz. 
     Türkiye, övünerek ileri sürdüğü ve uluslararası ilişkilerinde ısrarla kullandığı "ABD ile "Stratejik Ortaklık" ilişkisi nedeniyle bu rolü -kerhen olsa dahi- üstlenmek zorundaydı. 
     İçinde bulunduğumuz durum, tek kutuplu dünya'nın bir gerçeğidir. Bugünün dünyasında artık "haklılık-hakszılık" gibi kavramların yerine "güçlüden yana tutum alıp kazanmak veya güçsüzün yanında yer alıp, sonuçlarına katlanmak" kavramları kullanılıyor. 
     Tek Süper Güç Amerika, haklı veya haksız doğru veya yanlış gerekçelerle Saddam rejimini devirmeye karar verdi. Türkiye de Washington cephesine katıldı. 
     Ankara'nın eli mahkumdu. 
     Başka türlü hareket edemezdi. 
     ABD'yi durdurabilme olanağı yoktu. Katılsa da, katılmasa da bu harekat yapılacak ve Türkiye her türlü durumda zarara uğrayacaktı. AKP hükümeti, zararın neresinden dönülürse, zarar ne kadar azaltılırsa o kadar iyi olacağına karar verip ABD'yi seçti. 
     Yani doğrusunu yaptı. 
     
     
     
ÇEÇEN'E DOKUN, BEN DE PKK'YA DOKUNURUM      Tayyip Erdoğan'ın Rusya gezisi çok zamanlı oldu. Türk-Rus ilişkileri her an kırılmaya müsaittir. Öylesine duyarlı konularla iç içe yaşıyoruz ki, üzerinde titrenilmediği taktirde hemen sürtüşme çıkıyor. Buna karşılık, Türk-Rus ilişkileri ekonomik açıdan da hayati önemde. AKP liderinin Putin ile görüşmesi, özellikle yanlış anlamaların giderilmesi açısından gerekliydi. Bardak kırılmadan iki liderin birbirlerini dinlemeleri çok iyi oldu. 
     Rusya ile Türkiye arasındaki en önemli sorun, Çeçen ve Kadek ilişkisi. 
     Ruslar hiç saklamıyorlar. Türkiye Çeçen'lere destek verdiği oranda onlar da Kadek'e destek vereceklerini gösteriyorlar. 
     Ankara'nın resmi tutumu şöyle 
     "TC Devleti Çeçen'lere resmi hiçbir destek vermiyor. Ancak Türkiye'de yüzbinlerce Çeçen kökenli insan yaşıyor. Onlar manevi yönden Çeçen'leri destekliyorlar. Yardım ediyorlar, para yolluyorlar. Sivil Toplum Örgütlerinin bu tutumuna biz karışamıyoruz..." 
     Ruslar da aynı tutumu sergilemeye başladılar. Özellikle KADEK'in geçen hafta Moskova'daki basın toplantısı ardından yapılan açıklama bunun en son örneğini oluşturdu. 
     KADEK, istekleri kabul edilmezse silahlı mücadeleye başlayacağını açıklamış, ertesi günde Rus Dışişleri sözcüsü "KADEK'in sözlerinin talihsiz olduğunu, teröre karşı olduklarını, ancak Sivil Toplum Örgütü KADEK'in halklar tarafından desteklendiğine " dikkat çekmişti. 
     Ne Türkiye, ne de Rusya "Senin teröristin, benim için özgürlük savaşçısıdır" diyebilirler. Buna ne hakları, ne de güçleri vardır. Zira bu yaklaşımı tırmandırırlarsa, her ikiside büyük zarara uğrayacaklar. 
     Tayyip Erdoğan bu konuda Putin ile anlaştıysa ve her iki lider bu anlayışı kendi ülkelerinde de uygulamaya sokabilirlerse sorun hafifler... Aksi halde fatura, her ikimize de çok ağır çıkacaktır. 
     
     
     
AB, NEDEN UYGULAMAYI GÖRMEK İSTİYOR      Avrupa Birliğinin Türkiye'ye neden hemen bir müzakere tarihi vermediği ve Kopenhag Kriterlerine uyum için yapılan değişikliklerin uygulanmasını görmek istemesi, bazı çevrelerde eleştiri konusu yapılıyor. 
     "İşte yasayı değiştirdik hala uygulama istiyorlar. Asıl niyetleri, Türkiye'yi geciktirmektir, başka birşey değil" diyen ünlü isimlerimiz ateş püskürüyorlar. 
     AB neden uygulama görmek istedi biliyor musunuz 
     POSTA başta olmak üzere, haftasonu Türk basınında çıkan haberler, bu soruya yanıt getirdi. 
     Yazar Cezmi Ersöz geçtiğimiz Nisan ayında Siirt'te bir sanat etkinliğine katılmıştı. Kitaplarını imzalayan yazar Ersöz, ardından bir konuşma yaptı. Konuşmasında anadilde eğitim hakkında serbestlik tanınmasını, AB sürecinde bunun önemini, herkesin çocuğuna kendi dilinde isim takma özgürlüğü olduğunu anlattı. Ardından "Bir kızım olursa adını Berivan koyacağım" dedi. 
     Ersöz, konuşması sonrası İstanbul'un yolunu tuttu. Ancak Siirt Cumhuriyet Savcılığı "yasaklı" isimler arasında yer alan "Bervian"'ı unutmadı. Bu konuşmaya "bölücülük" gerekçesiyle savcılık soruşturma başlattı. Beyoğlu Emniyeti'nden gelen polis, Ersöz'ün talimatla ifadesini aldı. Kızının adını neden Berivan koyacağını sordu. Ersöz ise ifadesinde, "Henüz evlenecek kadın bulamadım. Bulursam, evlenirsem ve bir gün çocuk yapmaya karar verirsem ve eğer bu çocuk kız olursa belki adını Berivan koyarım. Ama şimdilik ortada birşey yok. " dedi. Şaşkına döndüğünü söyleyen Cezmi Ersöz, "Açıkçası güldüm. Böyle birşey için soruşturma açılabileceği aklıma gelmemişti. Üstelik Sibel Can'ın dizisinin ismi bile Berivan. Bakarsınız bir kızım olursa belki ismini daha da tehlikeli bir isim koyarım. Soruşturmanın nasıl sonuçlanacağını bilmiyorum. Eğer dava açılırsa bu alandaki en komik davalardan biri olacak sanırım" dedi. 
     Siz AB'nin yerinde olsanız, uygulamayı görmek istemez miydiniz 
     Yasayı değiştirmek kolaydır. Zor olan kafaları değiştirmektir... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Yüksek Öğretim Komiserliği 


2002’nin son haftası ve mini bir savaş olasılığı 


ABD korkusu... 


Stratejik bakış 


Türkiye’ye en büyük kötülük 


Çölün dişleri 


Fazıl Say ve Tuluyhan Uğurlu 


ABD neden savaş istiyor 


Savaşa ve ölüm orucuna hayır 


Yolsuzluk ve rüşvete gerçekten karşı mıyız 


Tayyip Erdoğan başbakan olsun, ama... 


Tayyip Bey’in bereketi hani nerede 


Biz de yokuz Hadi bakalım 


Üç kocalı Hürmüz 


Koç Erdoğan bir taşla beş kuş vurdu 


</TEXT>
</DOC>
