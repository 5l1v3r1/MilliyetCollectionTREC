<DOC>
<DOCNO> 140768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/soneko07.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz bağlantı bedeli üst sınırı 150 dolar olacak... 
</HEADLINE>
<TEXT>

     Enerji Piyasası Düzenleme Kurulu, şehir içi doğalgaz dağıtım tüzel kişilerinin konut ve ısınma amaçlı doğalgaz kullanan abonelere uygulayacağı bağlantı bedeli üst sınırını sayaç montaj bedelleri dahil 150 dolar olarak tespit edildi. 
     Resmi Gazete'nin bugünkü sayısında yayımlanan Kurul kararı 1 Mayıs'tan geçerli olacak. 
     Şehir içi doğalgaz dağıtım şirketleri, uygulayacağı sayaç bedelleri ile mal ve hizmet üretim amaçlı doğalgaz kullanan abonelerine uygulayacağı bağlantı bedellerini tarife önerileriyle birlikte, en geç 31 Ekim tarihine kadar Kurum'a sunacak. Kurul, söz konusu bedel tekliflerini 31 Aralık tarihine kadar aynen veya değiştirerek onaylayacak. 
     Bağlantı ücreti mal ve hizmet üretim amaçlı abonelere maliyet artı yüzde 10 kar ilavesini geçemeyecek. Söz konusu maliyetin hesaplanmasında Kurul tarafından onaylanan tarifeler kullanılacak. 
     Güvence bedeline ise 1 Haziran'dan itibaren kombi için 125 milyon lira, soba için 100 milyon lira, merkezi sistemde her bağımsız bölüm için 100 milyon lira, ocak veya şofben için 25 milyon lira üst sınır getirildi. 
     Sayaç açma-kapama üst limiti de 10 milyon lira olarak belirlenirken, bu bedellere KDV eklenecek. 
     





</TEXT>
</DOC>
