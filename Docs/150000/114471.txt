<DOC>
<DOCNO> 114471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo17.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe,başkent deplasmanına hazırlanıyor... 
</HEADLINE>
<TEXT>

     Fenerbahçe, Birinci Süper Lig'in 10. haftasında deplasmanda Gençlerbirliği ile yapacağı zorlu maçın hazırlıklarını sürdürdü. 
     Samandıra Tesisleri'nde gerçekleştirilen ve yaklaşık 1,5 saat süren idmanda, Almanya'dan dönen Teknik Direktör Werner Lorant, takıma savunma yönünü güçlendirici çalışmalar yaptırdı. 
     Futbolculara pres ve dayanıklılığa dayalı tam sahada pas çalışması yaptıran Alman teknik adam, daha sonra futbolcuları eşleştirerek çalışmayı bu şekilde sürdürdü. 
     Yüksek tempoda geçen antrenmanda, değişmeli olarak Ortega, Revivo ve Ceyhun'a joker görevi veren Lorant, futbolculardan oyunun sıkıştığı bölümlerde topu bu futbolculara atmasını istedi. 
     
     ''MARADONA'' CEYHUN 
     Kıran kırana geçen mücadele zaman zaman sertlikler yaşanırken, hafif bir sakatlık geçiren Ceyhun, saha kenarındaki tedavinin ardından çalışmayı sürdürdü. 
     Ali Güneş ile girdiği ikili mücadelede kasığından sakatlanan Ceyhun, saha içinde tedavi olurken, Ümit'in şutunda top kafasına çarptı. Saha kenarına alınan oyuncu, tedavinin ardından sürdürdüğü antrenmanda ise adeta sahanın yıldızı oldu. 
     Şık hareketlerle çalımlar atan Ceyhun'a bazı takım arkadaşları ''Maradona'' yakıştırması yaparken, Yusuf da sergilediği başarılı performansla dikkat çekti. 
     
     RÜŞTÜ SEVİNDİRDİ 
     Belindeki sakatlığı nedeniyle sık sık Almanya'ya tedaviye giden kaleci Rüştü'nün, ağır tempoda geçen antrenmanda yer alması teknik heyeti sevindirdi. 
     Kalecilere, takımdan ayrı kondisyon ağırlıklı çalışma yaptıran antrenör Nurettin Yıldız, Rüştü, Oğuz, Volkan ve Recep'i bir hayli yordu. 
     Sakatlıkları nedeniyle tedavileri süren Mustafa, İsmail ve Mirkoviç çalışmada yer almazken, sarı-lacivertli futbolcular Gençlerbirliği maçının hazırlıklarını bu akşam basına kapalı yapacakları antrenmanla sürdürecekler. 
     
     ANKARA YOLCULUĞU CUMARTESİ GÜNÜ 
     Fenerbahçe, 27 Ekim Pazar günü deplasmanda Gençlerbirliği ile yapacağı maç için bir gün önceden Ankara'ya gidecek. 
     Uçakla 26 Ekim Cumartesi günü Başkent'e gidecek sarı-lacivertli ekibin, maçın ardından, uçak olmadığı için otobüsle İstanbul'a döneceği açıklandı. 
     Bu arada Teknik Direktör Lorant'ın, cumartesi günü Ankara'da maçla ilgili basın toplantısı yapacağı bildirildi. 
     





</TEXT>
</DOC>
