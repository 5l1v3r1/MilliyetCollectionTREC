<DOC>
<DOCNO> 102771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur19.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
10 gün önce karıştığı cinayeti itraf etti... 
</HEADLINE>
<TEXT>

     Kütahya'da 10 gün önce işlenen bir cinayet, olaya karışanlardan birinin Ankara Emniyet Müdürlüğü'ne giderek, itirafta bulunmasıyla aydınlatıldı. 
     Ankara Emniyet Müdürlüğü'ne başvuran Hayrettin E, Kütahya'da Hasan Hüseyin Akbel adlı kişinin öldürüldüğünü bildirdi. 
     Cinayeti tüm ayrıntılarıyla anlatan Hayrettin E, Kütahya'da kendisinin de çalıştığı bir cips imalathanesi işleten Ferruh Ş. ve İlhan T'nin, ''Tokatçılık'' yöntemiyle dolandırıcılık yapmak amacıyla Hasan Hüseyin Akbel ile anlaştıklarını ve bu kişiye bir miktar para verdiklerini söyledi. 
     İmalathane sahiplerinin, kendisine verilen parayı harcayan Akbel'i, görüşmek üzere oturduğu Konya'dan Kütahya'ya çağırdıklarını ifade eden Hayrettin E, olayı şöyle anlattı 
     ''Ferruh Ş. ve İlhan T, Akbel'i cips imalathanesinde kalın sopalarla dövmeye başladılar. 1,5 saat süren dayağın ardından bayılan Akbel'i, yeniden ayıltarak, Radar Yolu'na götürdüler. Burada da, İlhan T, Akbel'i hortumla dövdü. Yeniden işyerine getirilen Akbel, el ve ayaklarından cips makinesine bağlandı. Daha sonra, işyerini terk ederlerken, Akbel'e su vermemem konusunda beni uyardılar. Bunun üzerine ben de asma kata çıkıp yattım. Sabah işyerine gelen İlhan T, Akbel'in öldüğünü söyledi. Kendisiyle birlikte, Ferruh Ş'nin yanına gittik. Bir çuvalın içine koydukları cesedi, Tavşanlı yolunu 30 kilometre geçtikten sonra gömdüler ve üzerine kireç döküp, suladılar.'' Hayrettin E'nin itirafı üzerine harekete geçen Kütahya Emniyet Müdürlüğü Cinayet Bürosu ekipleri, İlhan T. ve Ferruh Ş. ile Ankara'dan getirilen Hayrettin E'yi gözaltına aldı. Zanlıların gösterdikleri yerde yapılan kazıda, Hasan Hüseyin Akbel'in cesedi bulundu. Akbel'in eşi ve ağabeyi tarafından teşhis edilen cesedi, Bursa Adli Tıp Kurumu morguna gönderildi. 
     Zanlıların işyerinde yapılan aramada ise darp olayında kullanılan 3 yerinden kırılmış kalın bir merdane ile Akbel'in cesedinin konulduğu çukurun açılmasında kullanılan kazma ve kürekler ele geçirildi. 
     Zanlıların, emniyetteki sorgulamalarının tamamlanmasının ardından adliyeye sevk edilecekleri bildirildi. 
     





</TEXT>
</DOC>
