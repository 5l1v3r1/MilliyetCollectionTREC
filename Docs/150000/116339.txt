<DOC>
<DOCNO> 116339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun08.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kongre seçimlerine hazırlanıyor 
</HEADLINE>
<TEXT>

     ABD'de 5 Kasım Salı günü yapılacak kongre seçimlerinde Başkan George W. Bush'un Cumhuriyetçi Partisi ve Demokrat Parti, Temsilciler Meclisi ve Senato'da çoğunluğu ele geçirmeye çalışacak. 
     Seçimlerde, kongrenin alt kanadı olan 435 üyeli Temsilciler Meclisi'nin tamamı ve 100 üyeli Senato'nun 3'te 1'i yenilenecek. Temsilciler Meclisi'nde halen Cumhuriyetçi Parti çoğunluğu elinde bulundururken, Senato'da ise Cumhuriyetçi ve Demokrat Parti'nin 49'ar üyesi ve bir bağımsız Senatör yer alıyor. 
     Senato'da bir üyelik Demokrat Partili Senatör Paul Wellstone'un geçen hafta uçak kazasında ölmesiyle boşalmıştı. 
     Gözlemcilere göre, Salı günü yapılacak seçimlerde Cumhuriyetçi Parti'nin Temsilciler Meclisi'ndeki çoğunluğunu koruması güçlü bir ihtimal. 33 Senato koltuğu için yapılacak seçimlerin ise kıran kırana geçeceği ve sonuçta çoğunluğun hangi partide olacağının şu anda belli olmadığı belirtiliyor. 
     11 Eylül'den sonra hala güçlü halk desteği almaya devam eden Başkan Bush, seçimlerde kongrenin her iki kanadında da çoğunluğu elde ederek, ilk başkanlık döneminin son iki yılında, yasama alanında önüne çıkabilecek engelleri bertaraf etmeye çalışıyor. 
     Muhalefetteki Demokratlar ise en azından Senato'da çoğunluğu elde ederek, Bush yönetimine karşı mücadelelerini etkili şekilde sürdürmeyi amaçlıyor. 
     Seçim kampanyasında Bush ve partisi, daha çok Irak ve güvenlik konularına ağırlık verirken, Demokratlar, zordaki Amerikan ekonomisini ön plana çıkararak oy kazanmaya çalışıyor. 
     ABD'de Temsilciler Meclisi, her iki yılda bir tamamen yenilenirken, Senatörler 6 yıllığına seçiliyor. Bu çerçevede her iki yılda bir, Temsilciler Meclisi seçimleriyle birlikte Senato'nun 3'te 1'i için seçim yapılıyor. Son dönemlerde başkanlık seçiminden iki yıl sonra yapılan ara seçimlerde genellikle muhalefetteki parti başarılı oldu. 
     Başkan Bush yönetimi, Salı günü yapılacak seçimlerde bu eğilimi tersine çevirmeyi umuyor. Cumhuriyetçilerin bunda başarılı olması halinde, Bush'un iki yıl sonraki başkanlık seçiminde ikinci dönem için seçilme şansının artacağı öngörülüyor. 
     





</TEXT>
</DOC>
