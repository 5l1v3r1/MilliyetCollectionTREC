<DOC>
<DOCNO> 139264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur24.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Bağdat Büyükelçiliği boşaltıldı... 
</HEADLINE>
<TEXT>

     Türkiye, tezkerenin görüşülmesi aşamasında Bağdat büyükelçili'ni boşalttı. Dışişleri Bakanı Yakış büyükelçiliğin boşaltıldığını doğrulayarak, "tezkere onaylansa idi meydana gelebilecek gelişmeler nedeniyle boşaltıldı ancak bu savaşın kesinleştiği anlamına gelmiyor" dedi. 
     Diplomatik kaynaklardan edinilen bilgiye göre, Bağdat Büyükelçiliğinin boşaltılması, savaşın kaçınılmaz olduğunu değil, Bağdat yönetiminin üzerindeki baskının artırıldığını gösteriyor. Ancak Türkiye 1991'deki Körfez krizi sırasında büyükelçiliğini en son boşaltan ülke olmuştu. 
     
     BAKAN NE DEDİ 

     Dışişleri Bakanı Yaşar Yakış, Türkiye'nin Bağdat Büyükelçiliği'nin boşaltılmasının, bölgedeki gelişmeler nedeniyle alınan bir önlem olduğunu söyledi. 
     Yakış, bakanlıkta yaptığı açıklamada, ''Eğer bugün Meclis'te tezkerenin oylanması gündeme gelmiş olsaydı ve onaylanmış olsaydı, ne şekilde onaylanacağına göre Bağdat'ta tepkiler doğması ihtimali vardı'' dedi. 
     Risk almamak için Bağdat Büyükelçiliği'nin boşaltılması kararına vardıklarını belirten Yakış, dün öğle saatlerinde boşaltılan büyükelçiliğin, yerel bir görevlinin emanetine teslim edildiğini kaydetti. 
     ''Bu karar bölgedeki gelişmeler nedeniyle alınan bir önlemdir'' diyen Yakış, bu gibi durumlarda benzer uygulamaların yapıldığını kaydetti ve ''Bu durumda şaşılacak bir şey yok'' dedi. 
     Yakış, ''Bu savaşın kaçınılmaz olduğu anlamına mı geliyor'' sorusuna şu yanıtı verdi 
     ''Bu anlam çıkmıyor, hala barışın denenmesi gerektiğine inanıyoruz. Hatta Meclis'e sunduğumuz tezkerenin şu veya bu şekilde oylanması halinde, örneğin önce tezkerenin kabul edildiğini varsayalım. Amerikan askerleri Türkiye üzerinden geçip Irak topraklarında konuşlanırsa, Irak yönetiminin askeri baskıyı daha fazla üzerinde hissedeceği için, barışa razı olma şansının şimdikine nazaran daha fazla olacağını düşünüyoruz. Dolayısıyla bu tezkereye evet demek her şeyden önce savaş anlamına gelmeyecektir. Türkiye esasen savaşa girmiyor, ABD'nin de mutlaka savaş başlatacağı anlamına gelmiyor. Aksine, Irak yönetiminin barışçı yolları kabul etmesi için yapılan baskı biraz daha somut hale gelmiş olacak. Dolayısıyla, bu davranış büyükelçiliğe yönelecek olan kontrolsüz hareketlere karşı bir riskle karşı karşıya kalmama amacına yöneliktir.'' Yakış, Türkiye'nin Bağdat Büyükelçiliği'ni boşaltmasının, bir savaş başlangıcının işareti olarak yorumlanmaması gerektiğinin altını çizdi. 
     





</TEXT>
</DOC>
