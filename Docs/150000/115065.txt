<DOC>
<DOCNO> 115065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/soneko16.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret verileri açıklandı... Ağustos'ta ithalat 9,8 arttı... 
</HEADLINE>
<TEXT>

     Türkiye bu yılın Ocak-Ağustos döneminde, 21 milyar 788 milyon dolarlık ihracat, 30 milyar 319.6 milyon dolarlık da ithalat yaptı. 
     Devlet İstatistik Enstitüsü DİE , bı yılın Ağustos ve Ocak-Ağustos dönemine ilişkin geçici dış ticaret verilerine açıkladı. Verilere göre yılın 8 ayında, geçen yılın aynı dönemine göre ihracat yüzde 6.7, ithalat ise yüzde 9.8 arttı. 
     Ocak-Ağustos dönemindeki dış ticaret açığı da, geçen yılın aynı dönemine göre yüzde 18.7 artarak 8 milyar 1.6 milyon dolara yükseldi. 
     Özellikle Ağustos'taki hızlı ithalat artışına paralel, ihracatın ithalatı karşılama oranı geçen yıl yüzde 74 iken, bu yıl yüzde 71.9'a geriledi. Bu oran, bu yılın ve geçen yılın Mart ayından sonraki en düşük ihracatın ithalatı karşılama oranı oldu. 
     Geçen yılın Ocak-Ağustos döneminde, 20 milyar 423.9 milyon dolarlık ihracat, 27 milyar 609.4 milyon dolarlık da ithalat yapılmış, 7 milyar 185.5 milyon dolarlık dış ticaret açığı verilirken, ihracatın ithalatı karşılama oranı yüzde 74 olmuştu. 
     
     AĞUSTOS'TA DIŞ TİCARET AÇIĞI YÜZDE 47.9 ARTTI 
     DİE verilerine göre Ağustos ayında ise 2 milyar 815.3 milyon dolarlık ihracat, 4 milyar 180.3 milyon dolarlık da ithalat yapıldı. 
     Geçen yılın aynı ayına göre ihracattaki artış yüzde 9.1 olurken, ithalattaki artış yüzde 19.4'e ulaştı. 
     Ağustos'ta ithalattaki hızlı artışa paralel, dış ticaret açığı da geçen yıla göre yüzde 47.9 artarak 1 milyar 364.9 milyon dolara yükseldi. İhracatın ithalatı karşılama oranı ise yüzde 73.7'den yüzde 67.3'e kadar düştü. Ağustos'taki yüzde 67.3'lük ihracatın ithalatı karşılama oranı,bu yılki ve geçen yılın Ocak ayından sonraki en düşük oran oldu. 
     
     İTHALAT ARTTI 
     Ağustos ayında 4 milyar 180.3 milyon dolar olan ithalatın yüzde 17.5'ini, 729.7 milyar dolarlık bölümünü sermaye malları, yüzde 70.9'unu, 2 milyar 963.7 milyon dolarlık bölümünü de ara malları oluşturdu. 
     Ağustos'ta sermaye malı ithalatı yüzde 47.7, ara malları ithalatı yüzde 10.5 artarken, tüketim malları ithalatı da yüzde 35.3 artarak, 303.1 milyon dolardan 410.2 milyon dolara çıktı. Söz konusu gruplandırmaların dışında kalan malların ithalatında ise yüzde 243.2'lik bir artış kaydedildi. 
     Ocak-Ağustos dönemi itibariyle, 30 milyar 319.6 milyon dolar olan ithalatın 4 milyar 767.3 milyon dolarını sermaye, 22 milyar 400.4 milyon dolarını ara, 2 milyar 932.7 milyon dolarını da tüketim malları oluşturdu. Geçen yılın aynı dönemine göre, sermaye malı ithalatı yüzde 0.4 azalırken, ara malı ithalatı yüzde 13.1, tüketim malı ithalatı yüzde 5.8 arttı. 
     Aynı dönemde, sermaye malı ihracatında da yüzde 6.1'lik azalma oldu ve 1 milyar 630.6 milyon dolara geriledi. İhracatın yüzde 41.2'sini oluşturan ara malı ihracatı yüzde 1.2, ihracatın yüzde 51.1'ini oluşturan tüketim malı ihracatı ise yüzde 13.9 artış kaydetti. 
     
     TARIM ÜRÜNLERİ İTHALATINDA ARTIŞ 
     Bu yılın Ocak-Ağustos döneminde, tarım ve ormancılık sektörü ürünleri ihracatında yüzde 20.9 azalma kaydedilirken, ithalatında yüzde 22.9 artış oldu. Bu dönemde 1 milyar 29.6 milyon dolarlık ihracata karşın, 1 milyar 225 milyon dolarlık tarım ve ormancılık sektörü ürünü ithalatı yapıldı. 
     Verileri göre 8 ayda, hububat ithalatı yüzde 94.1 artarak 144.6 milyon dolardan 280.7 milyon dolara, yağlı tohum ve meyvalar ithalatı yüzde 57 artarak 166.9 milyon dolara, hayvansal ve bitkisel katı ve sıvı yağlar ithalatı yüzde 49.4 artarak 244.6 milyon dolara çıktı. 
     Bu dönemde, ham petrol ithalatı da yüzde 2.5 azalarak, 2 milyar 579.4 milyon dolar düzeyine geriledi. 
     
     ÜLKE GRUPLARINA GÖRE DAĞILIM 
     Ülke gruplarına göre dış ticaretin dağılımına bakıldığında, Türkiye serbest bölgeleri ile dış ticaretteki yüksek oranlı artışlar dikkati çekti. 
     Ocak-Ağustos döneminde, geçen yılın aynı dönemine göre, Türkiye serbest bölgelerine ihracat yüzde 48.8 artarak 873.7 milyon dolara, bu bölgelerden ithalat da yüzde 89.8 artarak 346.8 milyon dolara yükseldi. 
     Yılın 8 ayında, Türkiye'nin en büyük ticari partneri olan AB'ye ihracatı yüzde 4.8 artarken, AB'den ithalatı yüzde 11.1 artarak 13 milyar 693 milyon dolara ulaştı. 
     Bu dönemde, en fazla ihracat yapılan ülkeler, 3 milyar 621.1 milyon dolar ile Almanya, 2 milyar 103 milyon dolar ile ABD, 1 milyar 783.1 milyon dolar ile İngiltere olurken, en fazla ithalat, 3 milyar 989.7 milyon dolar ile Almanya, 2 milyar 552.8 milyon dolar ile İtalya, 2 milyar 251.4 milyon dolar ile Rusya'dan yapıldı. 
     





</TEXT>
</DOC>
