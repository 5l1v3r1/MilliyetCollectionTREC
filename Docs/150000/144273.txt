<DOC>
<DOCNO> 144273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko22.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, aralarında lüks villaların da olduğu 261 gayrimenkul satacak 
</HEADLINE>
<TEXT>

     Tasarruf Mevduatı Sigorta Fonu, değeri trilyonlarla ölçülen, arsa, villa, fabrika, lüks plaza katlarının da aralarında bulunduğu 261 gayrimenkulü satışa çıkardı. 
     İstanbul, Ankara, İzmir, Adana, Bursa, Kocaeli, Konya, Denizli, Erzurum, Gaziantep, Aydın, Balıkesir ve Kayseri'nin de aralarında bulunduğu illerde yer alan gayrimenkuller için, Turyap tarafından Profilo Alışveriş Merkezi Tiyatro Salonu'nda, 22 Nisan 2003 tarihinde açık teklif alınacak. 
     İstanbul'daki eski Simtel fabrika binası ve arsası 4 trilyon 950 milyar liradan, Ankara Çankaya'daki 4 bin 900 metrekarelik bina 4 trilyon 600 milyar liradan, İstanbul Çekmeköy'de ticaret imarlı arsa 4 trilyon lira muhammen bedelle satışa çıkarılacak. 
     Metrocity'de boş durumdaki 3 residence için de 1 trilyon lira ile 1 trilyon 250 milyar lira arasında değişen muhammen bedeller belirlendi. 
     Sarıyer'de 1 trilyon 800 milyar liraya bitmemiş villa, İzmir'de 1 trilyon 450 milyar liraya fabrika, Beyoğlu'nda eski Demirbank hizmet binası 2 trilyon 875 milyar liralık bedelleriyle dikkat çekiyor. 
     Ayrıca, teklif alınacak gayrimenkuller arasında Şişli'de 5.5 milyar liralık çay ocağı, İzmir'de 5 milyar 600 milyon liralık büro, Balıkesir'de 102 milyon liralık 244 metrekarelik arsa, Ayvalık'da 12.5 milyar liralık tamamlanmamış villa bulunuyor. 
     





</TEXT>
</DOC>
