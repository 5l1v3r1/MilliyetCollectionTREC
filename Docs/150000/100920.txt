<DOC>
<DOCNO> 100920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/yazar/altan.html </URL>
<DATE> 2002/08/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Şimşekler, yıldırımlar, gökgürültüleri... 
</HEADLINE>
<TEXT>

     Neydi o önceki gece, Adalar’ın arkasıyla Marmara göklerinde patlayan şimşeklerle, yere doğru kılıçlanan yıldırımlar ve gökgürültüleri... 
     Derken, bardaktan değil, fıçılardan boşanırcasına inen şiddetli bir sağanak... 
     Sanki Kozmos, tatilcilerin masmavi denizlerle sıcacık kumsallarda unutup gittikleri bambaşka bir kimliğini gösteriyordu aşağılık duygularını, üstün görünme pozlarıyla terazilemeye çalışan "gerzeko - angutolojik" insancıklara... 
     Bakalım gazetelerde "Dün yine yağmura teslim olduk" başlıkları, yakınma kültürümüzün geleneksel bir deyimi olarak pıtıraklaşacak mı 
     Gazeteler, çiçeği burnundaki milletvekili adaylarının ilk demeçlerinde, siyasete neden atıldıklarının gerekçesini, nasıl "Millete hizmet için" başlıklarıyla yansıtıyorlarsa ve bendeniz bu başlıklara nasıl bayılıyorsam her İstanbul sağanağından sonra, gazetelerde çıkan "Dün yine yağmura teslim olduk" başlıklarına da öyle bayılıyorum... 
     
     Doğrusu keyifli ülkedir Türkiye, şayet dalga geçmesini seviyorsanız... 
     Baksanıza 30 ilçe, il olmak istiyormuş. Toplam maliyeti 360 trilyonmuş bu isteklerin. Ve adaylar oy toplamak için, bol bol vaatte bulunuyor hatta ilçeleri ile çevirmek amacıyla Meclis’i bir kez daha olağanüstü toplantıya çağırmaya kalkıyorlarmış... 
     Dünkü Cumhuriyet, "Seçmene 3 Kasım rüşveti" manşetini atmıştı. 
     Ne kadar güzel bir kalkınma atılımı... 
     Kahraman atalarımızın ruhu şad olsun... 
     
     Radikal’in dünkü manşeti ise, hem tüm Türkiye, hem özellikle yurtseverlikleri Göztepe damlarına olan aşklarıyla kanıtlanmış bulunan martı ve kargalar için önemliydi 
     "3 Kasım’da oy verecek seçmenin yüzde 40’ı Meclis’te temsil edilemeyebilir - Anketler alarm veriyor" 
     Hürriyet’te Bekir Coşkun ise, "Kaos" başlıklı yazısına şöyle başlamıştı 
     "Herhalde sizler de hissediyorsunuzdur Türkiye bir başka kaosa sürükleniyor... 
     Seçimlerin, ne daha mutlu bir ülke, ne daha tutarlı - istikrarlı bir yönetim getirmesini kimse beklemiyor... 
     Şimdiden görür gibiyim 
     Sandıktan bölük - pörçük çıkmış siyasi partiler... Belki üçlü - beşli koalisyon arayışları..." 
     
     Ancaaak efendim, Güneri Cıvaoğlu da, dünkü yazısına bakın nasıl başlıyordu 
     "Başkent gündeminde, bir başka ittifak var Seçim kararını iptal ittifakı...’ Anayasa gereği 1 Ekim’de TBMM toplandığında, milletvekili aday listeleri Yüksek Seçim Kurulu’na verilmiş olacak. 
     Milletvekillerinin bir kısmı listelerde yer almamış, ya da seçilmeyecek yerlere düşmüş olmanın öfkesiyle Ankara’ya gelecekler. 
     Ayrıca... 
     Bir kısmının partileri barajın altında kalacağı zaten belli olduğu için, onların tamamı seçimin iptaline gönüllüdür..." 
     
     Kuyunun içinden kuyu nasıl görünmezse, Türkiye’nin de içinden Türkiye görünmez. 
     Peki nereden görünür Türkiye 
     Örneğin Clinton’ın İstanbul’da yaptığı son konuşmadan görünür. 
     Yasemin Çongar’ın Washington’dan verdiği haberlerden görünür. 
     Dış pencerelerden Türkiye’ye bakmasını çok iyi bilen Kemal Derviş’in, Eskişehir konuşmasından görünür. 
     Ve NTV’deki Ali Kırca’nın programında, iç ve dış siyasetin tüm boyutlarını, - şimdiye dek duymaya alıştıklarımızdan - daha berrak olarak açıklama eğilimi gösteren Mesut Yılmaz’ın, dikkat çekici bazı vurgulamalarından görünür. 
     Yani efendim "statüko"culara karşı, eski etiketleri ne olursa olsun küreselleşme süreci içinde, "değişimöciliğe yönelmişlerin şimdiye dek Türkiye’de hiç rastlanmadık açıklamalarından görünür. 
     
     "Ulus - devlet" modelinin aşıldığı bir dönem... Yerli siyasetçilerin önemli bir bölümü, alışık değiller evrensel değerlendirmelere... O nedenle de, sıkıştıkça "Türk’e Türk propagandası yapmanın" kolaycılığına yapışıyorlar... 
     Oysa Türkiye de, mutlaka değişecektir 21. yüzyılda... 
     Soğuk Savaş yıllarının analiz ve eleştirisi yapılabilecek bir düzeye gelinmiş olsa çok daha kolay aşardık eski hipnozları... 
     Şimdi biraz daha ahlaya vahlaya, sürüne inleye, uydura dilene, sıkıntıyla aşılacak... 
     Şimşeklerle gökgürültüleri de biliyor bunu, Göztepe damlarının martılarıyla kargaları da... 
     
     







Beyaz Türkler’ ve taşra’ 


Şimşekler, yıldırımlar, gökgürültüleri... 


İki kısa mektup 


Derviş’ten ilk işaret 


Cem yola çıktı, Derviş’i bekliyor 


21. yy tercihi 


Eğitimin sorunlarını unutmadık 


Ne Carlos, ne Ronaldo, yine IMF 


İş burada altın gibi 


Son seçim araştırmasının gösterdiği gerçek 


Seçimden önce tanıtım yarışı 


Varlık içinde yokluk 


Yüzde 10 telaşı 


Kamuda küçülme falan yok, iyi ki de yok 


Efk r, Türkçe bir duygudur 


Doğu’da önce terör’ şimdi siyaset’ 


Bir yanda darağacı öbür yanda yemek’ 


</TEXT>
</DOC>
