<DOC>
<DOCNO> 130838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur27.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl tekrar seçilmek için her yolu deniyor... 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, Siirt'te yapılacak yenileme seçimlerinde bağımsız adaylık başvurusu yapan Fadıl Akgündüz hakkında kesinleşmiş hapis cezası bulunduğunu belirterek, Siirt seçiminde aday olacakların 3 Kasım 2002'de milletvekili seçilme yeterliliğini taşımaları ve 9 Mart 2003 tarihine kadar da bu yeterliliği korumaları gerektiğini bildirdi. 
     Başsavcı Kanadoğlu, yaptığı yazılı açıklamada, Yüksek Seçim Kurulu'nun YSK 9 Mart 2003 tarihinde yapılacak milletvekili seçiminin iptal edilen 3 Kasım 2002 seçiminin yenilenmesi, devamı ve tekrarı olduğuna ilişkin ilke kararı ışığında, aday olacakların 3 Kasım 2002'de milletvekili seçilme yeterliliğini taşımaları ve 9 Mart 2003 tarihine kadar da bu yeterliliği korumaları gerektiğini belirtti. 
     İptal edilen 3 Kasım Milletvekili Genel Seçimi'nde bağımsız milletvekili seçilen Fadıl Akgündüz'ün, Sermaye Piyasası Kanunu'na muhalefet suçundan Bakırköy 2. Asliye Ceza Mahkemesi'nce verilen 2 yıl hapis cezasına ilişkin mahkumiyet kararının Yargıtay 7. Ceza Dairesi'nce onandığını hatırlatan Kanadoğlu, hapis cezası kesinleştiğinden Akgündüz'ün milletvekili seçilme yeterliliğini kaybettiğinin 9 Ocak 2003 tarihinde YSK'ya bildirildiğini kaydetti. 
     
</TEXT>
</DOC>
