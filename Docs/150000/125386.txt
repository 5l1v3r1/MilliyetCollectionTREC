<DOC>
<DOCNO> 125386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun22.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, Basra Körfezi'ne ek gemiler göndermeyi düşünüyor 
</HEADLINE>
<TEXT>

     İngiltere Savunma Bakanı Geoff Hoon, gerekmesi durumunda, Basra Körfezi'ne ek savaş gemileri göndermeyi düşündüklerini söyledi. 
     Hoon, parlamentoda yaptığı konuşmada, donanmanın bölgeye gelecek yıl göndermeyi planladığı güçlerin yanı sıra 5 geminin zamanından önce tatbikat yapmak üzere bölgeye gönderileceğini söyledi. 
     İngiltere Savunma Bakanı, ''Bu rutin görevlendirmeler dışında, gerek duyulduğunda bölgede yeterli deniz gücümüzün olması için, gelecek yıl başlarında bölgeye ek deniz gücü göndermeyi de düşünüyoruz'' dedi. 
     Hoon, bu sabah parlamentoda yaptığı konuşmada da, askeri ekipman taşıyacak gemiler için ihale açıldığını, özel çöl ekipmanları için açılan ihalelerin hızlandırıldığını ve bazı askeri birliklerin alarm durumuna geçirildiğini söylemiş, ancak bütün bunların ''askeri bir eylem gerekmesi durumunda, hazırlıklı olmak için yapıldığını'' bildirmişti. 
     İngiltere Savunma Bakanı Hoon, ''Böyle bir askeri harekatın zamanı ve günü ile ilgili önceden sinyaller vermek durumunda değiliz. Bu, olayların gelecek haftalar ve aylarda nasıl gelişeceğine bağlı'' dedi. 
     





</TEXT>
</DOC>
