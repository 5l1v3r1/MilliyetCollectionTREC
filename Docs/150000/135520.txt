<DOC>
<DOCNO> 135520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo13.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Galatasaray'dan çekinmiyoruz... 
</HEADLINE>
<TEXT>

     Birinci Süper Futbol Ligi'nde yarın Galatasaray ile karşılaşacak Denizlispor'da asbaşkan Ferudun Basmacı, rakiplerinden çekinmediklerini bildirdi. 
     Basmacı, yaptığı açıklamada, tam kadro halinde maça hazır olduklarını kaydetti. 
     Devre arasında kadroyu koruduklarını ve gerekli takviyeleri yaptıklarını belirten Basmacı, ''Sıkıntılarımızı aştık. Oturmuş bir kadromuz var. Ankaragücü ve Gaziantepspor ile oynadığımız erteleme maçlarını kazanarak yakaladığımız seriyi sürdürmek istiyoruz'' diye konuştu. 
     Basmacı, Galatasaray'ın güçlü bir ekip olduğunu, kendi sahasında da genelde başarılı sonuçlar aldığını kaydederek, ''Biz de iyi bir ekibiz. Şunu açıkça söyleyebilirim ki, Galatasaray'dan çekinmiyoruz. Bize göre bu maç 3 ihtimalli. Takımımıza güveniyoruz'' dedi. 
     Sezon sonunda sözleşmesi biten oyuncularla masaya oturmaya başlayacaklarını da bildiren Basmacı, bu futbolcuların olumlu yaklaşım göstermeleri durumunda sözleşme imzalayabileceklerini söyledi. 
     Galatasaray maçı için İstanbul'da bulunan yeşil-siyahlı ekip tam kadro halinde maç saatini bekliyor. 
     





</TEXT>
</DOC>
