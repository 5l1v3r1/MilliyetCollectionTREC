<DOC>
<DOCNO> 111986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun03.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire televizyonundan bir kaset daha... 
</HEADLINE>
<TEXT>

     Katar televizyonu El Cezire, üst düzey El Kaide liderlerinden Ayman El Zawahri'nin sesinin kayıtlı olduğu yeni bir kaset yayınladı. 
     Kasette, adı açıklanmayan bir kişinin, Zawahri olduğu iddia edilen kişiyle, ABD'nin 11 Eylül terörist saldırılarına misilleme olarak Afganistan'da başlattığı saldırıların yıldönümü olan 6 Ekim Pazar günü yaptığı görüşmenin kaydının bulunduğu belirtildi. 
     Usame bin Ladin'in hayatta olduğunu belirten Zawahri, El Kaide örgütünün Alman ve Fransız hedeflerine yönelik saldırılar düzenlediğini de duyurdu. 
     Zawahri, şunları kaydetti 
     ''Düşmanlarımıza mesajımız şudur Amerika ve müttefikleri, işledikleri suçların cezasız kalmayacağını bilmelidirler ve onlara tavsiyemiz Filistin ve Afganistan'dan her şeylerini kaybetmeden, derhal çekilmeleridir. Amerika'nın müttefiklerine bu ülkenin haçlı seferine katılmamaları konusunda bazı uyarılar gönderdik. Savaşan gençlerimiz, Almanya ve Fransa'ya birer mesaj gönderdi. Eğer bu mesajların dozları yeterli değilse o zaman Allah'ın da yardımıyla bunu artırmaya hazırız''. 
     Kasette Zawahri'nin söz ettiği saldırıların, ''Aden Körfezi'nde 6 Ekim Pazar günü Fransız bandıralı süper tankere yönelik saldırı mı yoksa bu yıl içinde yapılan diğer iki ayrı saldırı mı'' olduğu konusuna açıklık getirilmedi. 
     Pakistan'da Mayıs ayında bir otobüse yapılan saldırıda 11 Fransız donanma mühendisi hayatını kaybetmişti. Tunus'ta Nisan ayında yapılan terörist saldırıda da bir sinagoga konulan bombanın patlaması sonucu 14'ü Alman turist olmak üzere 21 kişi hayatını kaybetmişti. 
     
     "BİN LADİN HAYATTA" 

     Zawahri, ABD'nin, Afganistan'da bir yıldan beri devam eden harekatı konusunda düşüncelerinin sorulması üzerine de şunları söyledi 
     ''Amerika ve müttefikleri, El Kaide ile Taliban yönetimi ele geçirmeye muvaffak olamadılar. Molla Ömer ve Şeyh Usame Bin Ladin sıhhatliler ve Afganistan'da Hıristiyan Haçlı seferine karşı savaşçılarımızı yönetiyorlar.'' Kasette ABD'nin, kitlesel imha silahlarına sahip olduğu iddiasıyla Irak'ı askeri operasyonla tehdit etmesini de kınaya Zawahri, söz konusu operasyonun bir sonraki hedefinin ise Müslüman ve Arap dünyası olacağını öne sürdü. 
     Mısırlı eski bir cerrah olan Zawahri'nin, Bin Ladin'in üst düzey yardımcısı olduğuna inanılıyor. Zawahri'nin kurduğu Cihad adlı grup, diğer militan gruplar El Gamaa ve El İslamiye örgütüyle birlikte 1992-1997 yıllarında Mısır'da hükümeti devirmek amacıyla silahlı mücadele yürütmüştü. 
     





</TEXT>
</DOC>
