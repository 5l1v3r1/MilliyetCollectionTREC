<DOC>
<DOCNO> 149854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/siyaset/siy10.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Birleşmiş Milletler Güvenlik Konseyi'nden 
</HEADLINE>
<TEXT>
Denktaş'a suçlama Annan'a tam destek 
Kıbrıs'ta çözümsüzlüğün nedeni olarak Denktaş ve olumsuz tutumunu gösteren BM, Annan Planı'nı ise göklere çıkardı 
     SEMA EMİROĞLU New York 

     BM Güvenlik Konseyi, Kıbrıs'ta 16 Nisan'a kadar çözüme varılamamasından KKTC Cumhurbaşkanı Rauf Denktaş'ı suçlarken, Genel Sekreter Kofi Annan'ın 26 Şubat'ta sunduğu çözüm planının, bundan sonraki müzakereler için yegane zemin oluşturduğunu bildirdi ve Türk ve Rum liderlerini, bu planı kullanarak yeniden müzakerelere girmeye çağırdı. Konsey, 1475 sayılı kararında, "Denktaş'ın izlediği ve 10 Mart'ta Lahey'de yapılan toplantıda ortaya koyduğu olumsuz tutum yüzünden, planın, Ada'da eşzamanlı referandumlara sunulamamasından ve bu nedenle Kıbrıs Türkleri ve Rumlarının, Ada'nın yeniden birleşmesine izin verecek bir plan hakkında kendi kararlarını verememesinden üzüntü duyduğunu" vurguladı. 
     Annan'ın dört yıldır sürdürdüğü Kıbrıs müzakereleriyle ilgili raporunu bir haftadır görüşmekte olan Konsey, Annan Planı'nın, bundan sonraki müzakerelere zemin oluşturup oluşturmayacağı konusunda anlaşamamıştı. Rum tarafı, Türk tarafının, planı görüşme zemini olarak almayı ve referanduma sunmayı reddettiği gerekçesiyle, artık Konsey tarafından onaylanmasını istememiş, daimi üyelerden Rusya ve Çin'in bu görüşü desteklemişti. 
     Rusya Daimi Temsilci Yardımcısı yaptığı açıklamada, planın revize edilebileceğini ima ederek, "Her iki tarafın da planın çeşitli unsurlarına ilişkin endişelerini göz önüne alarak, uzlaşıda bulunmasına yardım edecek değişiklikler yapılmasının mümkün olacağına inanıyoruz" dedi. 
     
     'Müzakerler başlasın' 
     Bu arada BM Güvenlik Konseyi Başkanı Adolfo Aguilar Zinser de, "Kıbrıs'ta müzakerelerin yeniden başlamasını ve çözüme ulaşılmasını umut ettiklerini" bildirdi. Güvenlik Konseyi'nin Kıbrıs konusunda hazırlanan karar tasarısını oybirliğiyle kabul etmesinin ardından gazetecilerin sorularını cevaplandıran Zinser, "Kıbrıs sorununun yaklaşık 40 yıldır BM'yi meşgul ettiğini" hatırlatarak, "bugün dün kabul edilen tasarının, müzakerelerin yeniden başlaması ve bir çözüme ulaşılması umuduyla kabul edildiğini" söyledi. 
     
Denktaş Avrupa Birliği adalete riayet etmeli      SİNAN TOROS İstanbul 

     KKTC Cumhurbaşkanı Rauf Denktaş, "Ümit ederiz ki AB Kıbrıs'ı bir sorun olarak değil, bir bela olarak değil, adalete riayet ederek halletmesi gereken bir mesele olarak ele alır" diye konuştu. 
     Denktaş, "AB Güney'i almıştır. Güney müracaat etmiştir. AB, Kıbrıs sorununu bela olarak başına almıştır. Kıbrıs Türklerine yaptıkları 40 yıllık haksızlık, yeter artık... Onun için ümit ederiz ki AB bunu bir sorun olarak değil, bir bela olarak değil, adalete riayet ederek halletmesi gereken bir mesele olarak ele alır" dedi. 
     
Erdoğan Müzakerelerin devam kararı başarıdır      SERHAT OĞUZ İstanbul 

     Başbakan, Recep Tayyip Erdoğan, Birleşmiş Milletlerin BM Türk tarafı ile ilgili olumsuz yorumlarına rağmen Kıbrıs'ta müzakerelerin devam etmesine karar vermesini başarı olarak değerlendirerek, "Bizim arzu ettiğimiz de budur" dedi. Erdoğan, BM raporunda, görüşmelerin başarısızlıkla sonuçlanmasından Türk tarafının sorumlu tutulması ancak müzakerenin devam etmesinin kararlaştırmasının hatırlatılması üzerine, "Müzakerelere devam kararı alınması başarıdır" diye konuştu. 
     


SİYASET 



















</TEXT>
</DOC>
