<DOC>
<DOCNO> 131155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/yasam/yas01.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukları yediler 
</HEADLINE>
<TEXT>

Satanist yamyam ayinine katılan genç kadın anlattı "Kurbanlar arasında yeni doğmuş bebekler ve anaokuluna giden çocuklar da bulunuyordu. Bedenleri testereyle kesilirken çığlıklar atıyorlardı.." 
     ŞENOL ÇALABAKAN Frankfurt 

     Almanya’da geçen ay Armin M. adlı bilgisayar teknisyeninin internette verdiği ilana cevap veren Jürgen B. Brandes’i yemesiyle ortaya çıkan yamyam dehşeti, dün akşam ZDF televizyonunda yayınlanan haberle tekrar hortladı. 
     ZDF’de anne ve babasıyla katıldığı satanist ayinlerini anlatan 34 yaşındaki pedagoji öğrencisi Steffi, "Kurbanlar arasında yeni doğmuş bebekler ve anaokuluna giden çocuklar da bulunuyordu. Bedenleri testereyle kesilirken çığlıklar atıyorlardı" dedi. 
     
     Şeytan adına kurban 
     Steffi’nin itiraflarıyla Yamyam Armin M.’nin pek ciddiye alınmayan, "Bu ülkede benden başka yüzlerce yamyam var" ifadesi de doğrulanmış oldu. ZDF’de anne, babasının eski bir satanist örgütü üyesi olduğunu belirten Steffi, tanık olduğu ayinlerdeki akılalmaz vahşeti şöyle anlattı "Ayinlerde şeytan adına insanlar kurban ediliyor ve canlı canlı yeniyordu. Bu tür ayinlere sürekli gidiyorduk. Masa üzerine bağlanan kadınlara tecavüz ediliyordu. Kurbanlar arasında yeni doğmuş bebekler ve anaokuluna giden çocuklar da bulunuyordu. Bedenleri testere ile kesilirken bağırıyorlardı. Sonra da herkes etlerden bir parça yemek zorundaydı..." Anlattıkları ile milyonlarca insanın adeta kanını donduran Steffi, ayinlere katılanların isimlerini de açıkladı. 
     
     Savcıdan soruşturma 
     Trier Başsavcısı, şok açıklamaların ardından soruşturma başlattı. Başsavcı Georg Jungling, "Steffi, kendisinin de yer aldığı satanist oluşum ve ayinlerle ilgili birçok bilgi sundu. Olay hakkında soruşturma başlattık. En ince ayrıntısına kadar araştıracağız" dedi. Bu arada ZDF muhabirleri, vahşete tanık olan iki kişinin daha bulunduğunu, bu kişilerin Steffi’nin anlattıklarını doğruladığını bildirdiler. Programı izleyen milyonlarca televizyon seyircisi ise, vahşeti protesto yağmuruna tutarken, adli makamların satanistlere karşı alınan önlemleri sertleştirmesini istediler. 
     



 YAŞAM 




























</TEXT>
</DOC>
