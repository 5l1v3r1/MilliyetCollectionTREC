<DOC>
<DOCNO> 119631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/guncel/gun99.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Swissotel’i basanlara 33 yıl hapis istendi      ESRA ALUS 

     Swissotel baskını davasında, Muhammed Emin Tokcan’ın da aralarında bulunduğu 13 sanığın, 18 - 33 yıl hapsi istendi. İstanbul 1. Ağır Ceza Mahkemesi’ndeki duruşmaya, tüm sanıklar katıldı. Otel baskınının planlı olduğunu belirten savcı, sanıkların "suç işleme amacıyla teşekkül oluşturmak", "birçok kişinin aynı kasıt altında silahla hürriyetlerini tahtit etmek", "korku ve panik yaratma amacıyla silah boşaltmak" ve "Ateşli Silahlar Kanunu’na muhalefet etmek" suçlarından hapis cezalarına çarptırılmalarını talep etti. Sanık avukatının "red - i h kim" talebini yerinde görmeyen mahkeme, CMUK 26. maddesi çerçevesinde İstanbul 2. Ağır Ceza Mahkemesi’nin görüşünün sorulmasına karar vererek, duruşmayı erteledi. 
     
Ceketsiz öğrenciler derse alınmadı      Edirne Lisesi’nde dün okula ceketsiz gelen 90 öğrenci içeri alınmadı. Yarım saat alkışlı eylem yapan öğrencilere bazı arkadaşları da destek verdi. Daha sonra sınavları gözönüne alan okul yönetimi öğrencilere izin verdi. Veliler ise havaların soğuk olması nedeniyle çocuklarının kaban ve montla okula gittiklerini belirtti. Polis, eylem olduğunu sanarak okul önünde önlem aldı. n EDİRNE DHA 
     
Cephane gibi TIR’ın sırrı çözülüyor      TOLGA ŞARDAN Ankara 

     Ardahan’ın Posof ilçesinin Türkgözü sınır kapısında bir TIR’da ele geçirilen patlayıcılarla ilgili soruşturmaya Terörle Mücadele ekipleri el koydu. Soruşturma için Posof’a Ankara’dan özel ekip gönderildi. Gözaltındaki araç şoförü Davut Yorulmaz’ın patlayıcıları Gürcistan’da araca yüklediği ortaya çıktı. Ele geçirilen patlayıcıların "ses getirecek" bir eylemde kullanılması ihtimali nedeniyle Emniyet Genel Müdürlüğü Terörle Mücadele Daire Başkanlığı’ndan oluşturulan özel ekip Posof’a gönderildi. Yorulmaz’ın geçmişte yasadışı MLKP terör örgütüyle bağlantılı olduğunun tespit edilmesi üzerine soruşturma kapsamına yasadışı sol örgütler de alındı. Yorulmaz’ın eşinin iki erkek kardeşinden Ekrem Kırgın’ın yasadışı DHKPC, Ali Kırgın’ın ise 12 Eylül 1980 öncesinde yasadışı TKP MLDHB örgütünde faaliyet gösterdiği belirlendi. Uzmanlar Yorulmaz’ın örgüt adına kaçakçılık ve kurye işlevi göreceği üzerinde durmaya başladı. 
     
Gaspçılar cezaevinde çıktı      ELVAN EZBER 

     Sarıyer’de geçen ay otomobili gasp edilen Aysel Gözen, saldırganı sabıka fotoğraflarından teşhis etti. Olayın faili Nur Sait Aslan, Gaziosmanpaşa’da yakalandı. Üç kişilik bir şebeke olduklarını kaydeden Aslan, Yıldız Teknik Üniversitesi Mimarlık Fakültesi öğretim üyesi Prof. Dr. Necati İnceoğlu ve İstanbul Teknik üniversitesi Mimarlık Fakültesi öğretim üyesi Prof. Dr. Mine İnceoğlu’nun otomobillerini gasp eden kişilerin, Musa Sargın ile Hasan Aydın olduğunu anlattı. Sargın’ın gasp suçundan Diyarbakır Askeri Cezaevi’nde, Aydın’ın ise hırsızlık suçundan Bayrampaşa Cezaevi’nde yattığı belirlendi. 
     



 GÜNCEL 



















</TEXT>
</DOC>
