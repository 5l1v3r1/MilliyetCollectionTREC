<DOC>
<DOCNO> 141793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun16.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'ta her kafadan bir ses çıkıyor... 
</HEADLINE>
<TEXT>

     Olası Irak savaşının işaretleri yoğunlaştıkça, Kuzey Irak'taki hareketlilik arttı. "Daha önce PKK olarak bilinen KADEK'in komutanı" diye tanımlanan Osman Öcalan Türkiye'yi tehdit ederken, Kuzey Irak'a sızarak bir dizi kamp kuran İran destekli Şii milislerin de ABD'yi alarma geçireceğe benzediği belirtildi. 
     
     "TÜRKİYE İLE SAVAŞA KALDIĞI YERDEN DEVAM TEHDİDİ" 
     İngiltere'de yayınlanan The Times gazetesinde Anthony Loyd imzasıyla çıkan haberde, "daha önce PKK olarak bilinen KADEK'in komutanı" olarak tanımlanan Osman Öcalan ile röportaja yer verildi. "En güçlü Kürt milis grubu, Ankara'nın silahlı güçleri Kuzey Irak'a girmesi halinde, Türkiye ile olan savaşına kaldığı yerden devam etme tehdidinde bulundu" ifadesi yer alan yazıda, Osman Öcalan'ın "Kırsal alanda ve şehirlerde, askeri, ekonomik ve bürokratik hedeflere yönelik olarak, Türkiye çapında askeri harekatlar düzenleyeceğiz" dediği bildirildi. 
     Yazıda, Osman Öcalan'ın, Irak'ın ABD tarafından işgaline destek vermeyeceği ve Kürt konusu çözümsüz kaldıkça, önceden tasarlanmış olan, "KADEK'in silahsızlandırılması" konusunu reddettiği vurgulandı. 
     Öcalan'ın, "Kürdistan üzerindeki İngiliz ve Amerikan politikası netleşene dek onlara destek vermeyeceğiz, ABD talep etse de KADEK silahsızlandırılmayacak. Bu defa onlara çok güçlü biçimde direneceğiz" sözlerine yer verildi. 
     yazıda, ABD'nin PKK'yı terörist örgütler listesinde ilk 30'a aldığı anımsatıldı. Bugüne kadar örgütün Amerikan hedeflerine saldırmadığı belirtilen yazıda, Osman Öcalan'ın, "Biz Amerika'ya karşı olmak istemiyoruz, bu nedenle çok dikkatli davranıyoruz. Ama terörist etiketimizi değiştirmezlerse, onlara her anlamda karşı olacağız" dediği belirtildi. 
     
     THE GUARDIAN "İRAN DESTEKLİ MİLİSLER KUZEY IRAK'TA" 
     Öte yandan İngiliz The Guardian Gazetesi'nde Luke Harding imzasıyla yer alan haberde de İran destekli Iraklı milis grubunun Kuzey Irak'ta gizli bir askeri kamp kurduğu öne sürüldü. 
     Böylesi bir hareketin Washington'u alarma geçireceğinin muhtemel olduğu belirtilen yazıda, grubun Saddam Hüseyin'in ordusundan kaçan pek çok asker barındırdığı bilgisi verildi. 
     Milislerin, bölgeye geçen ayın sonlarında sızdığı iddia edilirken, Kürt kontrolündeki bölgede bir dizi askeri kamp kurdukları da kaydedildi. 
     Savaşçıların lideri Ayetullah Muhammed Bekir el- Hakim'in, Irak muhalefetinden önde gelen Şii bir din adamı olduğu ve 20 yılını İran'da sürgünde geçirdiği bildirildi. 
     El-Hakim'in örgütü olan Irak İslami Devrim Yüksek Konseyi'nin, Irak'ın nüfusunun yüzde 60'lık Şii çoğunluğunu temsil ettiğini iddia ettiği de belirtildi. 
     Ayetullah el-Hakim'in, Selahaddin'deki muhalefet toplantısında yaptığı sert konuşmada, "Irak'a yönelik ABD önderliğindeki bir savaşa derinden karşı olduğunu" söylediği ve bunu "emperyalizm" olarak değerlendirdiği anımsatıldı. 
     İran tabanlı savaşçıların Irak lideri Saddam Hüseyin'e karşı serbest bir harekatta görev alması olasılığının ABD'yi alarma geçireceğe benzediği yorumu yapıldı ve ABD'nin, İran'ın adını "şer ekseni" içinde telaffuz ettiği anımsatıldı. 
     Yazıda, Türkiye'nin, ABD ordusuna kendi topraklarında izin vermesi konusunda devam eden itirazı nedeniyle, Bush yönetiminin halen kendi birliklerini Kuzey Irak'a sokamadığı de ifade edildi. 
     





</TEXT>
</DOC>
