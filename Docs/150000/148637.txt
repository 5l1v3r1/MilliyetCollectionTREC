<DOC>
<DOCNO> 148637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo13.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'da Samsun endişesi... 3 futbolcu eksik... 
</HEADLINE>
<TEXT>

     Beşiktaş maçında 3 puan yitiren ve 3 oyuncusu kart cezalısı durumuna düşen Denizlispor'da, Samsunspor karşılaşması öncesi kadro sıkıntısı yaşanıyor. 
     Yeşil-siyahlı takımda, Beşiktaş maçında gördüğü kırmızı kartla 4 maç ceza alan Ali Tandoğan ile 4. sarı kartlarını gören Bülent Ertuğrul ve Serdal bu hafta forma giyemeyecek. 
     Teknik Direktör Rıza Çalımbay, cezalı oyuncuların yerini arkadaşlarının dolduracağına inandığını belirterek, ''Bir hafta içinde oynayacağımız Samsunspor, Fenerbahçe ve Bursaspor maçlarından 9 puan bekliyorum. Sahaya çıkacak futbolcu arkadaşlarımın yüreklerini ortaya koyacağına, herkesin kapasitesinin üzerine çıkacağına inanıyorum'' dedi. 
     Çalımbay, yarın Karahayıt Lycus River Otel'de kampa gireceklerini de bildirdi. Yeşil-siyahlı takımın kampı, Fenerbahçe karşılaşması nedeniyle Samsunspor maçından sonra da sürecek. 
     Bu arada Denizlispor yönetimi, Samsunspor ve Fenerbahçe maçlarının bilet fiyatlarını açıkladı. Buna göre, Samsunspor maçında maraton ve kale arkası tribün biletleri 3 milyon, alt kapalı tribün biletleri 5 milyon, üst kapalı tribün biletleri 10 milyon liradan satılacak. 
     Fenerbahçe maçında ise bilet fiyatları şöyle 
     ''Maraton ve kale arkası tribün 10 milyon, alt kapalı tribün 20 milyon ve üst kapalı tribün 30 milyon lira.'' 
     





</TEXT>
</DOC>
