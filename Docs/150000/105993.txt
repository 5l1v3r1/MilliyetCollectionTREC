<DOC>
<DOCNO> 105993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/siyaset/siy01.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP sona doğru 
</HEADLINE>
<TEXT>

Seçime katılmaktan vazgeçen HADEP’in 18 yöneticisi dün istifa etti. HADEP’liler, seçime DEHAP adayı olarak girecek 
     ANKARA Milliyet 

     HADEP, EMEP, SDP ve DEHAP, seçime birlikte ve DEHAP çatısında girme kararı aldı. Seçimden çekilen HADEP’in Genel Başkanı Murat Bozlak dışındaki 18 parti yöneticisi, kapatılma davasından etkilenmemek için DEHAP’tan milletvekili aday adayı olmak için partilerinden istifa etti. 
     Bozlak, EMEP Genel Başkanı Levent Tüzel, SDP Genel Başkanı Akın Birdal ve DEHAP Genel Başkanı Mehmet Abbasoğlu, dün düzenledikleri ortak basın toplantısında, seçime birlikte girme kararı aldıklarını belirtti. Bozlak, "SHP ve ÖDP’nin de işbirliğine katılmasını istiyoruz" dedi. 
     CNN Türk’te de Mehmet Ali Birand’ın sorularını yanıtlayan Bozlak, "Kapatma davasının adayların YSK’ya bildirileceği 11 Eylül’den önce bitirilmesi istemine olumsuz yanıt aldık. Siyasi bir belirsizliğe itildik" diye konuştu. 
     HADEP’in 3 Kasım seçimlerinden çekildiğini açıklaması, seçimlerde kullanılacak oy pusulasında da değişiklik yaşanmasına neden oldu. Oy pusulasında 7. sırada bulunan HADEP, pusuladan çıkartılacak. Bu durumda bu sıradan sonraki partiler bir yana kayacak ve pusulada 23 yerine 22 partinin adı bulunacak. 
     
     İP’ten Ecevit’e çağrı 
     İP Genel Başkanı Doğu Perinçek ise, seçimlere, Zekeriya Temizel, Mümtaz Soysal, Yekta Güngör Özden, Murat Karayalçın, Sadettin Tantan, Vural Savaş ve Hüseyin Kıvrıkoğlu gibi isimlerden oluşan "milli kadro"yla girilmesini, harekete Başbakan Bülent Ecevit’in önderlik etmesini istedi. 
     
     DYP - BBP ittifakı bitti 
     Bu arada Büyük Birlik Partisi BBP Genel Başkanı Muhsin Yazıcıoğlu, daha önce reddettiği BBP - DYP ittifak görüşmelerini dün doğrulayarak, ittifak talebini kabul etmediklerini söyledi. 
     



 SİYASET 















</TEXT>
</DOC>
