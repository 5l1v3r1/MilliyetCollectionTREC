<DOC>
<DOCNO> 127270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo05.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da teknik direktör arayışları... 
</HEADLINE>
<TEXT>

     Gaziantepspor'da, ilk bölümün sona ermesiyle birlikte görevinden ayrılan Gigi Multescu'dan boşalan teknik direktörlük için arayışlar sürüyor. 
     Kulüp başkanı Celal Doğan, yaptığı açıklamada, kulüp profesyonel futbol şubesi sorumlusu Asım Atmaz'ın tartışmaya açtığı, Nurullah Sağlam-Milorad Mitroviç ikilisine sıcak baktıklarını, bu ve başka seçenekleri, 30 Aralık Pazartesi günkü yönetim kurulu toplantısında tartışacaklarını söyledi. 
     Takımı yakından tanıyan, bocalama dönemi taşımayan bir teknik heyeti işbaşına getirmeyi düşündüklerini belirten Doğan, ''Eski çalıştırıcımız Mitroviç'i genel menajer, teknik direktörlük kursunu bitirmek üzere olan antrenörümüz Sağlam'ı da teknik direktörlük görevine getirebiliriz'' dedi. 
     Mitroviç-Sağlam sisteminin yanısıra, başka seçeneklerin de söz konusu olabileceğini kaydeden Doğan, şöyle devam etti 
     ''Genel menajerlik ve teknik direktörlük görevlerinin ayrılmasını öngören yeni sistemi, yönetim kurulunda tartışacağız. Doğrusu nasıl bir sisteme geçeceğimize henüz karar veremedik. Multescu'nun ayrılmasından sonra kulübe birçok yerli ve yabancı teknik adamdan fakslarla çalışma teklifleri alıyoruz. 
     Genç kadromuzun ikinci yarıda daha istikrarlı ve başarılı olması için her türlü özveriyi göstermeye hazırız. İlk yarıda çeşitli hakem hatalarına karşın güzel ve çekişmeli bir lig yaşandı. İkinci yarıda en azından hakem hatalarının en alt düzeye inmesini ve düdüklerin doğru çalınmasını diliyoruz.'' 1 Ocak 2003'te başlayacak ara transfer döneminde, bazı kulüplerin Gaziantepsporlu futbolculara transfer önerilerinde bulunduklarını vurgulayan Doğan, ''Bülent, Volkan, Mustafa Şahintürk ve Kemal Aslan'ı isteyenler var. Anlaşma sağlanırsa her oyuncumuzu veririz. Gaziantepspor altyapı kulübüdür. Yetiştirir ve satarız'' diye konuştu. 
     
     ''BAŞKANIMA BAĞLIYIM'' 
     Fenerbahçe ve Galatasaray'ın transfer gündeminde olan milli futbolcu Kemal Aslan, ''Bu kulüplerin hangisine transfer olursam, rahatlıkla çıkar oynarım'' diyerek, büyük takımlardan çekinmediğini bildirdi. 
     ''Gaziantepspor'da yetiştim ve kendimi buldum. Kulübümün bana emeği çok geçti. Futbol hayatımın en iyi oönemindeyim'' diyen Kemal, sözlerini şöyle sürdürdü 
     ''Her futbolcunun hayalinde Fenerbahçe ve Galatasaray gibi kulüplerde oynamak vardır. Ben de bu kulüplere gitmek isterim. Ancak kulüp başkanım Celal Doğan transferimde son sözü söyleyecek kişidir. Hiçbir kulüpten şu ana kadar benimle doğrudan temas kurulmadı. Gelişmeleri izliyorum.'' 
     





</TEXT>
</DOC>
