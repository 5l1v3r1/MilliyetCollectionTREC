<DOC>
<DOCNO> 142069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur06.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Birinci önceliğimiz ekonomiydi" 
</HEADLINE>
<TEXT>

     Başbakan Abdullah Gül, birinci önceliklerinin ekonomi olduğunu belirterek, ''Çünkü dış konjonktürler daima gelip geçici olacaktır, neticede kendi gerçeklerimizle karşı karşıya kalacağız'' dedi. 
     Başbakan Gül, düzenlediği basın toplantısında, son üç ay içinde Cumhuriyet tarihinin çok önemli olaylarının adeta düğümlendiğini belirtti. Gül, bunların bir kısmının dış konjonktürün getirdiği olaylar olduğunu ifade ederek, ''AB, Kıbrıs ve Irak'la ilgili gelişmelerin adeta gelip odaklandığı bir üç ay geçti'' diye konuştu. 
     Özellikle dış politikadaki bu olağanüstü gelişmelerin, ekonomide yapılanları özellikle son aylar içinde epeyce gölgelediğini kaydeden Gül, ''Hatta zaman zaman dış politika yeter artık, biraz da ekonomiyle uğraşılsın'' denmeye başlandığını söyledi. ''Halbuki bizim birinci önceliğimiz ekonomiydi'' diyen Gül, ''Çünkü dış konjonktürler daima gelip geçici olacaktır, neticede kendi gerçeklerimizle karşı karşıya kalacağız. O bakımdan ekonomi daima birinci önceliğimiz oldu ve Türkiye'yi sağlıklı bir ekonomik yapıya kavuşturmak için de bu üç ay içerisinde olağanüstü bir gayret gösterdik'' dedi. 
     Burada ''mevcut ekonomik sorunların çözülmesi ve güvenin ve istikrarın sağlanıp iyi bir yönetim şeklinin ortaya konması'' ile ''benzer durumlara düşmemek için yapısal önlemlerin alınması'' olmak üzere iki bölümde faaliyetlerini topladıklarını anlatan Gül, güven ortamı sağlanır sağlanmaz piyasalarda canlılığın ortaya çıktığını, faizlerdeki yüzde 72'lerden yüzde 47'lere kadar düşüş ortaya çıktığını, Türkiye'nin borçlarını çevirmede herhangi bir güven bunalımının kesinlikle söz konusu olmadığını kaydetti. 
     Başbakan Gül, bu anlayış içinde önce geçici bütçeyi hazırlamak zorunda kaldıklarını, daha sonra da 2003 yılı bütçesini hazırlamaya başladıklarını belirterek, 2003 yılı bütçesini hazırlarken de uzun yıllar hiç toplanmadığı halde Yüksek Planlama Kurulu'nu üç kez topladıklarını, Türkiye'nin, kamunun bütün yapısını gözden geçirdiklerini, alınması gereken tedbirleri, yapılması gereken ikazları hep beraber yaptıklarını anlattı. 
     2003 yılı bütçesini hazırlarken hedeflerinin büyümeyi yüzde 5, ihracatı 45 milyar, ithalatı 55 milyar dolar öngördüklerini bildiren Gül, TÜFE artışını yüzde 20, faiz dışı fazlayı da yüzde 6,5 olarak öngördüklerini söyledi. Gül, şunları kaydetti 
     ''Burada çok önem verdiğimiz nokta şu oldu Biz, kendimizi Türkiye'yi bu sıkıntılardan düzlüğe çıkartacak bir hükümet olarak gördük. Çünkü çok karışık ve gerçekten çok dağınık bir Türkiye devralındı. Muhakkak ki ilk yıllar, bunu düzene koymak, herşeyi restore etmek, herşeyi normal hattına koymakla geçecekti. Bunun için de mali disiplin çok önemliydi. O açıdan yüzde 6,5 faiz dışı fazlayı ısrarla dile getirdim. 
     Bütçeyi hazırlarken de yüzde 6,5 faiz dışı fazlaya göre hazırladık. Çünkü faizleri düşürmenin, risk primini düşürmenin tek yolunun buradan geçtiği gayet açıktı. Bu anlamda bütçeyi hazırlarken bazı tedbirler aldık. Bu tedbirlerin bir kısmı harcamaları kısıcı tedbirlerdi. Ne yazık ki kamu sektöründe bir çok dipsiz kuyular vardır. Bunlar zaman zaman yolsuzluk noktasına kadar ulaşacak israflardır, lüzumsuz harcamalardır. Halbuki, halktan toplanan vergiler, bunları harcarken çok büyük bir dikkat göstermek, vatan toprağını korumadaki hassasiyetimizi göstermek zorundayız. Bu toplanan kamu gelirlerinin harcanmasındaki israfı kontrol altına almayı birinci olarak öngördük ve bu anlamda 2003 yılı bütçesini hazırlarken 11.3 katrilyon liralık bir harcamalardan tasarruf ettik.'' 
     





</TEXT>
</DOC>
