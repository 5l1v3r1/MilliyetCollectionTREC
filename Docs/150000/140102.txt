<DOC>
<DOCNO> 140102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko10.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO İnşaat sektörü "darboğaz alarmı" veriyor... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ''Türk ekonomisinin lokomotifi'' olarak nitelendirdiği inşaat sektörünün ''darboğaz alarmı'' verdiğini bildirdi. 
     Yıldırım, yaptığı yazılı açıklamada, ''yeni İhale Kanunu'ndaki belirsizlikler, savaş beklentisi ve ekonomideki daralmanın etkisiyle inşaat sektöründeki kan kaybının hızla sürdüğünü'' belirterek, şöyle dedi 
     ''Geçen yıl yüzde 30'lar seviyesindeki enflasyon oranına rağmen çimento fiyatları, sektördeki durgunluğun getirdiği talep yetersizliği nedeniyle artmak bir yana geçen yılki fiyatların yüzde 15 oranında altına geriledi. Böyle bir dönemde, KİT'lerin pik demire yaptığı aşırı zamları hoş karşılamak mümkün değildir.'' Sektördeki durgunluğun tüm sanayiyi etkilediği gibi istihdamda gerilemelere yol açarak açık ve gizli işsizliği artırdığını vurgulayan Yıldırım, ''Türk ekonomisinin lokomotifi olan inşaat sektörü darboğaz alarmı veriyor. Irak krizi ile ekonominin kilitlendiği şu günlerde, inşaat sektörünün daha fazla ihmal edilmesi önümüzdeki dönemde katlanılamayacak sorunlar çıkaracaktır'' dedi. 
     
     50 MİLYAR DOLARLIK KAYNAK ÖNERİSİ... 
     İTO Başkanı Yıldırım, Türkiye'de yüzde 65'i İstanbul'da olmak üzere en az 4 milyon kaçak yapı bulunduğunu ifade ederek, şunları kaydetti 
     ''Buralarda yaşayan insanları sokağa atıp bu binaları yıkmak mümkün olmadığına göre, atılacak ilk adım bir çeşit af çalışmasıyla bu konutların yasallaştırılmasıdır. Böylece, sorun çözüleceği gibi devlete 20 milyar dolar civarında gelir gelecektir. 
     Hazine arazilerinin rayiç bedelle satılması ile imara müsait alanların kullanım imkanının artırılması da, gerekli ikinci adımdır. Bu yolla devletin kasasına girecek yaklaşık 30 milyar dolar ile toplam 50 milyar dolara ulaşacak kaynak, inşaat başta olmak üzere tüm sektörleri canlandıracağı gibi devleti kamu mal ve hizmetlerine vergi niyetine enflasyonu azdıran zam yapmaktan, KDV ve gelir vergisinin yükseltilmesi gibi ekonomiyi frenletici önlemler almaktan kurtaracaktır.'' 
     





</TEXT>
</DOC>
