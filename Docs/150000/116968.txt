<DOC>
<DOCNO> 116968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo01.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, başladığı gibi sürdüremedi... 
</HEADLINE>
<TEXT>

     Birinci Süper Lig'de 2002-2003 sezonuna beklentilerin tersine iyi bir başlangıç yapan Altay, ilerleyen haftalarda bunun devamını getiremedi. 
     İkinci Lig A Kategorisi'nde şampiyon olarak yeniden Birinci Süper Lig'de oynama hakkını kazanan İzmir'in siyah-beyazlıları, sezon öncesi yaşanan idari sıkıntılar nedeniyle transfer ve hazırlık dönemini sancılı geçirdi. 
     Birinci Süper Lig için kadrosunu takviye edemeyen ve İkinci Lig'deki kadrosuyla sezona giren siyah-beyazlılar, tahminlerin tersine ilk haftalarda başarılı bir futbol sergiledi ve puanlar topladı. 
     Sezonun başında puan yitirdiği maçlarda bile sergilediği mücadele nedeniyle alkış alan Altay, bunun devamını getirmeyi başaramadı. Özellikle 6-0'lık Malatyaspor yenilgisiyle sarsılan İzmir ekibi, kötü gidişi durdurmak için çıktığı Adanaspor maçında da kendi sahasında oynamasına karşın 4-0 gibi farklı skorlu bir yenilgiye uğradı. Son 5 maçından puan çıkaramayan Altay, bu süreçte kalesinde tam 15 gol gördü. Siyah-beyazlıların gelecek hafta deplasmanda Gençlerbirliği, daha sonra da İzmir'de Beşiktaş ile oynayacak olması, camiayı düşündürüyor. 
     Altay'ın ligin 11 haftasında yaptığı maçlar ve aldığı sonuçlar şöyle 
     Diyarbakırspor-Altay 1-1 Altay-Göztepe 4-2 Trabzonspor-Altay 0-0 Altay-Ankaragücü 2-3 Gaziantepspor-Altay 2-1 Altay-Denizlispor 3-1 Malatyaspor-Altay 6-0 Altay-Fenerbahçe 1-3 Elazığspor-Altay 2-0 Altay-Galatasaray 1-2 Altay-Adanaspor 0-4 
     





</TEXT>
</DOC>
