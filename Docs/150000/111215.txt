<DOC>
<DOCNO> 111215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sontur24.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çılgın aşık sevdiği kızın evini basıp içeridekileri rehin aldı 
</HEADLINE>
<TEXT>

     Tuzla'da bir kişi, sevdiği kızın evine girerek, içeridekileri rehin aldı. Bir süre sonra rehineleri bırakan kişi, polise teslim olmak için süre istedi. 
     Tuzla Mimar Sinan Mahallesi Şekerpınar Caddesi Yayla Sokak'ta bir evde oturan Mehmet Bulut'un evine gelen Özkan Tekin, 14 yaşındaki Ö.B'nin nerede olduğunu sordu. 
     Özkan Tekin'in elindeki poşette silah olduğundan şüphelenen baba Mehmet Bulut, kapıyı içeridekilerin üzerine kilitleyerek evden çıktı ve durumu polise bildirdi. 
     Bu sırada içeride bulunan anne Tevrat Bulut, diğer kızı Özgül Bulut ile gelini Özlem Bulut, Özkan Tekin'e, Ö.B'nin evde olmadığını anlatmaya çalıştılar. Ancak, bir süre önce Ağrı'dan gelen Özkan Tekin, Ö.B'nin nerede olduğunu öğrenene kadar kendilerini bırakmayacağını söyledi. 
     Bu arada, olay yerine polisin gelmesi üzerine Özkan Tekin, Tevrat, Özgül, Özlem Bulut ile Özlem Bulut'un 2 yaşındaki bebeğini serbest bıraktı. 
     Özkan Tekin, teslim olmayarak bu kez de kendini eve kilitledi. Yalnız kalmak istediğini söyleyen Özkan Tekin, bu arada polisten sigara istedi. 
     Polisin balkondan sigara uzattığı Özkan Tekin, polis ekiplerinin tüm çağrılarına rağmen teslim olmayarak süre istedi. 
     





</TEXT>
</DOC>
