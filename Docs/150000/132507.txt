<DOC>
<DOCNO> 132507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur43.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Erdoğan hakkındaki kararı değerlendirdi... 
</HEADLINE>
<TEXT>

     CHP Genel Başkanı Deniz Baykal, Anayasa Mahkemesi'nin AKP Genel Başkanı Recep Tayyip Erdoğan'ın Genel Başkanlığıyla ilgili verdiği kararı, ''Geleceğe yönelik bir sorun olarak değil de, geçmişte yaşadığımız çok temel yanlışlıkların ortaya çıkması açısından bu kararın çok önemli olduğunu düşünüyorum'' şeklinde değerlendirdi. 
     Baykal, İstanbul'dan Ankara gelişinde Esenboğa Havalimanı'nda gazetecilerin, Anayasa Mahkemesi'nin Recep Tayyip Erdoğan hakkında bugün verdiği karara ilişkin sorularını yanıtladı. 
     Karara ilişkin değerlendirmesinin sorulması üzerine Baykal, bunun Türkiye'nin seçime girerken içinden geçtiği sürecin nasıl bir hukuk karmaşası, dağınıklığı içinde yaşandığını ortaya koyan son bir örnek olduğunu söyledi. Birbiri ardına alınan çeşitli yetkili kuruluşların kararlarının tam bir karmaşa yarattığını ileri süren Baykal, şöyle konuştu 
     ''Anayasa Mahkemesi kararına bakarak anlıyoruzki 18 Ekim tarihinden itibaren, daha önce alınmış olan Anayasa Mahkemesi kararı doğrultusunda Sayın Tayyip Erdoğan'ın genel başkan olması söz konusu değildir. 
     Şimdi ne oldu, 3 Kasım'da seçimler yapıldı, seçimler yapılırken Sayın Tayyip Erdoğan AKP'nin genel başkanı olarak oy pusulasında yer aldı ve seçmenler de ortak oy pusulasına bakarak oy kullandılar. Yüksek Seçim Kurulu böyle bir uygulamada sakınca görmedi, demek oluyorki Anayasa Mahkemesi'nin aldığı ve hukuken de doğru olan karar, dikkatli okunduğu zaman 6 ay önce almış olduğu 6 aylık bir süreyle yürürlüğe gireceğini belirttiği kararın özünde gerçekten kurucu üye olma niteliğini kaybeden Sayın Tayyip Erdoğan'ın genel başkan olması hukuken ortadan kalkmıştı. Herhalde YSK bu konuyu böyle değerlendirmemiştir. Ve sadece Anayasa Mahkemesi'nin aldığı kararın YSK'nın uygulamalarına herhangi bir yansıması yokmuş gibi bir yaklaşım içinde kararlar almıştır ve Türkiye seçime öyle girmiştir.'' Deniz Baykal, Anayasa Mahkemesi'nin aldığı kararla, 18 Ekim tarihinden bu yana Recep Tayyip Erdoğan'ının genel başkan kimliğinin olmadığını söyledi. 
     Bu arada bir seçim yaşandığını hatırlatan Baykal, ''Bu tablo Türkiye'de yüksek hukuk kurumları arasında nasıl bir eşgüdüm eksikliğinin, nasıl bir kopukluğun, çelişkinin bulunduğunun talihsiz bir örneğidir'' dedi. 
     Anayasa Mahkemesi'ni bu konuda eleştirmenin doğru olduğu kanısında olmadığını da ifade eden Baykal, şöyle devam etti 
     ''Belki Anayasa Mahkemesi'nin aldığı kararın hukuki yorumuyla değerlendirmelerden yoksun olanlar için daha açıkça ifade etmesi beklenebilirdi. Ama o kararın içinde kurucu üyeliği kalkmış olması ve kurucu üyelikten ayrılması zorunluluğunun ifade edilmesinin doğal sonucu olarak genel başkanlıktan da ayrılmanın yer aldığı hukuki bir gerçektir. Ama ne yazıkki Anayasa Mahkemesi'nin aldığı karara ilişkin hukuki gerçek YSK tararından değerlendirilmemiştir. 
     YSK, sık sık gördüğümüz zaaflarından sonuncusu olarak ortadadır. Artık bu konuları bir an önce noktalamak ve hukuka uygun bir seçim yapabileceğimizi, hiç olmazsa bundan sonra kanıtlamak durumundayız.'' Bir gazetecinin, ''Bu karardan sonra ne olabilir '' sorusu üzerine Baykal, hukuk sisteminde önemli değişiklikler ortaya çıktığını, Anayasa'da bazı temel maddelerin değiştiğini, yasalarda bazı maddelerin değiştiğini ve Erdoğan'a siyaset yapma olanağının, Anayasa ve yasalarda yapılan bu değişiklerle sağlandığını belirtti. ''Şimdi yeni bir tablo var'' diyen Baykal, bu yeni tablo içinde sorunun makul bir süre içerisinde çözülebileceğini kaydetti. Baykal, ''Ama önemli olan geçmişe yönelik bir ciddi zafiyetin yaşanmış olmasıdır'' dedi. 
     Baykal, ''Anayasa Mahkemesi karar verirken bu değişiklikleri dikkate almaması sizce normal mi '' şeklindeki bir soruya ise şu karşılığı verdi 
     ''Anayasa Mahkemesi kararını ayrıntılı bir şekilde incelemedim, ama Anayasa Mahkemesi kurucu üyeliğin ortadan kalktığı, kurucu üyeliğin devam edemeyeceği kararını aldığı anda genel başkanlık yapma olanağının da kalmadığını tespit ediyor herhalde, bu kararları doğru bir tespittir. Bundan sonra bir yeni hukuki itilaf çıkarsa elbette temel hukuki çerçeveye göre Anayasa Mahkemesi kararlarını alacaktır. 
     Ama daha önce devam eden hukuki itilafın yansımaları şu anda karşımızdadır. Geleceğe yönelik bir sorun olarak değil de geçmişte yaşadığımız çok temel yanlışlıkların ortaya çıkması açısından bu kararın çok önemli olduğunu düşünüyorum.'' 
     





</TEXT>
</DOC>
