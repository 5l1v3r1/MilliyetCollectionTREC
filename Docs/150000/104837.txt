<DOC>
<DOCNO> 104837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sonspo02.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
FB basketbol antrenörü Özgül 'Mücadelenin süreceğine inanıyorum' 
</HEADLINE>
<TEXT>

     ''Üç Büyükler'' olarak adlandırılan Galatasaray, Beşiktaş ve Fenerbahçe'nin, maddi sorunlarının giderilmemesi durumunda yeni sezonda basketbol ve voleybol birinci liglerinde yer almayacaklarını açıklamalarının yankıları sürüyor. 
     Fenerbahçe Erkek Basketbol Takımı Antrenörü Murat Özgül, sarı-lacivertli kulübün basketbolde Birinci Lig'de mücadele etmeye devam edeceğine inandığını söyledi. 
     Antrenör Murat Özgül, Fenerbahçe'de basketbolün bir gelenek olduğunu belirterek, ''Birinci Lig'deki bu geleneğin biteceğine inanmıyorum'' dedi. 
     Özgül, 3 büyük kulübün aldığı karar sonrası yabancı oyuncuların takımdan ayrıldığını vurgulayarak, ''Altyapımızda kız ve erkek takımları çalışıyor. Zaten tamamen altyapılarla ilgili yaptırım yok. Yönetimimiz zaten altyapılarda ciddi bir çalışmanın olmasını istiyor. Erkek ve bayan A takımlarında ise yoğun olmasa da bir çalışma var. Oyuncular ferdi antrenman yapıyor. Formdan düşmemek için, hazırlıksız yakalanmamak için bu şekilde çalışıyoruz. Yabancı oyuncular dışında Mustafa Kemal Bitim de takımdan ayrıldı'' diye konuştu. 
     Birinci Lig'de mücadele etmek için sadece kulüplerin çaba sarfetmesinin yetmediğini kaydeden Özgül, şöyle konuştu 
     ''Devletin de maddi destek sağlaması lazım. Sponsorluk anlaşması yeniden düzenlenmeli. Basketbol Federasyonu da özerk bir yapıya kavuşturulmalı. Kulüpler UEFA'nın belirlediği kriterleri 2004 yılına kadar yerine getirmek için gayret gösteriyorlar. Bu nedenle amatör şubelere kaynak aktarılmıyor. Kulüpler de tüzükleri gereği amatör şubeleri özerkleştiremiyor.'' Spordan sorumlu devlet bakanlarının da bu konuda çabalar sarfettiklerini vurgulayan Özgül, ''TRT ile yapılan protokol olumlu gözüküyor. Buradan gelecek paranın üzerine de biraz daha konularak yatırımlar yapılabilir. Ama özerklik ve sponsorluk yasalarının basketbole büyük yarar sağlayacağını düşünüyorum'' diyerek sözlerini tamamladı. 
     Bu arada, 3 büyük kulüpte yaşanan belirsizlik nedeniyle Basketbol Federasyonu'nun transfer dönemini 14. Dünya Erkekler Şampiyonası sonrasına kadar uzatabileceği öğrenildi. 
     Öte yandan, Fenerbahçe'nin yanı sıra Beşiktaş'ta da erkek ve bayan takımlar antrenmanlarını sürdürüyor. Galatasaray'da ise A takım düzeyinde faaliyetler durmuş durumda. 
     





</TEXT>
</DOC>
