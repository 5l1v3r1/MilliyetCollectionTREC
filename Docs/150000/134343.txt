<DOC>
<DOCNO> 134343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur09.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöl tozu, balıkçılığa faydalı oluyormuş 
</HEADLINE>
<TEXT>

     Türk bilim adamı, çöl tozlarının balıkçılık üzerinde nasıl olumlu etkilerinin olabileceğini Japon bilim adamlarına anlattı. 
     Türkiye Bilimsel ve Teknik Araştırma Kurumu TÜBİTAK Başkan Yardımcısı Prof. Dr. Cemal Saydam, aldığı davet üzerine, Japonya'da Kyoto Üniversitesi Çevre Bilimleri Enstitüsü'nde bir seminer verdi. 
     Prof. Dr. Saydam, yaptığı açıklamada, Japonya'da seçkin bilim adamlarının yanı sıra öğrencilerin de katıldığı seminerde, yıllardır üzerinde çalıştığı çöl tozlarının etkilerini aktardığını belirtti. 
     Çöl tozlarının rüzgar ve diğer etkenlerle dolaştığını ifade eden Prof. Dr. Saydam, Gobi Çölü'nden hareketlenen tozların da Japonya'yı etkilediğini kaydetti. Japonlar'ın en önemli besin kaynağının balık olduğunu belirten Prof. Dr. Saydam, şöyle konuştu 
     ''Gobi Çölü'nden kalkan tozların, Pasifik Okyanusu'nda yosun alg patlamalarına neden olduğunu Japonlar'a anlattım. Yosun patlamaları balık üretimini artırıyor. Balıklar daha iyi besleniyor ve daha çabuk gelişiyor. Böylece balıkçılık daha verimli hale geliyor. Japonlar için Pasifik'te balığın fazla miktarda olması çok önemli. Çünkü onların ana besin kaynağını balık oluşturuyor.'' Prof. Dr. Saydam, yosun patlamalarının nasıl bir etki yaptığını uydu görüntülerinin desteğinde Japonlar'a aktardığını, ayrıca, uzun yıllardır çalıştığı çöl tozlarının geniş etkilerinin küresel boyutta bir olay olduğunu gösterdiğini bildirdi. 
     Japonlar'ın balık üretimini artıracak her türlü projeye olumlu yaklaştıklarını dile getiren Prof. Dr. Saydam, bu konuya ilişkin ortak projeler üretmenin yollarını aradıklarını, 2004 yılından itibaren ortak projeler yürütebileceklerini belirtti. 
     
     KAR İLE İLGİLİ TESPİTLERİ 
     TÜBİTAK Başkan Yardımcısı Prof. Dr. Saydam, sahra tozunun bulutların üzerine atılarak kar yağdırılabileceğini yaptığı deneylerle kanıtlamıştı. 
     Doğu Anadolu Bölgesi'nde kar miktarlarını ölçmek ve karların erimesi ile ne kadar su depolanabileceğini saptamak amacıyla 1996 yılında otomatik kar ölçüm rasatları kuran Prof. Saydam, ölçümler sırasında bazı günler kar miktarının olağanüstü arttığını, bunun da çölden gelen tozlardan kaynaklandığını saptamıştı. 
     





</TEXT>
</DOC>
