<DOC>
<DOCNO> 102532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sondun11.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ve Rusya sel mağduru ülkelere yardım kararı aldı 
</HEADLINE>
<TEXT>

     Avrupa Birliği'nin AB Almanya, Avusturya, Çek Cumhuriyeti ve Slovakya'daki sel felaketinde zarar görenlere 2 milyar euro yardımda bulanacağı açıklandı. 
     Avusturya Televizyonu'nun ORF haberinde, Almanya Başbakanı Gerhard Schröder'in daveti üzerine bugün Berlin'de yapılacak toplantıya Avusturya, Çek cumhuriyeti ve Slovakya başbakanlarının yanı sıra AB Komisyonu'nun Başkanı Romano Prodi, bütçeden sorumlu üyesi Michaele Schreyer, genişlemeden sorumlu üyesi Günter Verheugen ve bölgesel politikadan sorumlu üyesi Michel Barnier'in de katılacağını belirtti. 
     ORF, AB'nin sel felaketinden zarar görenlere bütçeden 2 milyar euro ayırmayı tasarladığını kaydetti. 
     
     RUSYA'DAN DA YARDIM 
     Bu arada, Rusya hükümeti, bir yandan kendi ülkesindeki sel felaketinin yaralarını sarmaya çalışırken, Almanya ve Avrupa'nın diğer ülkelerine yardım göndereceğini açıkladı. 
     Rusya Acil Durum Bakanı Sergey Şoigu, Avrupa çapında 100'den fazla kişinin öldüğü sel felaketi nedeniyle kıta ülkelerine yardım olarak teçhizat ve uzman gönderileceğini kaydetti. 
     Bakan Şoigu, motorlu su pompaları taşıyan 15 kamyonunun Salı günü başkent Moskova'nın yaklaşık 60 kilometre doğusundaki Noginsk'den Almanya'ya hareket edeceğini söyledi. 
     Rus nakliye uzmanlarından oluşan bir ekibin de Çek Cumhuriyeti'ne gönderilmesinin planlandığını kaydeden Şoigu, diğer Avrupa ülkeleri için de çeşitli yardım seçeneklerinin değerlendirildiğini belirtti. 
     
     PRAG'TA 2 MAHALLE BOŞALTILIYOR 
     Öte yandan, Çek Cumhuriyeti'nde durumun önceki günlere göre düzelmeye başlamasına rağmen, başkent Prag'da iki mahallenin boşaltılmasına karar verildi. 
     Prag Belediye Başkanı İgor Nemec, başkentin sellerden en çok zarar gören Karlin mahallesi başta olmak üzere iki mahallede sağlam olduğundan endişe edilen binalarda oturanların tahliyesine karar verildiğini açıkladı. 
     





</TEXT>
</DOC>
