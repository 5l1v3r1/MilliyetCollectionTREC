<DOC>
<DOCNO> 142306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur22.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Apartmanda çıkan yangın paniğe yolaçtı... 
</HEADLINE>
<TEXT>

     İzmir'in Konak İlçesi Hatay Semti'nde apartman girişindeki elektrik panosunun patlayarak yanması sonucu, binada bulunanların mahsur kalmasıyla endişeli dakikalar yaşandı. 
     Hatay 264 sokaktaki Büyük Elçiler Apartmanı'nın girişindeki elektrik panosu büyük bir gürültüyle patladı ve yangın çıktı. 
     Üst katları yoğun şekilde duman kaplarken, bina girişini alevlerin sarması nedeniyle dışarı çıkamayan apartman sakinleri panik yaşadı. İtfaiyeden yardım istenirken, dumandan zehirlenmemek için, evlerde bulunanların balkonlara çıktığı görüldü. 
     Kısa sürede olay yerine gelen itfaiye ekipleri, yangını üst katlara sıçramadan söndürdü. Söndürme çalışması sırasında itfaiye erleri merdivenle balkonları dolaşarak, duman nedeniyle fenalaşan olup olmadığını kontrol etti. 
     Dumandan etkilenen Semra Ayyıldız'a, olay yerine gelen 112 Hızır Acil Servisi ekiplerince tıbbi müdahalede bulunuldu. 
     Olayın ardından binada inceleme yapan itfaiye ekipleri, ilk tespitlere göre, apartmanın 7. katındaki bir dairenin sigortasının atmış olduğunun belirlendiğini, apartman girişindeki elektrik trafosunun da bu yüzden patlamış olabileceğini bildirdiler. 
     





</TEXT>
</DOC>
