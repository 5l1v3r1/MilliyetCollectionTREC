<DOC>
<DOCNO> 103102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/yazar/bila.html </URL>
<DATE> 2002/08/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit "Baykal gel burada öl, diyor" 
</HEADLINE>
<TEXT>

     CHP lideri Deniz Baykal ile Kemal Derviş’in görüşmelerinden kamuoyuna yansıyan bir yönde, belli bir aşamadan sonra DSP lideri ve Başbakan Bülent Ecevit’e de teklif götürecekleri şeklindeydi. 
     Derviş’in, Baykal’la yürüttüğü çalışmada solda birliğin sağlanması için mutlaka Ecevit ve DSP’nin de katılması gerektiği konusunda ısrar ettiği biliniyordu. Derviş’in bu yaklaşımına CHP lideri Baykal’ın da katıldığı ve birlik çağrısının YTP ve DSP’yi de kapsadığı yansımıştı. 
     Beklenti, Baykal ve Derviş görüşmeleri bittikten sonra ikisinden birinin Başbakan Ecevit’e giderek solda birlik çalışmalarına katkıda bulunmasını, hatta öncülük etmesini istemekti. Baykal ve Derviş, Ecevit’in Türk solundaki ağırlığına, tarihi kişiliğine ve katkılarına vurgu yapan bir üslup kullanmışlardı. 
     Ecevit’e teklif götürmesi için Baykal - Derviş görüşmelerinin sonuçlandırılması beklenirken, CHP lideri dün televizyondan Başbakan Ecevit’e çağrıda bulundu. Baykal, ATV’nin 20.00 haberlerinde yaptığı çağrıda, Ecevit’in seçimden sonra siyasi yaşamını kapatacağını açıkladığını belirterek, "Ecevit bu kapanışı CHP çatısı altında yapmalıdır" dedi. CHP lideri, Ecevit’in, CHP tarihinin bir parçası olduğunu, CHP’nin temel kurum niteliği taşıdığını, bu nedenle de DSP liderinin CHP çatısı altına gelmesi gerektiğini ve tarihi kişiliğine uygun bir manevi konum alması gerektiğini söyledi. 
     Baykal’ın, Ecevit’e daveti bir çeşit "jübile" çağrısı gibiydi. Baykal, DSP liderinin jübilesini CHP’de yapmasını istedi. 
     Baykal’ın, televizyonda bu çağrıyı yapmasından sonra, Başbakan Ecevit’le konuşma olanağı bulduk. 
     Ecevit, Baykal’ın açıklamasını dinlediğini ve çok yadırgadığını vurgalayarak sıcak bir karşılık verdi. Başbakan Ecevit, Baykal’ın çağrısını şöyle değerlendirdi 
     "Ben böyle şey görmedim, Sayın Baykal resmen bana, gel ömrünün kalan kısmını CHP’de tamamla, burada öl’ diyor. Bunun anlamı, Ecevit DSP’nin kapısına kilidi vursun gelsin, CHP’de ölmeyi beklesindir. Bu ne solda birlik çağrısıdır, ne de ittifak ve işbirliği çağrısıdır. Bu açık şekilde orayı kapat, buraya gel ve ölümü bekle çağrısıdır. Bu açık bir istiskaldir" 
     Başbakan Ecevit sözlerini şöyle sürdürdü 
     "Eğer ben DSP’nin kapısına kilit vuracaksam, 20 yıldan fazla süredir büyük zorluklarla, çilelerle DSP’yi neden oluşturduk. DSP’nin ne güçlüklerle kurulduğunu, benim ve Rahşan Ecevit’in ne engellerle, ne güçlüklerle karşılaştığımız kamuoyunun malumudur. Uzun yıllar süren zorlu mücadeleler sonucunda, Türk halkı DSP’yi birinci parti yapmış, iktidara taşımıştır. Bunun temelinde emek vardır, özgürlük vardır. Bütün bunlar düşünüldüğünde, Sayın Baykal’ın çağrısının iyi niyetli olmadığı çok kolay anlaşılır." 
     Baykal’ın, Ecevit’e dönük jübile niteliğindeki çağrısı, DSP liderinin sert tepkisiyle karşılaştı. DSP liderinin, bu nitelikteki bir çağrıyı ve Baykal’ın sözlerini kendisine ve partisine hakaret saydığını söyleyebiliriz. 
     
     







Siyasi kayganlık 


Siyaset miyaset, politika molitika 


İç düşmanlar 


Ecevit "Baykal gel burada öl, diyor" 


Bu gençleri biri görmeli 


Pahalı sigara içenler daha mutlu oluyor 


Alt kimlik, üst kimlik, zenginlik 


Derviş, politikadan neden anlamıyor 


Bir parkın düşündürdükleri... 


Sol seçmen olarak kime oy vereyim 


Tarıma destek yerine köstek 


</TEXT>
</DOC>
