<DOC>
<DOCNO> 108766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/guncel/agun.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizin faturasını bu minikler ödüyor 
</HEADLINE>
<TEXT>

Türkiye genelinde yuva ve yurtlarda kalan çocukların sayısı 18 bine ulaştı. Halen 1305 aile de çocuğunu, devlete teslim edebilmek için sıra bekliyor 
     SEMRA KARDEŞOĞLU İstanbul 

     Ekonomik kriz ve sonrasında aile içinde yaşanan depremler, en çok çocukları vurdu. Sosyal Hizmetler ve Çocuk Esirgeme Kurumu’nun 0 - 18 yaş çocuklara hizmet veren merkezlerinin neredeyse tümü kapasitesini aşmış durumda. İstanbul’da 0 - 18 yaş grubu çocukların bulunduğu 1225 kapasiteli toplam 11 yuva ve yurtta kayıtlı çocuk sayısı 1462’ye çıktı. Türkiye çapında ise 188 ayrı merkezde bakım altında bulunan çocuk sayısı 18 bine ulaştı. Halen Türkiye çapında 1305 aile, çocuğunu devlet korumasına vermek için sırada bekliyor. Bu ailelerin ortalama çocuk sayısının 2 - 3 olduğu gözönünde bulundurulduğunda önümüzdeki günlerde 3 binden fazla çocuk yuva ve yurtlara bırakılacak. 
     
     KORİDORDA YATIRIYORUZ’ 
     2000’de çocuklarına bakamadıkları için başvuru yapan aile sayısı 3 binken, bu rakam 2002’nin ilk altı ayında 3 bini geçti. Bahçelievler 0 - 6 yaş Çocuk Yuvası’nda bakım altında bulunan çocuk sayısı 330’a, 80 kapasiteli Kız Yetiştirme Yurdu’nda ise kayıtlı öğrenci sayısı 110’a çıktı. Bahçelievler Çocuk Yuvası Müdür Yardımcısı Satı Kaya, bir hafta önce yuvalarında 420 çocuğun bulunduğunu ve bir evde yaşayan gruplarda sayının 40’a kadar çıktığını belirterek şunları söyledi "Geçen hafta okul çağına gelenleri 6 - 12 yaş grubuna gönderdiğimiz için şimdi sayımız biraz azaldı. O dönemde koridorlara bile yatak kurduk. Kardeşleri bir arada yatırdık. Gönüllü annelerimizden yardım istedik. Normalde 5 bebeğe bir anne düşmesi gerekirken bu sayı 0 - 1 yaş grubunda 16, 4 - 5 yaş grubunda 26 çocuğa bir anne şeklinde." 
     
     ARTIK GELEN GİTMİYOR 
     Kaya, yuva ve yurtlardaki sayı artışının en önemli nedenlerinden birini de şöyle açıkladı "Geçmişte, aileler ekonomik durumları kötü olduğunda çocukları bize teslim ediyorlardı. Ancak durumları düzeldiğinde mahkeme kararıyla geri alıyorlardı. Şimdi ise bu oran çok düştü. Çocukların ailelerin yanında büyümeleri için yapılan maddi yardımın artırılması gerekiyor." Kaya, yurtlarının Marmara Bölgesi’nde 0 - 6 yaş grubunda hizmet veren iki yuvadan biri olduğunu belirterek, "En kısa süre içinde Anadolu Yakası’nda bir yuvanın açılması gerekiyor" dedi. Sosyal Hizmetler İl Müdürü Kahraman Eroğlu da, artan ihtiyaca cevap vermek için İstanbul’da Halkalı ve Yakacık’da iki ayrı yuva ve yurdun en kısa süre içinde hizmete açılacağını söyledi. 
     
Bakan Bayer kolları sıvadı      Kadın, Aile ve Sosyal Hizmetlerden sorumlu Devlet Bakanı Melda Bayer, çocuklarını bakamadıkları için SHÇEK’e teslim etmek zorunda olan aileler için yeni bir hazırlık içinde. İki çocuk annesi olan Bayer, çocukların ailenin yanında büyümesi gerektiğini vurgulayarak, şunları söyledi "Şu an muhtaç durumdaki ailelere çocuk başına aylık 50 milyon lira yardım yapılıyor. Bunu nasıl artırırız ve faydalanan çocuk sayısını yükseltebilir miyiz’ diye araştırıyorum. Bunun için iki ayrı koldan çalışan Sosyal Yardımlaşma Fonu’nun teke indirilmesi ve oluşan kaynağın çocuklara aktarılması mümkün mü buna bakıyorum. Bu mümkün olursa daha fazla çocuk ailesinin yanında büyüyebilecek." 
     



 GÜNCEL 

















</TEXT>
</DOC>
