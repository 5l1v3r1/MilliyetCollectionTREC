<DOC>
<DOCNO> 115367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/guncel/gun06.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Pırlantalı ayakkabı yarışı 
</HEADLINE>
<TEXT>

     FERAH IŞIK Denizli DHA 

     Denizli’de bir işadamının eşi için yaptırdığı pırlanta ve elmas işli, 30 milyar liralık ayakkabı, günün konusu oldu. 
     İlk olarak, adı sır gibi saklanan bir tekstilci, Denizli’deki Step Tezcan Kundura firmasına sipariş verdi ve imalat İstanbul’da yapıldı. 30 milyar liralık ayakkabının topukları altından hazırlandı. Ayakkabıya İtalya’dan ithal edilen özel rugan deri kullanıldı, tabanı özel köseleden, iç astarı yine İtalya’dan ithal özel işlenmiş oğlak derisinden yapıldı. Ayak bileklerini saran bilekliğe de 24 sıralı elmas ve pırlanta yerleştirildi. Denizli, 30 milyar liralık 38 numara siyah ayakkabıyı giyen şanslı kadını konuşuyor. Siparişi yapan mağaza sahibi Rahmi Çobanoğlu, bir başka işadamı müşterisinin de altın topuklu, pırlanta işlemeli 25 milyarlık çizme siparişi verdiğini söyledi. Kentte günün konusu olan ayakkabıyı alabilecek kişiler arasında, 20 gün önce ikinci evliliğini yapan Tan Tekstil’in sahibi İbrahim Tan, Sanayi Odası Başkanı Abdülkadir Uslu, Gökhan Tekstil’in sahibi Ahmet Gökşin’in isimlerinin geçtiği belirtildi. 
     



 GÜNCEL 


















</TEXT>
</DOC>
