<DOC>
<DOCNO> 123172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sonspo05.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Hidayetsiz Kings, 17. galibiyetini aldı... 
</HEADLINE>
<TEXT>

     ABD Profesyonel Basketbol Ligi'nde NBA 6. hafta mücadelesine, bu sabaha karşı yapılan 10 maçla devam edildi. 
     Hidayet Türkoğlu'nun, sakatlığı nedeniyle forma giyemediği maçta Pasifik Grubu lideri Sacramento Kings, sahasında Denver Nuggets'ı yenerek, 22. maçında 17. kez galip geldi ve bu sezon sahasında 11. kez üstüste galibiyet almayı başardı. 
     Karşılaşmada evsahibi ekipte Doug Christie, 23 sayı, 8 ribaunt ve 6 asist, Bobby Jackson, 21 sayı, 5 ribaunt ve 4 asist, Chris Webber da 17 sayı, 11 ribaunt, 4 asist ve 4 blokla galibiyette başrolü oynadı. Konuk ekipte ise 22 sayı ve 7 ribauntla oynayan James Posey ve 11 sayı, 10 ribauntluk performans gösteren Juwan Howard'dan başka skora önemli bir katkıda bulunan çıkmadı. 
     Son 3 sezonun şampiyonu Los Angeles Lakers, bu sezonun en iyi galibiyet yüzdesine sahip ekibi olan Ortabatı Grubu lideri Dallas Mavericks'i evinde yenerek, bu takıma karşı sahasında üstüste 24. galibiyetini aldı. 
     Rakibine sahasında 12 yıldır yenilmeyen Lakers, bu galibiyetle son sıradan kurtulup Pasifik Grubu'nda 5.liğe çıkarken, evsahibi ekipte Kobe Bryant, 27 sayı, 9 ribaunt ve 7 asist, ünlü pivot Shaquille O'Neal, 26 sayı, 11 ribaunt, 4 asist ve 4 blok, Robert Horry de 11 sayı, 8 ribaunt ve 6 asistlik performanslarıyla maça damgalarını vurdular. 
     19. maçında 2. yenilgisini alan Mavericks'de ise Nick Van Exel'ın 25 sayı, 4 ribaunt ve 4 asist, Kanadalı oyun kurucu Steve Nash'in 22 sayı ve 7 asist, Alman forvet Dirk Nowitzki'nin de 21 sayı ve 12 ribaundu galibiyete yetmedi. 
     Merkez Grubu lideri Indiana Pacers ise deplasmanda Phoenix Suns'a yenilerek, 19. maçında 4. kez yenilgiyle tanıştı. Konuk ekip rakibine Jermaine O'Neal'ın 25 sayı ve 4 ribaunt, Cemal Tinsley'in 16 sayı, 4 ribaunt ve 10 asist, Ron Artest'in de 21 sayı ve 12 ribaunduyla direnirken, 19 sayı ve 9 asistle oynayan Stephon Marbury, 18 sayı, 8 ribaunt ve 4 asistle oynayan Anfernee Hardaway, 16 sayı ve 7 ribauntla oynayan Shawn Marion ve 14 sayı, 8 ribaunt ve 4 asistlik performans gösteren Amore Stoudamire'i durduramayınca yenilgiye razı oldu. 
     Lige, yarın sabaha karşı yapılacak 10 maçla devam edilecek. 
NBA'de, günün maçlarında alınan sonuçlar şöyle 

Orlando Megic-Washington Wizards 88-78 
Boston Celtics-New York Knicks 91-80 
Toronto Raptors-Chicago Bulls 103-89 
New Orleans Hornets-Houston Rockets 80-91 
San Antonio Spurs-Philadelphia 76'ers 98-93 
Utah Jazz-Memphis Grizzlies 104-71 
Phoenix Suns-Indiana Pacers 102-96 
Sacramento Kings-Denver Nuggets 98-77 
Portland Trail Blazers-Miami Heat 88-69 
Los Angeles Lakers-Dallas Mavericks 105-103 
     





</TEXT>
</DOC>
