<DOC>
<DOCNO> 145437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/yazar/gureli.html </URL>
<DATE> 2003/03/26/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Çocuklar savaş istemiyor 
</HEADLINE>
<TEXT>

     İnsanlık bu kısır döngünün kurbanı olmamalı. 
     Ya ne yapmalı 
     Saçma sapan bulmazsanız... Mantık dışı demezseniz... Çocukça bir hayal ürünü saymazsanız... Cumhuriyetçi Gençlik Platformu’nun hafta sonunda Ankara’da ODTÜ’de gerçekleştirdiği toplantıda ve dün de Sertel Gazetecilik Vakfı ile Atatürkçü Düşünce Kulüpleri Federasyonu’nun İstanbul Üniversitesi’nde düzenlediği panelde yaptığımız iki çağrıyı ve dile getirdiğimiz bir "temenni"yi burada da özetlemeye çalışalım. 
     Birinci çağrımız sivil toplum örgütlerine. İnsanlığın yeni bir çılgınlığın eşiğine gelmesini beklemeden, dünyadaki bütün STÖ’ler barışı korumak için sürekli eylem koymalı. Uluslararası metinlerde kabul edilen normların dışında silah üretiminin önlenmesi için mücadele edilmeli. Örneğin, denizleri kirleten petrol tankerlerine çıkıp eylem koyan çevreciler, silah fabrikalarının bacalarına tırmanmalı. Her STÖ’nün birinci ve sürekli eylemi silah üretimini sınırlandırmaya yönelik olmalı. 
     İkinci çağrımız "medya"ya ve yazarlara. İnsanlık suçunun aracı olan silah üretimini önleme düşüncesini yaymaya medya ve yazarlar yardımcı olmalı. STÖ’lerin bu yoldaki eylemleri "medya"da görmezlikten gelinmemeli. 
     Bu satırları, bir ilkokul öğrencisinin "kompozisyon ödevi"ne benzeterek "tebessüm" ettiğinizi görür gibiyiz. 
     Evet, öyle hiç saklamayın 
     Ama bilesiniz ki, çocuklar savaş istemiyor. Unutmayın, bir gün bu çocuklar bunun hesabını sorabilir. 
     Şimdi de bir "temenni"mizi yazalım. 
     Dileriz ki, Saddam Hüseyin ile Corc Dabılyu Buş bir gün "savaş suçlusu" olarak yargılansınlar. Elbet, onların işbirlikçileri de. 
     
Bir ödül bir şiir      Ceyhun Atuf Kansu Şiir Ödülü’nü, Kumral Gökkuşağı adlı kitabıyla Adam Yayınları, Ekim 2002 Turgay Fişekçi kazandı. Bu kitaptaki "Evrim" şiirinden aldığımız dizelerle Fişekçi’yi kutluyoruz. 
     "Avlumda bir deli güldün, dikenlerin ellerimde Saçlarının uzamasını izledim, tırnaklarının sertleşmesini Duydum hayatın ağırlığını, dokundukça sırtındaki eğime. Hiç görmediğim gündoğumlarının ışığıdır yüzündeki Karabiber yapraklarından yansır yastığıma Dalında unutulmuş bir mangonun kokusuyla." 
     
     







</TEXT>
</DOC>
