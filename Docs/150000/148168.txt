<DOC>
<DOCNO> 148168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo18.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sars futbolu vurdu, Trabzon Lisesi Çin'e gitmiyor 
</HEADLINE>
<TEXT>

     Trabzon Lisesi Futbol Takımı, ''Sars virüsü'' nedeniyle, Çin'de yapılacak Dünya Liselerarası Futbol Şampiyonası'na katılmama kararı aldı. 
     Uluslararası Okul Sporları Federasyonu ISF , bir yazı ile Trabzon Lisesi'ne, Çin'in Şangay kentinde 20-28 Nisan tarihlerinde yapılması planlanan Dünya Liselerarası Futbol Şampiyonası'na katılıp katılmayacağını sorarken, Gençlik ve Spor Genel Müdürlüğü'nün Sağlık ve Dışişleri Bakanlıkları ile yaptığı görüşmeler sonrasında katılmaması kararlaştırıldı. 
     Ayrıca, öğrenci velilerinin de çocuklarının Çin'e gönderilmemesini istedikleri bildirilirken, Türkiye'nin Pekin Büyükelçiliği de bu ülkede organize edilen kongre, toplantı ve seminerlerin iptal edildiğini bildirdi. 
     Dünya Sağlık Örgütü WHO de yaptığı açıklamada, sars virüsü bulunan ülkelere gidilmesinin sakıncalı olduğunu açıkladı. 
     Öte yandan, ISF'nin Dünya Liselerarası Futbol Şampiyonası ile ilgili kararını yarın vereceği öğrenildi. 
     





</TEXT>
</DOC>
