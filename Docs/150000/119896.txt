<DOC>
<DOCNO> 119896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/spor/spo02.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor maçının gizli kahramanı çarpıcı açıklamalar yaptı 
</HEADLINE>
<TEXT>
FUTBOLDAN SOĞUDUM 
Hakan Bayraktar, "Şimdi artık zevk için değil, görev olduğu için futbol oynuyorum" diye konuştu 
     MESUT KONUKÇU 

     Görev görevdir’ 
     UZUN bir aradan sonra ilk kez orta sahanın ortasında görev alan ve performansıyla farklı Bursaspor galibiyetinde önemli rol oynayan Hakan Bayraktar futboldan zevk alamaz hale geldiğini söyledi. Gaziantep’te de aynı görevi yaptığını, Mustafa Denizli görevdeyken de keyifle oynadığına değinen Hakan, "Ancak bu dönemde futboldan soğudum. Şimdi artık zevk için değil, görev olduğu için oynuyorum" dedi. 
     
     Mecburen sahada 
     DAHA önce antrenmanlara yarım saat evvel çıkıp, zayıf olan sol ayağını güçlendirmek için özel idmanlar yaptığı belirten Hakan, "Lorant’ın gelişiyle herşey değişti. Seni düşünmüyorum dedi. Peki ben ne yapacağım diye sordum. Başka nerede oynarsın dedi. Sonunda beni sağ kanatta denemeye başladı. Ancak benim asıl yerim orta saha. Orada verimli olurum. Burada görev yaptığım tüm maçlarda iyi oynadım" yorumunu yaptı. 
     
     Top oynamalıyız’ 
     WERNER LORANT’IN Johnson’u tercih etmesini, daha fizikli olmasına bağlayan Hakan sözlerini şöyle sürdürdü "Tüm Almanlar fizikli oyuncu sever ya. Bana, fiziğim yüzünden orta sahada oynayamayacağımı söyledi. Oysa Fenerbahçe’nin top oynaması gerekir. Rakibini oynatmamayı düşünmesi değil. Sadece bazı özel maçlarda oynatmamayı düşünebilirsiniz. Ben koşuyor, adam kovalıyor, topu iyi kullanıyor ve gol pası veriyorum." 
     
     Ortega’ya ne derim 
     "Ben, Ceyhun’a derdimi anlatabiliyorum. Biliyorum ki Ceyhun çalımı, topu alıp gitmeyi çok sever. Yanına gidip, "Bu kadar yeter. Biraz da pas ver. Yardımlaşalım ki ortaya güzel bir şey çıksın. Bu taraftara zevk verelim, oynadığımız futbol hoşlarına gitsin" diyorum. O da "Haklısın" diyor ve başlıyoruz bu şekilde oynamaya. Ben şimdi bunu Ortega’ya nasıl söyleyeyim." 
     
     Yaygara yapmam 
     "BİR yılım boşa gitti. Hep değişik yerlerde oynadım. Artık böyle gider inşallah. Gazetelere, televizyonlara çıkmayı sevmiyorum. Ön planda olmak istemiyorum. Öyle yaygara yapan, hakkını arayan bir yapım yok. Teknik direktörün kararını kabul ederim ve istediklerini yapmaya çalışırım. Sorunların zaman içinde çözülmesini beklerim." 
     
     Burası başka 
     "GAZİANTEP’TE hocam, takıma, Tüm toplar Hakan’da toplanacak. O dağıtacak’ diyordu. Ayağına top alan beni arıyordu. Ben de bunları servis yapıyordum. Bu da beni mutlu ediyordu. Takımın lideri bendim. Ama burası Fenerbahçe. Herkes lider, herkes yıldız. Aynısının olması mümkün değil. Ortega’ya kimse laf söyleyemez, ama bana göre Kocaeli maçında bu kadro bozulmamalı. Taşlar yerine oturdu." 
     
Revivo da isyandaYedek kaldığı için Fenerbahçe’den ayrılmak istediğini söyleyen İsrailli futbolcuyu idari menajer Kemal Dinçer güçlükle ikna etti 
     YUSUF KOBAL 

     Paranıza yazık’ 
     REVİVO, Galatasaray maçı sonrası Samandıra Tesisleri’nde İdari Menajer Kemal Dinçer’e başvurarak takımdan ayrılmak istediğini açıkladı. Revivo, Dinçer’e, "Lorant beni oynatmıyor. Oynamayan bir futbolcuya neden boşa para ödeyeceksiniz. Bu durumda Fenerbahçe’de kalıp, boşa para kazanan birisi durumuna gelmek istemem. Size de yazık. Beni bırakın gideyim, kendime takım bulayım" dedi. 
     
     Ülkesine gitti 
     MENAJER Kemal Dinçer, İsrailli yıldızı dinledikten sonra, sezon sonuna kadar kendisinden yararlanmak istediklerini açıkladı. Dinçer, kulüp olarak parayı düşünecek konumda olmadıklarını belirterek, "Merak etme, sırası geldiğinde Lorant seni oynatacak" diyerek güvence verdi. Revivo dün yeniden tedavi için ülkesine gitti ve İstanbul’a cuma günü döneceğini bildirdi. 
     
Rapajc çark etti      PARASINI alamadığı için kulübü UEFA’ya şikayet eden Rapajc sezon sonuna kadar Fenerbahçe’de kalmaya karar verdi. "Kalan paranı iki yıl içinde öderiz" teklifini de kabul etmeyen Hırvat futbolcu , "Ben kulübü kimseye şikayet etmedim. Bu olay neden bu kadar abartıldı anlayamadım" dedi. Rapajc’e yapılan ödeme ile ocak ayında serbest kalması önlendi. 
     
Ortega olsa 10’a 1 biterdiFenerbahçeli yöneticiler Arjantinli yıldızın takıma ekstra güç verdiğini söylediler 
     YALÇIN TÜRK 

     Onu herkes ister 
     BASIN sözcüsü Atilla Kıyat Bursaspor maçında Ortega’nın oynaması halinde skorun daha farklı olacağını iddia etti. Kıyat, Ortega’nın Fenerbahçe’nin hızını kestiği yönündeki iddiaları yanıtladı ve "Ortega dünya markasıdır. Onun takıma faydasını ve kalitesini tartışmanın bir anlamı olamaz. Bursapor’a karşı 7 gol attık. Ama Ortega olsaydı maç 10-1 biterdi. Ortega’yı dünyanın her teknik direktörü ister. Onun yokluğu gol patlaması getirdi iddialarına katılmıyorum" dedi. 
     
     Takımın lokomotifi 
     İKİNCİ Başkan Nihat Özdemir Ortega’nın takımın gücüne güç kattığını belirterek, "Ortega fren değil, Fenerbahçe’nin lokomotifidir. Ortega’nın sahada olmasıyla rakip takımın iki oyuncusu mecburen üstüne oynuyor. Ortega Fenerbahçe’nin gücüne güç katan kapasitede bir oyuncu. Ayrıca bütün dünya otoritelerinin Ortega’nın Fenerbahçe’de oynaması nedeniyle gözleri kulakları Türkiye’de" iddiasında bulundu. 
     
     Kilit açıyor 
     ASBAŞKAN Nihat Özbağı ise Arjantinli futbolcunun oyunun kilidini açtığına değinerek şöyle konuştu "Ortega dünya yıldızı. Fener 4. viteste oynuyor. Ortega 5. vitesimiz. Büyük takımlarda Ortega gibi yıldızlara her zaman ihtiyaç vardır. Galatasaray maçında kilidi o açtı. Fenerbahçe. Ortega’sız da iyi oynar, Ortegalı da. Bunu düşünmek lazım. 
     
İnanç savaşıWerner Lorant’ın da istediği Altaylı oyuncu için Beşiktaş ile yarışa girildi 
     Haber bekliyorlar 
     ARA transfer çalışmalarına başlayan Fenerbahçe Yönetimi, Lorant’ın da istediği Altay’ın sağ kanat oyuncusu İnanç için Beşiktaş ile rekabete girdi. Siyah - Beyazlı futbolcu ile görüşüp prensipte anlaşan yöneticilerin, Altay ile temasa geçtikleri belirtildi. İzmir ekibinin genç futbolcu için ne kadar ücret isteyeceği ise önümüzdeki günlerde belli olacak. 
     
     Diğerleri sırada 
     BU arada Lorant’ın ocak ayında Fenerbahçe’ye Ailton’u getirme planı da hazırda bekliyor. Alman teknik adam Brezilyalı golcü ile her konuda anlaşmaya varıp, yönetim kurulunun transferi sonuçlandırması için bekliyor. Arjantinli Garcia için ise son aşamaya gelindiği öğrenildi. Tatil için İspanya’ya giden Lorant dün İstanbul’a döndü. 
     
Transferde taviz yok      FENERBAHÇE’DE mayıs ayında sözleşmesi bitecek olan 13 yıldız futbolcuya taviz verilmeyecek. Bazı oyuncuların Ocak ayında masaya oturmayı düşünmesine rağmen, Yönetim, mukavelesi bitecek olan Rüştü, Ogün, Mustafa Doğan, Zoran Mirkoviç, Rapajc, Revivo, Ali Akdeniz, Ceyhun, Ümit Özat, Abdullah, Yusuf, Oktay ve Ali Güneş’le lig bitiminde sözleşmeleri için görüşme yapacak. 
     
İlk yarı için 40 puan      SON haftalarda aldığı farklı skorlarla zirve yolunda ümitlenen Fenerbahçe’de hedef kalan 5 maçta 15 puan alıp, ilk yarıyı bir maç eksik 40 puanda tamamlamak. Yönetici Hakan Bilal Kutlualp, "Süper Lig’de iyi bir hava yakaladık. Sırasıyla Kocaelispor, İstanbulspor, Diyarbakır, Göztepe ve Trabzonspor’u yenip, fikstür avantajımızı da kullanarak, ilk yarıyı 40 puanla tamamlamak istiyoruz" dedi. 
     



 SPOR 
























</TEXT>
</DOC>
