<DOC>
<DOCNO> 129864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur37.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelevde çalışan kadına otomobilinin içinde kurşun yağmuru 
</HEADLINE>
<TEXT>

     Çankaya'da, genelevde çalışan bir kadın arabasında silahlı saldırıya uğradı. Keçiören'de, bir galeri kimliği belirsiz kişiler tarafından kurşunlandı. 
     Emniyet yetkililerinden alınan bilgiye göre, Ankara genelevinde çalışan Y.A, Dikmen'deki evinden otomobiliyle ayrılırken kurşun yağmuruna tutuldu. Otomobile 7 kurşun isabet ederken, Y.A. yara almadan kurtuldu. Olaydan sonra Asayiş Şubesi'nde ifade veren Y.A, kendisine ateş eden kişinin Antalya'da birlikte yaşadığı ve bir süre önce ayrıldığı İsmail P'nin yeğeni olduğunu ancak ismini bilemediğini söyledi. Bunun üzerine polis, İsmail P. ve yeğeninin peşine düştü. 
     Bu arada, Keçiören İrfan Baştuğ Caddesi'nde bulunan bir galeri, kimliği belirlenemeyen kişiler tarafından kurşunlandı. Galeriye 3 kurşun isabet ederken, işyerinin ortaklarından olan Ankaralı işadamı Orhan Ağaçlı'nın kardeşi Adnan Ağaçlı, polise verdiği ifadede hasmının bulunmadığını bildirdi. Olayla ilgili soruşturma sürüyor. 
     Öte yandan, Keçiören İncirli Refik Saydam Caddesi'nde oturan Mustafa D. ve Fadime D. evlerinde ölü bulundu. Yakınlarının polise başvurmaları üzerine evi çilingir aracılığıyla açtıran polis, Mustafa ve Fadime D'nin sobadan çıkan karbonmonoksit gazından zehirlendiklerini tespit etti. 
     





</TEXT>
</DOC>
