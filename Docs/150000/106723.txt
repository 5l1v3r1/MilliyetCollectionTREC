<DOC>
<DOCNO> 106723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun05.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'ün yıldönümünde Pentagon'dan tatbikat... 
</HEADLINE>
<TEXT>

     Amerikan ordusu, 11 Eylül terörist saldırılarının yıldönümündeki hafta içinde, başkent Washington bölgesine karadan havaya füze fırlatıcıları yerleştirirken, kentin üzerinde savaş uçaklarıyla, ''olası saldırıya karşı hazırlık amacıyla'' tatbikat yapacak. 
     Pentagon sözcüsü Mike Halbig, tatbikatın tesadüfen 11 Eylül'ün yıldönümüne denk düştüğünü belirtirken, amaçlarının, havadan gelecek bir saldırıya karşı ordunun cevap verme yeteneğinin denenmesi olduğunu söyledi. 
     Tatbikat çerçevesinde Pentagon'a, ısı güdümlü Stinger füzesi fırlatabilen Humvee ve Avenger yerleştirildi. Füze fırlatma amacıyla Patriot benzeri başka sistemlerin de tatbikatta yer alabileceği belirtiliyor. ''Açık Semalar-2'' adını taşıyan tatbikat, Kuzey Amerika Hava Savunma Komutanlığı NORAD tarafından yönetilecek ve tatbikata 300 kişi katılacak. 
     Beyaz Saray'a bağlı İç Güvenlik Dairesi Sözcüsü Gordon Johndroe, tatbikatın yapılma nedeninin, mevcut bir tehdide bağlı olmadığını ve bunun rutin bir tatbikat olduğunu söyledi. Ancak Johndroe, ülkenin maruz kaldığı tehditler karşısında alarmda olduğu bir zamanda böyle bir tatbikat yapılmasının yardımcı olduğunu da kaydetti. 
     Pentagon yetkilileri, Cuma gününden bu yana, silahlı askeri uçakların, New York ve Washington üzerinde 24 saat boyunca koruma uçuşu yaptıklarını belirttiler. 
     ABD'de geçen yıl 11 Eylül'de meydana gelen terörist saldırıların ardından Pentagon, askeri uçaklarla ülkenin doğu kıyısını gözlem altına almıştı. Ancak bu yıl Nisan ayında uygulamaya ara verilmişti. Uygulama, yetkililerin tehdit algılaması durumunda aralıklı olarak yapılıyordu. 
     CBS televizyonu, Pentagon'un ''tatbikat'' adı altında başlattığı uçuşların, terör örgütü El Kaide üyelerinin birbirleriyle kurdukları iletişimdeki artışa bağlı olarak ortaya çıktığını duyurdu. Pentagon yetkilileri ise bu konuda yorum yapmayı reddetti. 
     





</TEXT>
</DOC>
