<DOC>
<DOCNO> 100407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/dunya/dun02.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den daha hazırlıklıyız... 
</HEADLINE>
<TEXT>

Başbakan Ecevit, askerin Irak konusunda her senaryo için hazır olduğunu söyledi 
     ANKARA Milliyet 

     Başbakan Bülent Ecevit, ABD’nin Irak’a askeri müdahale ihtimaline karşı Türk Silahlı Kuvvetleri’nin TSK , bütün olası senaryolara göre hazırlıklarını tamamladığını söyledi. 
     Ecevit, Milliyet’e yaptığı değerlendirmede, TSK’nın Irak operasyonu konusunda belki ABD’den bile daha hazırlıklı olduğunu belirterek, "Genelkurmay, çeşitli olasılıklara göre yaptığı hazırlıkları bana sundu. Genelkurmay, belki de, ABD’den daha hazırlıklı. Türkiye’nin çıkarlarını korumak için her türlü olasılığı dikkate alarak askeri hazırlıklarını tamamlamış durumda." diye konuştu. 
     Türkiye’nin Irak’a askeri müdahaleyi karşı olduğunu yineleyen Ecevit, "Bize rağmen ABD, müdahale edebilir ve savaş topraklarımıza sıçrayabilir. TSK buna hazırdır ve gereğini yapacak durumdadır." dedi. 
     
     Şura kararı 
     Başbakan, Kara Kuvvetleri Komutanlığı’na getirilmesi beklenen Orgeneral Edip Başer’in emekliliğine komuta kademesinin karar verdiğini belirtti. Ecevit, Kara Kuvvetleri Komutanlığı’na Orgeneral Aytaç Yalman’ın getirilmesi konusunda, "YAŞ’ın çok demokratik bir süzgeci var. Bu süzgece çok güvenirim. Onun için bir telkinde bulunma ihtiyacı duymadım. Süzgeçten çıkan kararları gönül rahatlığı içinde onayladım" değerlendirmesinde bulundu. 
     



 DÜNYA 












</TEXT>
</DOC>
