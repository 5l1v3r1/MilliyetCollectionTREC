<DOC>
<DOCNO> 147352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/dunya/adun.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş’ınki havai fişek 
</HEADLINE>
<TEXT>

Rumlar, reddettikleri Denktaş’ın önerilerini havai fişeğe benzetti. Rum tarafı da 16 Nisan’dan sonra Türklere yönelik pasaport kolaylığı dahil yeni öneriler getirecek 
     YORGO KIRBAKİ Atina 

     Kıbrıs Rum Yönetimi ve Yunanistan, KKTC Cumhurbaşkanı Rauf Denktaş tarafından getirilen ve KKTC’ye yönelik ambargonun kaldırılmasına karşılık Maraş’ın Rumlara bırakılması da dahil 6 maddelik güven artırıcı önlemleri içeren önerileri reddetti. Rum lider Tasos Papadopulos, dün Rum Milli Konseyi’ni 2 kez topladıktan sonra, Atina’nın da onayını alarak Denktaş’a cevabi mektup gönderdi. Papadopulos Denktaş’a "Lahey’deki başarısızlık siz ve Türkiye’nin BM Genel Sekreteri Kofi Annan’ın çözüm planını müzakere zemini olarak kabul etmemenizden kaynaklanmıştır" dedi. Papadopulos, bundan böyle müzakerelerin tekrarlanmasının bir anlamı olabilmesi için Denktaş’ın BM Genel Sekreteri’nin hem çözüm planını müzakere zemini olarak kabul etmesi, hem de BM hizmetlerinin devamından yana çıkması gerektiğini belirtti. Dışişleri Bakanı Yorgos Yakovu ise Denktaş’ın önerilerini "havai fişek"e benzetti. Yakovu "Ne BM, ne de Avrupa Parlamentosu böylesi havai fişeklerden etkilenmeyecektir" dedi. Denktaş’ın önerileri Atina’daki yabancı diplomatik çevrelerde içeriği olumlu olmakla birlikte zamansız ve Lahey zirvesindeki başarısızlıktan sonra yersiz olarak değerlendirildi. Papadopulos’un, 16 Nisan’dan sonra Kıbrıslı Türkler için pasaport kolaylığı dahil bir dizi tedbir açıklaması bekleniyor. 
     


DÜNYA 


















</TEXT>
</DOC>
