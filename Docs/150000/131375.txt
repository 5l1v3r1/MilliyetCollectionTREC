<DOC>
<DOCNO> 131375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/spor/aspo.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜPER MANEVRA 
</HEADLINE>
<TEXT>

Galatasaray, Haim Revivo’ya imza attırmasına rağmen, olay basına sızınca Fenerbahçe ile ilişkilerin zedelenmesinden çekindi. Yönetim talimatıyla İsrailli oyuncu, "Kimseyle anlaşmadım" açıklamasını yaptı 
     UFUK TUNCAELLİ 

     İnkar etti 
     FENERBAHÇE ile bağlarını resmen koparmadan Galatasaray ile önceki akşam sözleşme imzalayan Haim Revivo dün Sarı - Kırmızılı yönetimin baskısı üzerine anlaşmayı inkar etti. Galatasaray, İsrailli oyuncuya attırdığı imzanın basına sızması üzerine Fenerbahçe ile olan ilişkilerin zedelenmesinden çekindi ve Revivo’ya "Olayı bir - iki gün gizle. Daha sonra açıklarız" talimatını verdi. 
     
     Türkiye’yi sevdik’ 
     BONSERVİSİ aldıktan sonra akşam saatlerinde Hilton Oteli’nde bir basın toplantısı düzenleyen Revivo, şu ana kadar hiçbir resmi teklif almadığını söyledi. İsrailli yıldız, "Artık resmen serbest kaldım. Ancak Türkiye’yi ben ve ailem çok sevdik. Futbol hayatımı burada sürdürmek istiyorum. Şimdi İsrail’e gideceğim. Durumun birkaç gün içinde netleşir" diye konuştu. 
     
     Taraftarı unutmam’ 
     REVİVO, Fenerbahçe taraftarını unutmayacağını da belirtti, "Onlarla çok güzel günlerim geçti. Yönetime, kontratımın uzatılması için birkaç kez ısrar ettim. Ama aynı ilgiyi kendilerinden göremedim. Geleceğimi düşünmek zorundaydım" dedi. Kimseye kırgın olmadığını da kaydeden İsrailli oyuncu Başkan Aziz Yıldırım ile kendini transfer eden Mustafa Denizli’ye teşekkür etti. 
     
     Ölçüsü bile verildi 
     GALATASARAY yönetiminin, Revivo’yu önümüzdeki hafta İstanbul’a çağıracağı ve basın önünde resmi sözleşme imzalatacağı ifade edildi. Sarı - Kırmızılı kulübün böylece Fenerbahçe’nin de tepkisini en aza indirmeyi hedeflediği belirtildi. Ancak Sarar firmasına ısmarlanan yeni elbiseler için Lukunku ile Revivo’nun ölçülerinin şimdiden verildiği öğrenildi. 
     



 SPOR 
























</TEXT>
</DOC>
