<DOC>
<DOCNO> 128635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur34.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğunu görmek için kayınpederini rehin aldı... 
</HEADLINE>
<TEXT>

     Kütahya'da eşinden boşanmak üzere olan ve 11 aylık çocuğunun kendisine gösterilmediğini iddia eden bir kişi, kayınpederini pompalı tüfekle rehin aldı. 
     İşsiz olan ve eşinden boşanmak için bir süre önce dava açtığı belirtilen Seyfettin A. 37 , Gazi Mahallesi Sinema Sokağı'ndaki Dolunay Emlak'a gelerek, 11 aylık çocuğunun kendisine gösterilmediği gerekçesiyle kayınpederi Murat Ulgun'u pompalı tüfekle rehin aldı. 
     İhbar üzerine olay yerine gelen polislere uzun süre zor anlar yaşatan Seyfettin A, Kütahya Emniyet Müdürü Şevki Dinçal'ın işyerine girerek kendisi ile konuşmasının ardından eylemine son verdi. 
     Emniyet Müdürü Dinçal ile birlikte dışarı çıkan Seyfettin A, bu sırada kendisini görüntülemek isteyen gazetecilere saldırdı. Güvenlik güçleri tarafından güçlükle sakinleştirilen Seyfettin A, daha sonra Dinçal'ın makam aracıyla Asayiş Şube Müdürlüğü'ne götürüldü. 
     Emniyet Müdürlüğü yetkilileri, Murat Ulgun'un sağlık durumunun iyi olduğunu, gözaltına alınan Seyfettin A'nın sorgulamasının ardından adliyeye sevk edileceğini belirttiler. 
     





</TEXT>
</DOC>
