<DOC>
<DOCNO> 109060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/spor/spo02.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant’a destek 
</HEADLINE>
<TEXT>

Fenerbahçe’de, Alman hocanın yalnızlıktan şikayet etmesi, yönetimi harekete geçirdi. Tecrübeli teknik adamın, tüm sosyal aktivitelere çağrılması kararlaştırıldı 
     YUSUF DURSUN 

     Tek kalmayacak 
     FENERBAHÇE yönetimi, yola devam kararı aldığı Lorant’ın yalnızlığını gidermek için, daha sıcak bir yaklaşım içine girme kararı aldı. Kulüple ilgili tüm etkinliklere Alman teknik adamı da çağıracak olan Sarı-Lacivertliler, Almanca bilen yönetici Hakan Bilal Kutlualp’i de Lorant’ı yakın markajla görevlendirdi. Kutlualp, boş günlerde tecrübeli hocayla sık sık bir araya gelip, ilgi gösterecek. 
     
     Hedef kazanmak 
     AIK Solna maçında yönetime yeniden güven veren, İlyas Tüfekçi ısrarından vazgeçen ve yardımcısı Oğuz Çetin ile ilişkisini düzelten Werner Lorant’ın, bir dediğinin iki edilmeyeceği de bildirildi. Alman hocaya inanan Aziz Yıldırım’ın, bu konuda tüm imkanlarını seferber edeceği ifade edildi. Fenerbahçe yönetiminin, kulüp içinde bütünleşme sağlayıp, yaşanan sorunları bitirmeyi planladığı vurgulandı. 
     
     Lorant’tan itiraf 
     TEKNİK Direktör Lorant, AIK maçında, oyuncu değişikliğinde geç kaldığını kabul etti. Yakın çevresine Lorant’ın, "Fenerbahçe, bundan sonra Solna maçının ilk 45 dakikasındaki gibi oynayacak. Bu maçtaki etkili oyun, takımı kendine getirdi. 60. dakikadan sonra takımda değişiklik yapmam gerekirdi. Bunda geç kaldım, hata yaptım" dediği öğrenildi. 
     
     Fenerbahçe’de Çetin’li günler 
     SARI-Lacivertli takımda dün yapılan antrenmana beli ağrıyan Teknik Direktör Lorant katılmayınca çalışmayı Yardımcı Antrenör Oğuz Çetin yönetti. Abdullah, Yusuf, Ali Akdeniz, Volkan, Oğuz, Tuncay, Cem Karaca ve Oktay’ın katıldığı antrenmanda Oğuz Çetin futbolcuların pestilini çıkardı. Önce düz koşu yaptıran, daha sonra istasyon çalışmasına geçen Oğuz Çetin, yarım sahada çift kale ile çalışmayı tamamladı. 
     



 SPOR 
































</TEXT>
</DOC>
