<DOC>
<DOCNO> 113302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo16.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Capello ''Ryan Giggs dünyanın en iyi sol kanat oyuncusu'' 
</HEADLINE>
<TEXT>

     AS Roma takımının teknik direktörü Fabio Capello, Manchester United'ın Galli milli futbolcusu Ryan Giggs'in dünyanın en iyi sol kanat oyuncusu olduğunu söyledi. 
     Fabio Capello, İtalya'nın bugün 12. Avrupa Futbol Şampiyonası Eleme Grubu'nda Cardiff'in Millennium Stadı'nda Galler ile yapacağı maç öncesi bu açıklamayı yaptı. 
     Capello, La Gazetta Dello Sport'a yaptığı açıklamada, son 5 yılın en iyi kanat oyuncusu Giggs'in, her an atağa kalkabilen ve her teknik direktörün sahip olmak istediği yeteneklere sahip bir futbolcu olduğunu bildirdi. 
     Capello, Galli futbolcunun dünyanın en iyi kulüplerinden birinde top koşturduğu için şanslı olduğunu, ancak güçlü bir ülkenin milli takımın da oynayamadığı için de -Avrupa'da yılın futbolcusu gibi- birçok ödülden de yoksun kaldığını söyledi. 
     Capello, bu arada İtalya'nın cumartesi günü Yugoslavya ile 1-1 berabere kalmasından sonra ağır eleştirilere hedef olan teknik direktör Giovanni Trapattoni'ye güvenilmesi gerektiğini belirterek meslektaşını savundu. 
     Capello, İtalya Milli Takımı'nın başına geçip geçmeyeceğiyle ilgili bir soru üzerine de AS Roma ile 2 yıl daha sözleşmesi ve kendisine sağlanan olanaklardan memnun olduğunu, eğer ileride başka bir takımın başına geçerse yurtdışında çalışmak istediğini, bu ülkelerin de İngiltere veya Almanya olacağını bildirdi. 
     





</TEXT>
</DOC>
