<DOC>
<DOCNO> 102804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/ekonomi/eko06.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’ya Türk Jazz’ı... 
</HEADLINE>
<TEXT>

Honda, Japonya’da satış rekorları kıran minik modeli Jazz’ı Türkiye’de üretmek için kolları sıvadı. Türk Jazz’ları öncelikle Avrupa’ya ihraç edilecek 
     ŞULE YÜCEBIYIK 

     Anadolu Grubu ile 10 yıllık ortaklığına bu yılın başında resmen son veren Japon otomotiv üreticisi Honda, Gebze’deki fabrikasında yeni yatırımlara hazırlanıyor. 
     Yatırımın ilk ayağı, Honda’nın Japonya’da satış rekortmeni olan minik Jazz modelinin üretimi. Şirketin, 2003 - 2004 yılları arasında Jazz modelini üretmek için girişimlere başladığı öğrenildi. 
     Honda yöneticilerinin, Jazz yatırımı için son iki aydır Ankara - İstanbul arasında mekik dokuyarak Sanayii Bakanlığı’na gerekli izin başvurularını yaptıklarını ve halen görüşmeleri sürdürdükleri belirtiliyor. 
     
     İhracat atağı 
     Türk Jazz’ı sadece iç piyasa için değil, Avrupa piyasası için de üretilecek. Gebze’de üretilen modeller önce Avrupa ve daha sonra Türk cumhuriyetlerine ihraç edilecek. Honda’nın Jazz ile yılda bir milyar dolarlık ihracat geliri hedeflediği ifade ediliyor. 
     Honda’nın yatırım atağının ikinci boyutu ise kapasite artırımı. Şirket bugüne kadar kapasitesi hemen hemen aynı kalan fabrikada, Jazz ve diğer yeni modellerin üretimi için kapasite yatırımları yapmayı planlıyor. Yeni modellerdeki yerlilik oranının artırılması da hedefler arasında. 
     
     Sawai tüyo vermişti 
     Anadolu Grubu’nun hisselerini 40 milyon dolara satın alan Honda Motor, yeni yatırımların sinyalini devrin hemen sonrasında vermişti. Nisan ayında bir basın toplantısı yapan Honda Türkiye Genel Müdürü Katsumi Sawai, Gebze fabrikasının kapasitesini adım adım artıracaklarını belirtmişti. Sawai, yeni model üretimi için de hazırlık ve temasların sürdüğünü kaydederek "Türkiye de bulunduğum süre içinde yeni bir model üretmek, benim için görevdir. Bu, benim başarım olacak" demişti. 
     



 EKONOMİ 























</TEXT>
</DOC>
