<DOC>
<DOCNO> 135222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun22.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Kara Kuvvetleri 200 Türk alacak... 
</HEADLINE>
<TEXT>

     Hollanda Kara Kuvvetleri Komutanlığı, önümüzdeki 3 yıl içinde 200 Türk gencini almak için kampanya başlattı. 
     Savunma Bakanlığı'nın bir sözcüsü, konuya ilişkin yaptığı açıklamada, ilk kez belirli bir azınlığa yönelik kampanya düzenlendiğini belirtti ve gençleri orduya çekebilmek için yapılan kampanyanın, ağırlıklı olarak Amsterdam'da yürütüleceğini bildirdi. 
     Sözcünün verdiği bilgiye göre, Savunma Bakanlığı tarafından yaptırılan bir araştırmada, azınlık gençleri arasında askerlik hizmetine en olumlu yaklaşan grubu Türk gençleri oluşturuyor. 
     Sözcü, Türk gençlerinin sözleşmeli olarak Kara Kuvvetleri'ne alınmasıyla, toplumdaki nüfus dağılımının bir ölçüde ordunun personel yapısına da yansıtılabileceğini söyledi. 
     Hollanda Kara Kuvvetleri'nde görev yapmak isteyen Türk gençleri, sözleşmelerini, 'Kleur in het Werk' adlı özel işçi bulma kurumu aracılığıyla yapacaklar. 
     





</TEXT>
</DOC>
