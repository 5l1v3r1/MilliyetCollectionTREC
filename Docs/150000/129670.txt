<DOC>
<DOCNO> 129670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/siyaset/siy04.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacı adaylarına resmi tören 
</HEADLINE>
<TEXT>

AKP’li Ulaştırma Bakanı Binali Yıldırım’ın talimatı üzerine bu yıl Esenboğa Havalimanı’ndan yola çıkacak hacı adayları için resmi tören düzenlenecek 
     YILDIZ YAZICIOĞLU Ankara 

     Devlet Hava Meydanları İşletmesi DHMİ Genel Müdürü Mahmut Tekin’e yarın başlayacak olan hac seferleriyle ilgili geçmiş dönemlerde örneği olmayan bir talimat veren Ulaştırma Bakanı Binali Yıldırım, hacı adaylarını teşvik etmek amacıyla 10 Ocak günü Esenboğa Havaalanı’nda resmi tören düzenlenmesini istedi. DHMİ ve Esenboğa Havaalanı yetkilileri ise hacı adaylarına yardımcı olunması ve kolaylık sağlanması konusunda her dönem talimat verildiğini, ancak ilk kez resmi tören düzenleyeceklerini ifade etti. 
     
     YILDIRIM DA KATILACAK 
     Yetkililer, geçtiğimiz yıllarda bazı hac dönemlerinde Diyanet İşleri Başkanlığı’nın "hacı uğurlama merasimi" yaptığını ama bunun DHİM’nin resmi töreni olmadığını da dile getirdi. Yurtdışı hatlara ayrılmış C terminalinde saat 17.00’de gerçekleştirilecek olan törene Yıldırım’ın şahsen katılacağı bildirilirken, Türkiye genelindeki 33 hava meydanından 21’inin hac seferleri için hazır duruma getirildiği de açıklandı. Törene sivil havacılık sektörü ile yerli ve yabancı havayolları temsilcileri de davet edildi. 
     
     EK SEFER YAPILABİLİR 
     Türk Hava Yolları’nın THY çoğunluğunu Cidde’ye düzenlediği hacca gidiş seferlerini 5 Şubat’a kadar sürdüreceği, dönüş seferlerini ise 14 Şubat’ta başlatacağı kaydedildi. THY’nin artan talepleri karşılamak üzere ek seferler düzenleyebileceği, şu anda toplam 494 sefer planlandığı bildirildi. Diyanet İşleri Başkanlığı’nın verilerine göre, geçen yıl Türkiye’den toplam 50 bin 756 kişi hacı oldu. Diyanet İşleri Başkanlığı’nın aracılığıyla yurtdışından 7 bin 81 kişi de hac yolculuğu yaptı. 
     



 SİYASET 















</TEXT>
</DOC>
