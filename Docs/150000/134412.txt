<DOC>
<DOCNO> 134412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/siyaset/siy01.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan ve arkadaşları Yeni Türkiye’den koptu 
</HEADLINE>
<TEXT>

YTP’den pazartesi günü istifa edecek olan Hüsamettin Özkan ve arkadaşlarının yönü CHP olarak gösterildi 
     SALİHA ÇOLAK Ankara 

     Bülent Ecevit’in hastalığıyla DSP’den ayrılarak YTP’yi kuran ve Türk siyasetinin yeniden şekillenmesinin yolunu açan Hüsamettin Özkan ile arkadaşları, partinin kuruluş günlerinden bu yana yaşanan ayrışmaya, "istifa ederek" son noktayı koydu. Özkan, Genel Başkan Yardımcılığı ve MYK üyeliğinden istifa ederken, Genel Sekreter İstemihan Talay, Genel Sekreter yardımcıları Ali Ilıksoy ve Hasan Gemici de görevlerinden ayrıldı. İstifasını pazartesi gün partiye resmen gönderecek olan Özkan ve ekibinin yönü ise "CHP" olarak gösterildi. 
     Gemici, Genel Başkan İsmail Cem’e isteklerini sıraladığı bir mektup yazdı. Cumhuriyetin türbanlılarla temsil edilmeye başlandığı bir ortamda, partinin AKP’ye karşı yeterli muhalefeti yapamadığını, kendisinden beklenen performansı gösteremediğini savunan Gemici, mektubunda şunları kaydetti "Partinin başarısızlığının nedenleri sorgulanmalı, bundan sonra izleyeceği yol da, Türkiye’nin içinde bulunduğu şartlar dikkate alınarak yeniden gözden geçirilmeli. Tüm bunlara Kurucular Kurulu’nda yanıt aranmalı." 
     
     Cem O defteri kapattık 
     Gemici’ye, "O defteri kapattık. Geriye değil ileriye bakalım" yanıtı veren Cem de, Kurucular Kurulu’nun toplanmasına gerek olmadığını belirterek MYK’yı dün toplantıya çağırdı. Gemici de "Daha önce verdiği istifa dilekçesinin işleme konulmasını" istedi. Talay da "Yeni parti kurmayacağız" dedi. 
     İstifacıların CHP ile temasını sağlayan eski YTP’li yeni CHP’li Şişli Belediye Başkanı Mustafa Sarıgül, "Bu istifalar Cem’e mesajdır. Gereğini yapması gerekir. Adres CHP’dir" diye konuştu. 
     



 SİYASET 













</TEXT>
</DOC>
