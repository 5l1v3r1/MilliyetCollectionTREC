<DOC>
<DOCNO> 110617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur15.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Danışma Kurulu'nda anlaşma sağlanamadı... 
</HEADLINE>
<TEXT>

     TBMM Danışma Kurulu'nda anlaşma sağlanamadı. Meclis'in tatile girmesi ve seçimin ertelenmesine ilişkin öneriler ''grup önerisi'' olarak Genel Kurul'a getirilecek. 
     Meclis Başkanı Ömer İzgi başkanlığında toplanan Danışma Kurulu'nda DYP, MHP ve AKP'nin, Meclis'in 3 Kasım seçimlerine kadar tatile girmesi, YTP ile SP'nin de erken seçim kararının iptaline ilişkin önergenin öncelikle komisyonda görüşülmesi istemini içeren önerileri üzerinde uzlaşma sağlanamadı. ANAP Grup Başkanvekili İbrahim Yaşar Dedelek, Danışma Kurulu'nda önerilerin tartışıldığını ve uzlaşma sağlanamadığını belirterek, ''Biz sadece bu tartışmada uzlaşma temin edilemeyeceğini gördük. Genel Kurul'da görüşülmesi işin doğal sonucudur. Genel Kurul'da görüşlerimizi söyleyeceğiz'' dedi. Dedelek, ''Burada bir tavır koymadınız mı '' sorusuna ''Hayır'' yanıtını verdi. 
     
     CANDAN'DAN İZGİ'YE ELEŞTİRİ 

     SP Grup Başkanvekili Veysel Candan ise seçimlerin 3 Kasım'da yapılmasına ilişkin karar ertelenmeden Siyasi Partiler ve Seçim kanunlarındaki birkaç maddenin değiştirilebileceğini savundu. Candan, şöyle konuştu 
     ''Meclis Başkanı'nı da göreve davet ettik. Meclis Başkanı ısrarla bu işin 48 geçmeden Genel Kurul'a havale edilemeyeceğini, komisyonda da normal sırasına girebileceğini ifade ediyor. Bize göre bu doğru değil. 3 Kasım seçimlerinin tartışmalı olmaması için mutlaka adil, maddi hatası en az olan demokratik bir seçim olması lazım. Ama anlaşılıyor ki birileri zemini buzlu tutma gayreti içinde. Ben bu konuda Sayın İzgi'nin de taraflı davrandığını sezdim.'' Candan, 3 Kasım seçimlerine 34 günlük süre kaldığını belirterek, mevcut yasalarla seçime gidilmesinin sakıncalı olacağını öne sürdü. Veysel Candan, ''Biz şunu söylüyoruz Seçime taraftarız, 3 Kasım'da seçimler yapılmalıdır. Ancak birilerinin acelesi bizi endişelendiriyor'' dedi. 
     ''Burada yapılan iş bir taktik savaşı'' diyen Candan, kendilerinin önerilerini de bu nedenle verdiklerini, gerekli yasal değişiklikler yapıldıktan sonra 3 Kasım'da seçime gidilmesinden yana olduklarını söyledi. Candan, ''Ben şunu da sezdim, bu Hükümet küskünler hareketini dolayla olarak tahrik ediyor'' şeklinde konuştu. 
     
     ''ÜÇ PARTİ SAVUNDUK'' 

     YTP Grup Başkanvekili Oğuz Aygün ise Danışma Kurulu'nda SP ile verdikleri ''Erken seçimin 3 Kasım'da yapılması kararının iptali'' yönündeki öneriye diğer partilerin karşı çıktığını belirterek, ''YTP ve SP ısrarla, ANAP ise zımmen savundu. Üç parti olarak diğer öneriye karşı durduk'' dedi. 
     Aygün, DSP'nin tutumunun sorulması üzerine, ''DSP'liler ilk oylamadaki neticeyi gördükten sonra tavır koyacaklarını söylediler'' şeklinde konuştu. YTP olarak Parlamento'nun erken seçimin 3 Kasım'da yapılmasına ilişkin kararı ''test etmesini'' istediklerini anlatan Aygün, Danışma Kurulu toplantısından sonra herhangi bir metni imzalamadıklarını da bildirdi. 
     Seçimin ertelenmesine ilişkin grup önerisini SP Grup Başkanvekili Veysel Candan'ın hazırlayacağını ve kendisinin de imzalayacağını anlatan Aygün, ''ANAP imza verecek mi'' sorusuna şu yanıtı verdi ''Biz imzalayacağız. Kimse korkmasın, çıksın konuşsun. Ben çıkıp konuşuyorum.'' Aygün, TBMM Başkanı Ömer İzgi'nin toplantıda ''tarafsız bir tutum sergilediğini'' de söyledi. 
     Danışma Kurulu toplantısından sonra diğer partilerin temsilcileri ise herhangi bir açıklama yapmadılar. 
     
     TAKTİK SAVAŞI 

     Alınan bilgiye göre, Genel Kurul'da her iki önerinin görüşülmesi sırasında ''taktik savaşı'' yaşanacak. 
     Seçimlerin 3 Kasım'da yapılmasını isteyen MHP, AKP ve DYP temsilcileri Genel Kurul'da önce ''tatil kararı'' alınması yönündeki grup önerisinin oylanacağını, bunun ardından da hukuken Meclis'in tatile gireceğini savunuyorlar. Bu görüşteki partiler tatil kararı alındıktan sonra seçimlerin ertelenmesine ilişkin önerinin görüşülemeyeceği düşüncesini dile getirdiler. 
     Seçimin ertelenmesine ilişkin öneriyi savunan SP ve YTP temsilcileri ise her iki önerinin de ayrı ayrı oylanacağını, kendi önerilerinin oylanmaması gibi bir durumun söz konusu olamayacağını savundular. Görüşmeler sırasında her iki görüşü savunanların da hukuki gerekçelerini açıklayacağı, bu süreçte usul tartışması olacağı da belirtildi. 
     
</TEXT>
</DOC>
