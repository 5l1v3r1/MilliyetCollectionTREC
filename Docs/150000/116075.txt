<DOC>
<DOCNO> 116075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/siyaset/siy07.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağcılara para, solculara mazeret’ haberimiz ses getirdi 
</HEADLINE>
<TEXT>
ÖDP, 1 trilyon yardımı alıyor 
Milliyet, ÖDP’ye "İşimiz var, uğraşamadık" diye mazeret göstererek seçim yardımı yapılmamasını haber yapınca, Bakan ÖDP’ye yardımı verdi 
     GÜNSELİ ÖNAL Ankara 

     Gazetemizin "sağcılara para, solculara mazeret" başlıklı haberi ses getirdi. Maliye Bakanlığı’nın, aynı koşullardaki Yurt Partisi’ne 1 trilyon lira Hazine yardımı vermesine karşın, ÖDP’ye "İşimiz var, uğraşamadık" diye mazeret gösterdiğini Milliyet Gazetesi’nden öğrenen Hazine’den sorumlu Devlet Bakanı Masum Türker hemen devreye girdi. 
     1.1 trilyon lira tutarındaki Hazine yardımının ÖDP’nin hesabına yatırılmasını sağlayan Türker, ÖDP Genel Başkanı Ufuk Uras’ı da telefonla arayarak bilgi verdi. 
     Türker haberi okuyunca hemen olaya el koyduğunu ve paranın ÖDP’nin hesabına yatırılmasını bizzat takip ettiğini belirterek, "Böyle şey olur mu Üstelik de sol bir parti. Seçimlerde bizim rakibimiz de olsa ÖDP’nin hakkı olan paranın verilmemesine göz yumamazdım. 1.1 trilyon lira hesaplarına yatıyor." dedi. 
     Maliye Bakanlığı, Hazine yardımı alması uygun görülen ÖDP’ye "İşimiz var" yanıtını vermişti. ÖDP, "daha önce bu yardımı alan sosyalist parti olmamış" yorumunu yapmıştı. 
     



 SİYASET 















</TEXT>
</DOC>
