<DOC>
<DOCNO> 100041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/spor/spo04.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BUSHİ'NİN DÖNÜŞÜ 
</HEADLINE>
<TEXT>

Trabzonspor Teknik Direktörü Samet Aybaba’nın gönderilmesini istediği Arnavut golcü Dinamo Batum’a karşı mükemmel oynayıp, iki de gol atınca kaderini değiştirdi 
     Çark ettiler 
     GEÇEN sezonu sakat geçiren, bu yıl da Samet Aybaba’nın gözüne giremeyen ve gönderilmesi gündeme gelen Bushi’nin Dinamo Batum maçındaki performansı herkesi şaşırttı. Arnavut futbolcunun attığı iki golün yanı sıra, bir de asist yapması üzerine yöneticiler durumunu tekrar gözden geçirmeye karar verdiler. Bushi’nin iyi futbolunun Teknik Direktör Aybaba’yı da şaşırttığı öğrenildi. 
     
     "Rahat değilim" 
     BUSHİ ise uzun süredir sahalardan uzak kalmanın sıkıntısını yaşadığını belirterek, "Ben hazırlık maçlarında forma istemiyorum. Bu şansı resmi maçlarda elde etmek istiyorum. İlk defa maçın sonuna kadar görev yaptım ve 2 gol attım. Fenerbahçe maçında oynatılırsam yine görevimi yaparım. Kafam rahat değil. Durumumun belirsizliği nedeniyle huzurlu olduğumu söyleyemem" dedi. 
     
     Zdravkov tamam, Yong geliyor 
     TRABZONSPOR Yönetimi’nin İstanbulspor’un eski kalecisi Zdravkov ile pürüzleri giderdiği öğrenildi. Bulgar kalecinin bugün sözleşme imzalamak için Trabzon’a geleceği belirtildi. Güney Koreli Lee Eul Yong da bugün ülkesinden dönecek ve yarından itibaren takımla birlikte çalışmalara başlayacak. 
     
     İlk karşılaşmaların takımı 
     BİRİNCİ Lig’de 28 yıllık mazisi olan Trabzonspor, ilk haftalarda genelde çok başarılı sonuçlar aldı. Bugüne kadar ilk haftada dört önemli karşılaşma oynayan Bordo-Mavililer, sadece Fenerbahçe’ye yenildi, Galatasaray’ı iki, Beşiktaş’ı ise bir kez yendi. Karadeniz ekibi 28 maçta 46 gol atarken, 13 golü kalesinde gördü. 
     
     Ahmet Kul yine çattı 
     TRABZONSPOR Yönetimi tarafından Disiplin Kurulu’na verilen eski başkan yardımcısı Ahmet Kul, sözlerinin arkasında olduğunu tekrarladı. Özkan Sümer’in geçen yıl 17 transfer yaptığını hatırlatan Kul, "Bana güvenin dedi. Sonuç ortada. Bu sezon da 17 oyuncu alınıyor. Sonuç yine aynı olacak. Bunları dile getirmek, tek adamlığa karşı çıkmak ve tepki göstermek suçsa, ben suçluyum" açıklamasını yaptı. 
     
     



 SPOR 




















</TEXT>
</DOC>
