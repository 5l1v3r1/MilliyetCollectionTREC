<DOC>
<DOCNO> 105363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur25.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı Mustafa Çağlar'a vergi davası... 
</HEADLINE>
<TEXT>

     İşadamı Cavit Çağlar'ın oğlu Mustafa Çağlar ile diğer 4 sanık hakkında, ''Vergi Usul Kanunu'na muhalefet etmek'' suçundan 3'er yıla kadar hapis istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, sanıklar Mustafa Çağlar, Şükrü Şenkaya, Şenol Şenkaya, Necmi Yeşilova ve Ömer Yılmaz'ın, Ümit Dış Ticaret A.Ş.'nin yöneticileri ve yetkilileri oldukları belirtildi. 
     Orhan Aslıtürk ile Muhammed Ciğer'in sahte fatura düzenlemek ve fiktif ihracat işlemleri gerçekleştirmek için 91 paravan şirket kurdukları öne sürülen iddianamede, bu şirketlerden birisinin de sanıkların yetkili bulunduğu şirket olduğu kaydedildi. Güçlü Demir Çelik Sanayi ve Ticaret A.Ş. üzerinden mal almış gibi düzenlenen sahte faturaların, Ümit Dış Ticaret A.Ş.'nin kayıtlarına geçirildiği anlatılan iddianamede, bu şekilde sanıkların ilgili yasaya aykırı hareket ettikleri iddia edildi. 
     İddianamede, bu nedenle tüm sanıkların ''Vergi Usul Kanunu'na muhalefet etmek'' suçundan 6 ay ile 3'er yıl arasında hapis cezasına çarptırılması istendi. 
     Sanıkların yargılanmalarına, önümüzdeki günlerde İstanbul 1. Ağır Ceza Mahkemesi'nde başlanacak. 
     





</TEXT>
</DOC>
