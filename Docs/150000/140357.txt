<DOC>
<DOCNO> 140357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo13.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Türkiye Kupası da hedeflerimiz arasında 
</HEADLINE>
<TEXT>

     Gençlerbirliği Teknik Direktörü Ersun Yanal, Trabzonspor'u yenerek ligdeki iddialarını sürdürdüklerini belirterek, ''Türkiye Kupası da hedeflerimiz arasında'' dedi. 
     Yanal, Trabzonspor ile zorlu bir maç oynadıklarını ve kazandıklarını ifade ederek, ''Çok önemli bir maçtan 3 puan aldık. Trabzonspor maçı kazansaydı, zirve iddiasını sürdürecekti. Dolayısıyla 2 takım da alanı daraltarak, oynatmamayı ön planda tutarak oynamaya çalıştı. Ama sonuçta kazanarak iddiamızı sürdürdük'' diye konuştu. 
     Türkiye Kupası'nda yapacakları Beşiktaş maçının atmosferinin yüksek olacağını vurgulayan Ersun Yanal, şöyle konuştu 
     ''Her 2 takım da birbirini kontrol ederek oynayacak. Biz, Türkiye Kupası'nı almak istiyoruz. Zaten oyun karakterimiz nedeniyle her maçı kazanmaya çalışıyoruz. Beşiktaş maçını da kazanmak için oynayacağız.'' Öte yandan Beşiktaş maçı hazırlıklarına ara vermeden başlayan kırmızı-siyahlılarda, Trabzonspor maçında sarı kart sayısını 4'e çıkaran Deniz, Ankaragücü maçında forma giyemeyecek. 
     





</TEXT>
</DOC>
