<DOC>
<DOCNO> 107451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur03.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikacılar, partilerden yüz bulamadı, listelere giremedi... 
</HEADLINE>
<TEXT>

     Milletvekili aday adaylığı için çeşitli siyasi partilere başvuruda bulunan işçi ve memur sendikaları temsilcilerinden aralarında Türk-İş Genel Başkanı Bayram Meral'in de bulunduğu 4'ü aday listelerinde seçilebilecek sıralarda yer aldılar. 
     Siyasi partiler tarafından Yüksek Seçim Kurulu'na teslim edilen milletvekili aday listelerine göre, Türk-İş Genel Başkanı Bayram Meral CHP'den Ankara 2. bölge 1. sıradan, DİSK'e bağlı OLEYİS Sendikası Genel Başkanı Enver Öktem CHP'den İzmir 1. bölge 2. sıradan, Hak-İş Genel Başkan Yardımcısı ve Hizmet-İş Sendikası Genel Başkanı Hüseyin Tanrıverdi AK Parti'den Manisa 2. sıradan, yine Hak-İş Genel Mali Sekreteri ve Öz Gıda-İş Sendikası Genel Sekreteri Agah Kafkas AK Parti'den Çorum 1. sıradan milletvekili adayı gösterildi. 
     Ak Parti Mersin'den milletvekili aday adayı olan BASK Genel Başkanı Resul Akay ile yine Ak Parti Kahramanmaraş'tan aday adayı olan Memur-Sen Genel Başkanı Fatih Uğurlu milletvekili aday listelerinde sıralamaya giremedi. Ak Parti'ye İstanbul milletvekilliği aday adaylığı için başvuruda bulunan Türk-İş'e bağlı Dok Gemi-İş Sendikası Genel Başkanı Nazım Tur'da aday listelerinde yer alamadı. 
     Aralarında Türk-İş Bursa Bölge Temsilcisi Mehmet Kanca, DİSK Genel Sekreteri Musa Çam, Petrol-İş Sendikası Samsun Şube Başkanı Sabahattin Çam, DİSK'e bağlı Emekli-Sen Yönetim Kurulu üyesi Şehriban Ercan'ın da yer aldığı çok sayıda sendika şube başkanı milletvekili adayı gösterilmedi. 
     Bu arada, Petrol-İş Sendikası eski Genel Başkanı CHP Genel Başkan Yardımcısı Cevdet Selvi Eskişehir'den birinci sıradan, Türk Harb-İş Sendikası eski Genel Başkanı CHP MYK üyesi İzzet Çetin ise Kocaeli'nden 2. sıradan milletvekili adayı olarak listeye girdi. 
     





</TEXT>
</DOC>
