<DOC>
<DOCNO> 112085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur24.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den temel eğitime 100 milyon Euro destek... 
</HEADLINE>
<TEXT>

     Milli Eğitim Bakanı Necdet Tekin ile Avrupa Komisyonu Türkiye Temsilcisi Hansjoerg Kretschmer, AB tarafından Türk hükümetine sağlanan 100 milyon euro tutarındaki karşılıksız yardımla finanse edilen '' Temel Eğitime Destek Programı'''nı bugün resmi olarak başlattı. 
     AB Komisyonu Türkiye Temsilciliği'nden yapılan açıklamaya göre, Büyükelçi Kretschmer, ''Bu proje AB'nin Türkiye'de eğitim alanındaki ilk ve en büyük projesidir. Program, Türk hükümetinin zorunlu eğitim süresini 5 yıldan 8 yıla çıkartan Temel Eğitim Reformu'nu destekleyecektir'' dedi. 
     Büyükelçi, şunları kaydetti 
     ''Program, ayrıca yoksulluğu azaltma hedefi doğrultusunda kentlerde, kentlerin dış mahallelerinde ve kırsal kesimde eğitim düzeyini artırmak suretiyle yoksul nüfusun yaşam koşullarını iyileştirmeye yardımcı olacaktır. Program çerçevesinde halihazırda temel eğitim dışında kalmış olan çocuklar, gençler ve yetişkinler desteklenecektir.'' 
     
     TEMEL EĞİTİM PROGRAMI 
     Temel eğitim programı, İstanbul, Adana, Mersin, Antalya, Bursa, Adıyaman, Ağrı, Ardahan, Bayburt, Bingöl, Diyarbakır, Erzurum, Kars, Muş, Sakarya, Şanlıurfa ve Siirt illerinde uygulanacak. 
     Program bir yandan geliştirilen ulusal eğitim ve öğretim standartları sistemini destekleyerek kaliteyi artırırken, bir yandan da eğitime erişim oranını artırarak ve okuldan ayrılmaları önleyerek, Milli Eğitim Bakanlığı'nın Temel Eğitim Stratejisi'ni destekleyecek. 
     Öğretmenler için hizmet-içi eğitim ulusal düzeyde güçlendirilecek, mevcut altyapının yerel eğitim etkinliklerinin düzenlenmesine imkan verdiği tüm illerde ve ayrıca projenin uygulama süresince açılacak eğitim merkezlerinde hizmet içi eğitim verilecek. 
     Bütçenin 70 milyon eurodan fazlası okulların ve öğretmen eğitim merkezlerinin yenilenmesi ve acilen ihtiyaç duyulan malzemenin alınması için kullanılacak. Malzeme alımının gelecek yıl başlaması bekleniyor. 
     Öte yandan iki ayrı programla daha, Milli Eğitim Bakanlığı'na önemli başka fonlar sağlanacak. Bunlar, 51 milyon euro tutarındaki ''Türkiye'de Meslek Eğitim Sisteminin Güçlendirilmesi'' ve 14 milyon euro tutarındaki ''Türkiye'de Mesleki ve Teknik Eğitimin Modernleştirilmesi'' programları. 
     





</TEXT>
</DOC>
