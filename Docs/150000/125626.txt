<DOC>
<DOCNO> 125626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/soneko17.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ajay Chhibber Türkiye krizden çok hızlı çıkıyor... 
</HEADLINE>
<TEXT>

     Dünya Bankası Türkiye Direktörü Ajay Chhibber, Türkiye'nin ekonomik krizden çok hızlı bir şekilde çıktığını bildirdi. 
     Chhibber, TED Ankara Koleji Vakfı Özel Lisesi'nde ''Liderlik ve Sosyal Barış Dünya Bankası Perspektifi'' konusunda verdiği konferansta, Dünya Bankası'nın Türkiye'de faaliyetleri konusunda bilgi vererek, öğrencilerin sorularını yanıtladı. 
     Ajay Chhibber, krizden çıkmada, uygulanan ekonomik program ve reformların etkili olduğunu vurguladı. 
     Dünya Bankası'nın 1998-2002 arasında Türkiye'de uyguladığı ve halen devam eden programına da değinen Chhibber, bu program çerçevesinde yürütülmüş projelerden yola çıkarak, ''üç proje, üç lider'' tanımında bulundu. 
     Dünya Bankası'nın sadece kime ne kadar para verdiği, neler yaptığının yanı sıra bunların arkasında kimlerin olduğu ve kimlerin bunlara liderlik ettiğinin de önemli olduğu vurgulayan Chhibber, ''üç proje, üç lider'' tanımında, Umut Çocukları Projesi ve Yusuf Ahmet Kulca, Doğu Anadolu Su Havzası Yönetimi Projesi ve İsmail Küçükkaya, Marmara Acil Deprem Rehabilitasyonu Projesi ve Piotr Wilczynski'nin başarı öyküleri bulunduğunu kaydetti. 
     Chhibber, Mayıs 2001'de aniden ölen Piotr'a jest olarak, İzmit'te bir bulvara, Piotz Wilczynski isminin verildiğini söyledi. 
     Liderliğe iki büyük örnek olarak Türkiye'den Mustafa Kemal Atatürk, Hindistan'dan ise Mahatma Gandi'yi gösterebileceğini vurgulayan Chhibber, liderlerin çeşitli vasıflara sahip olduğunu belirtti. 
     Chhibber, liderlerin vasıflarından bahsederken, sonradan lider olunamayacağını, lider doğulacağını, liderlerin karizmatik, kontrol gücüne sahip manipüle edici vasıflarının bulunduğunu, ayrıca liderlerin güçlü bir öngörüye sahip birer sosyal mimar olduklarını söyledi. 
     Türkiye'de, sadece makro ekonomik alanlarda yardımda bulunmadıklarını belirten Chhibber, üç yıllık Ülke Yardım Stratejisi çerçevesinde, doğrudan üretime ve reel ekonomiye yönelik projelerle, sosyal boyutlu projeleri de desteklediklerini bildirdi. 
     Bir süredir Türkiye'de bulunduğunu belirten Chhibber, her iki çocuğunun da Türkiye'de bir süre okuduklarını, şimdi ise eğitimlerini ABD'de devam ettiklerini söyledi. 
     
     ÖĞRENCİLERİN SORULARI... 
     Bir Kolej öğrencisinin, Türkiye'ye, Arjantin'den daha çok kredi verildiğini bunda hangi kriterlerin rol oynadığını sorması üzerine, Arjantin ile kıyaslamasını bilmediğini, fakat Türkiye'ye ekonomik programı gereği kadar kredi verildiğini, ayrıca Türkiye'nin, ekonomik krizden çıkarak toparlanmaya başladığını, bu toparlanmanın gelecek yıl da devam edeceğini ifade etti. Chhibber, bir başka öğrencinin, Dünya Bankası desteği sonucu istikrarlı olarak kalkınan örnek ülke olup olmadığına ilişkin sorusuna karşın, İtalya, Yunanistan ve Japonya başta olmak üzere bazı Asya ülkelerinin kalkınmasında Dünya Bankası desteğinin de rol oynadığını, bu ülkelerin gelişmiş ülke statüsüne geçmeleri nedeniyle Banka'nın bu ülkelere mali destek vermediğini kaydetti. 
     Bir öğrencinin, kredi verilen ülkenin, koşullara uymaması halinde ne tür bir önlem aldıklarını sorması üzerine, Chhibber, bu türden, kredileri ilgili değil de başka alanlarda kullanan ülkeleri önce tavsiyede bulunduklarını sonra uyardıklarını, ancak sorunun devam etmesi halinde krediyi askıya aldıklarını ifade etti. 
     Chhibber, bir soruya verdiği yanıtta da, Türkiye'de, ekonomik krizden en çok zarar görmüş sosyal katmanlara yönelik mali destekte bulunduklarını belirterek, Türkiye'de, sosyal kesimlerdeki yaşam standartları arasında önemli farklılıkların bulunduğunu vurguladı. 
     Konferansın sonunda, Kolej yönetimi, Chhibber'e, katılımından dolayı bir plaket verdi. 
     





</TEXT>
</DOC>
