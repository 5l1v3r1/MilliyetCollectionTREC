<DOC>
<DOCNO> 115469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sonspo09.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
24. Kıtalararası Avrasya Maratonu'nu kazananlar ödüllerini aldı... 
</HEADLINE>
<TEXT>

     24. Kıtalararası Avrasya Maratonu'nunda kategorilerinde dereceye girenlere ödülleri, İstanbul Büyükşehir Belediye Başkanı Ali Müfit Gürtuna ve Atletizm Federasyonu Başkanı Hüseyin yıldırım tarafından verildi. 
     Ali Müfit Gürtuna, ödül töreni öncesi basın mensuplarına yaptığı açıklamada, Avrasya Maratonu'nun İstanbul'un sportif ruhunu tüm dünyaya göstermesi açısından çok önemli olduğunu belirterek, ''Bu yıl Avrasya Maratonu'na ilgi müthişti. Son 1 ayda hazırlanabildik, ama katılım ve organizasyondan dolayı da büyük bir coşku duyduk'' dedi. 
     Değişik birçok ülkeden atletin maratona katıldığını ve organizasyon sırasında barış, dostluk ve kardeşlik mesajları verildiğini ifade eden Gürtunu, ilerki yıllarda organizasyonun daha güzel olacağına inandığını sözlerine ekledi. 
     
     KIPTANUI ''EN İYİ DERECEMİ YAPTIM'' 

     Maraton erkeklerde birinci olan Kenyalı David Kiptaniu, Avrasya Maratonu'nda şu ana dek gerçekleştirdiği en iyi dereceyi yaparak, ilk sırayı aldığını, bunun da kendisini mutlu ettiğini söyledi. 
     20 bin dolar para ödülü alacak olan Kenyalı atlet, organizasyonun çok güzel olduğunu, son kilometrelerde yaptığı atakla rahat bir biçimde birinci olduğunu kaydetti. 
     Bayanlarda maratonu ilk sırada tamamlayan Ukraynalı Rimma Dubovik ise, Türkiye'yi ve Türkleri çok sevdiğini, İstanbul'da maraton kazandığı için de mutlu olduğunu bildirdi. 
     Dubovik, kendisi için zor bir koşu olmadığını, parkuru ve organizasyonu da çok beğendiğini sözlerine ekledi. 
     
     GÖRME ENGELLİ TURAN 15 KİLOMETRE KOŞTU 

     Görme engelli atlet Necdet Turan, katıldığı 15 kilometrelik koşuyu tamamladı. 
     İstanbul Büyükşehir Belediyesi Başkanı Ali Müfit Gürtuna, yarışı tamamladığı için Necdet Turan'a bir plaket verdi. Turan, engellilere olanak sağlandığında neler yapabileceğini kanıtlamak amacıyla yarışa katıldığını ve tamamladığını ifade ederek, ''Ben 10 yıldır atletizm yapıyorum ve son 2 yıldır da yarışmalara katılıyorum. Şimdi hedefim New York Maratonu'na katılıp, orada da ülkemi en iyi biçimde temsil etmek'' dedi. 
     
     TÜRK ATLETLER, MARATONDA İLK 3'E GİREMEDİ 

     Türk atletler, 24. Kıtalararası Avrasya Maratonu'nda ilk 3 dereceye giremedi. 
     Erkeklerde Satılmış Atmaca 9., Ahmet Yavuz 10. olurken, bayanlarda ise Serap Aktaş 4., Gülşen Aşıkoğlu ise 5. sırayı aldı. 
     Türk atletlerden Satılmış Atmaca, Balkan Şampiyonası tasnifinde 2. olurken, 10. sırada yarışı tamamlayan Ahmet Yavuz ise, bu kategoride kayıt yaptırılmadığı için kürsüye çıkamadı. 
     Bayanlar Balkan Şampiyonası tasnifinde ise Serap Aktaş 2. sırayı aldı. 
     
     MARATON SONRASI KONSER 

     Maratonda ödül töreninden sonra, BJK İnönü Stadı'nda halk konseri verildi. 
     Kapalı ve numaralı tribünleri dolduran vatandaşlar, Athena, Nalan ve Yaşar'ın şarkılarıyla eğlendi. 

     
</TEXT>
</DOC>
