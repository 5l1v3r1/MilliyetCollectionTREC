<DOC>
<DOCNO> 106797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sonspo11.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Toprak, "Üç büyükler"in başkanları ile görüştü 
</HEADLINE>
<TEXT>

     Spordan Sorumlu Devlet Bakanı Erdoğan Toprak, ''Amatör branşlara getirilecek çözüm, tüm kulüplere yansıyacak'' dedi. 
     Başbakanlıktaki makamında Galatasaray Kulübü Başkanı Özhan Canaydın, Fenerbahçe Kulübü Başkanı Aziz Yılıdırım, Beşiktaş Kulübü Başkanı Serdar Bilgili ve bazı yöneticileri kabul eden bakan Toprak, ''Üç büyük kulübümüzün başkanıyla sporun temel sorunları ile ilgili konuştuk. Başkanlar amatör hizmetlerini devam ettirmek niyetinde. Sıkıntı ekonomik. Bizim de devlet olarak yardımcı olmamız lazım. Bu iyi niyetli yaklaşım, bir başlangıç oldu'' diye konuştu. 
     Üç büyük kulübün, Sakaryaspor'un geçirdiği kazaya büyük duyarlılık gösterdiğini vurgulayan Toprak, Fenerbahçe, Galatasaray ve Beşiktaş Kulüp Başkaları'ndan, Sakaryaspor'a futbolcu desteği verme sözü aldığını açıkladı. 
     Bakan Toprak, Sakaryaspor'a yapılacak futbolcu yardımı konusunda resmi transfer süresinin dolduğunun hatırlatılması üzerine, olayları hızla çözmeye çalıştıklarını, Futbol Federasyonu Başkanı Haluk Ulusoy ile bu konuyu görüştüğünü, federasyonun bu konuda gerekli desteği vereceğini sözlerine ekledi. 
     Üç kulüp adına açıklama yapan Beşiktaş Kulübü Başkanı Serdar Bilgili ise amatör şubeler konusunda bakan Toprak'ın büyük çaba ve iyi niyet gösterdiğini belirterek, ''Toprak, bizden biraz daha zaman istedi. Kendisi federasyon ve kurumlarla görüşecek. Gelecek hafta konuyla ilgili olarak bir kez daha görüşeceğiz'' diye konuştu. 
     Öte yandan Fenerbahçe Kulübü Başkanı Aziz Yıldırım, Galatasaray ile oynayacakları derbi maçın ertelenmesi konusunda 2 kulübün başkanları olarak kararı Futbol Federasyonu'na bıraktıklarını söyledi. 
     





</TEXT>
</DOC>
