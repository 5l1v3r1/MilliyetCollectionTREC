<DOC>
<DOCNO> 109551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sontur05.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç "Baraj düşerse altı partili koalisyon olur" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, yüzde 10'luk seçim barajının düşürülmesine karşı çıkarak, bunun üç parti yerine altı partili koalisyon doğrubileceğini söyledi. 
     Koç, Türk Sanayici ve İşadamları Derneği TÜSİAD 
     Yüksek İstişare Konseyi Toplantısı YİK öncesinde gazetecilerin sorularını yanıtladı. Erken genel seçimin ertelenmesi çalışmaları ile ilgili sorular üzerine Koç, seçim kararını Meclis'in verdiğini anımsatarak, "Meclis'teki muhterem heyet kendileri karar verdiler. Onların, yüce Meclis'in verdiği karar hepimizin üstündedir. Ne karar vereceklerse ona boyun eğmekten başka ne sizin ne benim ne de başkalarının çaresi yoktur" dedi. Verilen bir kararın geri alınmaya çalışılmasının hatırlatılması üzerine de Koç, "Şimdi bunlar Meclis'in kanununu, sistemin, hukukun bir düzeni vardır. O düzen içerisinde öyle de olur böyle de olur" karşılığını verdi. Bir gazetecinin konuyu, "Siyasi ahlak" açısından nasıl değerlendirdiğini sorması üzerine de Koç, kendisine "haksız sual" sorulmamasını istedi. 
     Rahmi Koç, seçimi erteleme çabalarının piyasalara etkisi konusunda ise, "Tabi kararsızlık yalnız bugüne mahsus değil. Bundan evvel kararsızlıklar da piyasaları etkilemiştir. Bunlar da etkileyecektir. Piyasalar alışacak bunlara. Yani dünyada olan şeyler bunlar. İç dış hareketler piyasaları etkileyecek altın fiyatlarını etkileyecek, borsa bir taraftan yukarı çıkacak bir taraftan aşağı inecek" dedi. 
     Koç, yüzde 10'luk seçim barajının düşürülmesi konusundaki soruya da, "Baraj aşağıya düşerse üç parti yerine altı parti koalisyonu olabilir" yanıtını verdi. "Bu durumun ne getireceği" konusundaki soru üzerine Koç, "kimler olacaksa ona göre konuşmanın doğru olacağını, bilmeden tanımadan programlarını okumadan, olmamış bir şeyi olmuş gibi yürütmenin doğru olmayacağını" söyledi. Rahmi Koç, Türkiye'nin son on yıldır koalisyonla yönetildiği anımsatılınca, "Koalisyon olmayacak şekilde seçim kanununu ve siyasi partiler yasasını değiştirmek lazım. Onu yapamadık" dedi. Koç, bir gazetecinin sorusu üzerine bu sözleriyle çift turlu seçim ya da başkanlık sistemini kastetmediğini belirtti. 
     





</TEXT>
</DOC>
