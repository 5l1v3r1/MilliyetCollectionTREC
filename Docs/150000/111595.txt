<DOC>
<DOCNO> 111595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun08.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz. Muhammed'e "terörist" diyen rahibe büyük tepki 
</HEADLINE>
<TEXT>

     Amerikan CBS televizyonu için çekilen ''60 Dakika'' programında Hz. Muhammed'e ''terörist'' suçlamasında bulunan bir rahip, Amerika ve dünyadaki Müslümanların sert tepkisine neden oldu. 
     Jerry Falwell adlı rahibin, CBS'in yan kuruluşu olan Houston TV'sinde yapılan çekim sırasında, ''İslam kaynakları ve yabancı kaynaklardan Muhammed'in şiddet yanlısı ve savaştan yana bir kişi olduğuna dair çok şey okudum. Yani günümüzde Saddam ve Arafat gibi bir çeşit terörist. Adam öldürmek onu rahatsız etmiyordu'' diye konuştuğu belirtiliyor. 
     Bunun üzerine, başta ''Greater Houston İslam Cemiyeti'' olmak üzere birçok kuruluş ve Müslüman gösterici, çekimin yapıldığı Houston'daki ''KHOU-Channel 11'' stüdyolarının önünde protesto gösterisi düzenledi. Protestocular, çekimin, Hz. Muhammed'e hakaret edilen bölümünün yayından çıkarılmasını da istediler. Falwell ise gördüğü sert tepki üzerine, ''Amacım Muhammed'e saldırıda bulunmak değildi'' şeklinde konuştu. 
     KHOU televizyonu başkanı Peter Diaz, gösteriden sonra yaptığı açıklamada, tüm grupların görüşlerine saygılı olduklarını, ancak programı henüz kimsenin izlemediğini ifade etti. Diaz, ''60 Dakika'nın dünyadaki en saygın haber programlarından biri olduğunu'' da savundu. 
     Rahip Falwell ise sözlerinin yarattığı tepki üzerine World Net Daily adlı internet sitesine yaptığı açıklamada, ''Muhammed'in pek çok Müslüman için örnek bir kişilik olmadığı'' iddiasını ileri sürdü. ''İslam'da da başka dinlerde olduğu gibi radikaller bulunduğunu'' söyleyen Falwell, ''Usame Bin Ladin, Yaser Arafat ve Saddam Hüseyin buna örnektir'' dedi. 
     
     İRAN'IN SERT TEPKİSİ 
     İran yönetimi de Falwell'in Hz. Muhammed hakkındaki ''terörist'' suçlamasına sert tepki gösterdi. 
     İRNA'nın haberine göre, Dışişleri Bakanı Kemal Harrazi, İslam Konferansı Örgütü İKÖ Genel Sekreteri Abdülvahid Belkeziz ile yaptığı görüşmede, ''Bir Hıristiyan papazının Hz. Muhammed'e hakaret etmesinin, Siyonistler tarafından yönetilen Amerikan medyasının psikolojik ve propaganda savaşının bir parçası olduğunu'' söyleyerek, İslam ülkelerine Hz. Muhammed'e yönelik hakarete tepki göstermesi çağrısında bulundu. 
     Harrazi, ''İslam dünyasına ve Müslümanlara saygı gösterdiğini iddia eden Amerikan yönetimi, medyasında bu tür açıklamaların yapılabildiği bir çevre yaratarak dünya üzerinde siyasi, askeri ve kültürel baskı yaratmaya çalıştığını bir kez daha kanıtladı'' dedi. 
     Harrazi, ''İslam ülkeleri, özellikle İKÖ, bu tür küstahlıklar karşısında sessiz kalmamalı ve kesinlikle Siyonistlerin amaçlarına uygun düşecek biçimde herhangi bir dini ya da uygarlıklar çatışmasına izin vermemeli'' diye konuştu. 
     Belkeziz de ''Hıristiyan din adamının bu sorumsuzca açıklamalarını'' Dünya Kiliseler Konseyi WCC başkanlarıyla yapacağı toplantıda gündeme getireceğini söyledi. 
     





</TEXT>
</DOC>
