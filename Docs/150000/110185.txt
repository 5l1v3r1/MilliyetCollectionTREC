<DOC>
<DOCNO> 110185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur06.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi konservatuvar binası 17 yıl sonra müzikle dolacak... 
</HEADLINE>
<TEXT>

     Bir zamanlar sıralarını Hülya Koçyiğit, Fazıl Say, Zuhal Olcay, Mehmet Ali Erbil, Cihan Ünal gibi ünlü sanatçılarının doldurduğu tarihi konservatuvar binası, 17 yıl sonra müzikle hasret giderecek. Devlet Opera ve Balesi DOB , sezon açılışını 1 Ekim Salı günü, 1985'te Mamak Belediyesi'ne devredilen binada gerçekleştirecek. 
     Devredildikten sonra belediyenin etkinliklerine tahsis edilen bina, DOB Genel Müdürü Remzi Buharalı'nın Mamak Belediye Başkanı Gazi Şahin'e müracaatta bulunması üzerine konser için bir geceliğine DOB'a tahsis edildi. 
     Opera'nın açılış konserine ev sahipliği yapacak bina, bu etkinlikte eski mezunlarını da ağırlayacak. Orkestrayı Şef Naci Özgüç'ün yöneteceği konserde, Soprano Funda Ateşoğlu ile Esin Talınlı, Tenor İhsan Ekber ile Bariton Serkan Kocadere sahne alacak. Konserde, Rossini'nin ''Sevil Berberi'', Mozart'ın ''Saraydan Kız Kaçırma'', Gounod'nun ''Faust'', Verdi'nin ''Rigoletto'', Dvorak'ın ''Rusalka'', Mascagni'nin ''Cavelleria Rusticana'', Puccini'nin ''Turandot'' ile ''Tosca'', Bizet'nin ''Carmen'', Selman Ada'nın ''Ali Baba ve Kırk Haramiler'' ile Verdi'nin ''La Traviata'' adlı yapıtlarından aryalar seslendirilecek. 
     
     ÖĞRENCİLERİ, HİKMET ŞİMŞEK İÇİN ÇALACAK 
     Devlet Opera ve Balesi Genel Müdürü Buharalı, A.A muhabirinin sorularını yanıtlarken, binanın yeniden kültürün hizmetine açılabilmesi için girişimde bulunduklarını söyledi. 
     Belediye Başkanı Şahin'in de kendilerine destek verdiğini ifade eden Buharalı, ''Sayın Şahin'den iki konserde sahnenin tahsis edilmesi için talepte bulunduk. O da sıcak baktı. Ancak, ilerdeki gelişmelerin nasıl sonuçlanacağını bilmiyoruz'' dedi. 
     Konsere okulun 200 eski mezununu davet ettiklerini anlatan Buharalı, 350 kişilik salonda nostaljik bir konser vermeyi amaçladıklarını kaydetti. Konservatuvardaki sahnenin büyüklüğünün yeterli olmadığını, sahnede ancak solistler ve orkestranın bulunacağını belirten Buharalı, bu nedenle koronun salonun balkonunda yer alacağını söyledi. 
     Buharalı, 12 Ekim'de tarihi konservatuvar binasında düzenlenecek özel bir konserle de geçen yıl hayata veda eden ünlü orkestra şefi Hikmet Şimşek'in anılacağını ifade etti. 
     Yıl içerisinde özel konserlere yer vermeye devam edeceklerini kaydeden Remzi Buharalı, sezonun kapanış konserinin Ankara Kalesi'nde verilmesi için de hazırlıkların başladığını sözlerine ekledi. 
     
     SANAT YUVASI 
     Tarihi konservatuar binası, Musiki Muallim Mektebi adıyla 1927 yılında Mimar Ernst Egli tarafından inşa edildi. 
     Binada bulunan Devlet Konservatuarı'nı Paul Hindemith kurarken, o zamanların ünlü tiyatrocusu Karl Ebert de tiyatro bölümünün çalışmalarını yönetti. Bina, 1985 yılında Mamak Belediyesi'ne devredilene kadar binlerce sanatçının yetiştiği bir yuva oldu. 
     





</TEXT>
</DOC>
