<DOC>
<DOCNO> 149781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo10.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'a tarafsız saha yaramıyor... 
</HEADLINE>
<TEXT>

     Bursaspor, ''tarafsız sahada'' kazanamıyor. Yeşil-beyazlılar, rakiplerinin cezası nedeniyle tarafsız sahada oynadığı 3 maçı da kaybetti. 
     Ligde, alt sıralardan kurtulma mücadelesi veren Bursaspor, geçen hafta rakibinin cezası nedeniyle Mersin'de yapılan Gaziantepspor maçında da umduğunu bulamadı. Yeşil-beyazlılar, hayati önem taşıyan maçta, 1-0 öne geçmesine karşın, sahadan 2-1 yenik ayrılmaktan kurtulamadı. 
     Gaziantepspor yenilgisiyle ligin dibine iyice demir atan Bursaspor, daha önce de Fenerbahçe'ye Ankara'da 7-1, Trabzonspor'a da Samsun'da 3-0 yenilmişti. Bursaspor, böylelikle tarafsız sahada oynadığı 3 maçı da kaybederken, bu maçlarda yediği 12 gole karşılık sadece 2 gol atabildi. 
     Bu arada, tarafsız sahaların uğursuzluğuna inanmaya başlayan taraftarları ise bu kez Malatyaspor endişesi sardı. Malatyaspor-Beşiktaş maçında yaşanan olaylardan dolayı saha kapatma cezasının verilmesi halinde, Bursaspor bu rakibi ile de tarafsız sahada oynamak zorunda kalacak. 
     Bursaspor, ligin ilk yarısında da kendi cezası nedeniyle seyircisiz oynadığı maçta, Gaziantepspor ile 1-1 berabere kalmıştı. 
     





</TEXT>
</DOC>
