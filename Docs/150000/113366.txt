<DOC>
<DOCNO> 113366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/guncel/gun08.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Grip aşısı etkili mi 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     Eskişehir Osmangazi Üniversitesi Tıp Fakültesi Enfeksiyon Hastalıkları Anabilim Dalı Başkanı Prof. Dr. Hasan Çolak, grip aşısının hastalığa yakalanmayı önlemede tam etkili olmadığını savundu. Üstelik aşının, gribin, zatürree gibi ağır hastalıklara dönüşmesinde etkili olduğunu savunan Çolak’ı destekleyen uzmanlar kadar karşı çıkanlar da oldu. 
     
     Prof. Dr. Şadi Yenen İstanbul Tıp Fak. 
El yıkama da bir koruma      Grip virüsü her yıl antijenik yapısını değiştiriyor. Bu değişiklikler yıldan yıla küçük değişiklikler şeklinde oluyor. Dünya Sağlık Örgütü WHO her yıl bu değişikliklere bakarak, o yıl dünyada en yaygın olarak dolaşan antijenik tipi belirliyor. Firmaların bu virüslere karşı aşı üretmesini sağlıyor. Büyük salgınlarda değişmeler de büyük oluyor. Mevcut aşı da etkisini kaybetmiş oluyor. Doğrudan doğruya o salgını yapan virüsü tanımlamak ve ona uygun aşı üretmek gerekiyor. Aşının etkisi yüzde 97’lere varan düzeyde. Ama aşı tek koruyucu yöntem değil. Sadece el yıkama bile bulaşıcı hastalıkların bulaşmalarını yarı yarıya azaltır. Bu grip için de geçerli. Sağlıklı kişiler, koruyucu önlemlerle gripten korunabilir. Yaşlılar, bağışıklık sistemi yetersiz olanlar, altta yatan bir hastalığı olanlar, kanser ve kortizon tedavisi gibi bağışıklık sistemini baskılayan tedaviler, ağır akciğer hastalıklarında aşıyı öneriyoruz. 
     
     Dr. Özcan Nazlıcan Haseki Hastanesi 
Herkese yapılmamalı      Grip çok ağır bir hastalıktır, toplumu tehdit eder. Virüsün yapısı yıldan yıla değişir. Her yıl bir önceki yılın salgın yapan virüs tiplerine göre aşı hazırlanır. Grip mevsiminde önlem almak gerekir. Ancak grip soğuk algınlığı ve nezleyle karıştırılıyor. Bu nedenle grip aşısı etkili değildir lafları çıkıyor. Başağrısı, ateş, kaslarda ağrılar gribi soğuk algınlığı ve nezleden ayıran birkaç belirtidir. Aşı risk grupları dediğimiz immün bağışıklık sistemi yetmezliği olanlar, kalp, akciğer, böbrek hastaları ve yaşlılara yapılmalı. Aşıyı çok koruyucu bir silah gibi kullanmamak lazım. 
     
     Dr. Fikri Türkay Aventis Pasteur 
Grip ölümleri var      Griple soğuk algınlığı ve nezlenin karıştırılması, çok yapılan bir yanlış. Aşı gribe karşı korur ama soğuk algınlığına karşı korumaz. 58 bin kişide yapılan bir araştırmaya göre aşının koruyuculuğu yüzde 88. Yaşlılarda yüzde 70 - 80 olan bu oran, immün sistemi daha sağlıklı olan çocuk ve gençlerde yüzde 90’a kadar çıkıyor. Hiçbir ilaçta olmadığı gibi hiçbir aşının da yüzde yüz koruyacağı diye birşey yok. Dünyada aşı karşıtı gruplar var ama bunların mantığını anlamak mümkün değil. Hava yastığı da yüzde 100 korumaz ama kaza anında hayatınızı kurtarır. Hayatta hiçbir şey yüzde 100 değil. Grip çok kolay ve hava yoluyla buluşan bir hastalık. İnsanlar nefes almak zorunda. Basit önlemlerle hastalığın bulaşmasını önleyemezsiniz. Özellikle risk gruplarının mutlaka yaptırmasını istiyoruz. Çünkü gribe bağlı gizli ölümler var. Yani aslında gribe bağlı ölümlerin yüzde 74’ü başka bir hastalıktan kalp, böbrek olmuş gibi kayda geçiyor. 
     
     Prof. Dr. Volkan Korten Marmara Ünv. 
Aşı çok yararlı      Aşının koruyuculuğuyla ilgili tartışmalar safsata. Aşı son derece yararlı. Bazı çalışmalar aşının özellikle yaşlılarda ve huzur evlerinde yaşayanlarda çok etkin olduğunu gösteriyor. ABD’de 65 yaş üzerindekilerin yüzde 60’ı aşılanıyor. 2010’da yüzde 90’a çıkarılmak isteniyor. Aşı koruyucu olmasa bu çalışmalar yapılır mı Sigorta böyle bir yükü karşılar mı Gençlerde yüzde 70 - 90 olan koruyuculuk oranı yaşlılarda yüzde 50’ye kadar düşüyor. Ama önemli olan bu oran düşse de aşı hastalığın şiddetini azaltıyor. Gripten sonra oluşacak zatüreeleri ve ölümleri azaltıyor. 
     



 GÜNCEL 

















</TEXT>
</DOC>
