<DOC>
<DOCNO> 142328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/ekonomi/aeko.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Parlamentoya karışmak haddimiz değil, çıkarlarınızı koruyun 
</HEADLINE>
<TEXT>

Tezkere geçmezse, para gelmez, kredi notunuz düşebilir’ açıklaması tepki çeken Moody’s analisti, dün, Karışmak haddimiz değil, risklere dikkat çekmek istemiştim’ dedi 
     ŞULE YÜCEBIYIK 

     Uluslararası kredi derecelendirme kuruluşu Moody’s Türkiye Analisti Kristin Lindow, Türkiye’nin tezkereyi onaylamaması halinde notunun ineceği yönündeki açıklamasının "şantaj ya da tehdit" olarak anlaşılmaması gerektiğini söyledi. 
     Türk parlamentosunun tezkereye onay vermemesini, "cesur ve demokratik" olarak niteleyen Lindow, "Bu ekonomik açıdan çok riskli bir karar. ABD’nin savaşta kararlı olduğunu düşünüyoruz. Birkaç hafta içinde tezkere çıkmazsa savaş Türkiye’siz başlayacak, ABD mali yardımı gelmeyecek. Endişem, mali yardım şansının kaybedilmesi" dedi. 
     Gelecekte IMF’den ek bir kredi çıkacağını sanmadığını ve Türkiye’nin mali yardıma ihtiyacı olduğunu belirten Lindow, Moody’s olarak, Türkiye’nin kararını ekonomik sonuçları itibariyle değerlendirdiklerini ifade etti. Lindow, şöyle konuştu 
     "Gelişmeler, Türkiye’nin borçlanmasını zorlaştırabilir, kredi riskini artırabilir. Savaşa girmenin ekonomiye zarar vereceği doğru ama gerçekçi olmalıyız, Türkiye’nin mali yardıma ihtiyacı var. Tezkerenin çıkmaması halinde Türkiye’nin kredi notunu düşürürüz imasında bulunmadım. Sadece ekonominin daha kötü olabileceğini ifade ettim" dedi. 
     
     Meclis’i alkışlıyorum 
     Gelişmelere tarafsız baktıklarını, politik niyetlerinin olmadığını anlatan Lindow şöyle konuştu "Milletvekillerinizin vicdanlarını dinleyerek tezkereyi onaylamamasını anlıyorum ve onları alkışlıyorum. Parlamentoya ne yapması gerektiğini söylemek ne benim ne de Moody’in haddi değil. Ama burada bir ikilem sözkonusu. Meclis, savaşa karşı olan Türk kamuoyunun talepleriyle, ekonominin gerçekleri arasına sıkışmış durumda. Bu gerçekten çok zor bir durum." 
     
Savaşa karşıyım Türkiye için üzülüyorum’      Kristin Lindow, ABD’nin Irak’a müdahelesini yanlış bir tutum olarak değerlendirdiğini belirterek "Kişisel olarak savaşa karşıyım" dedi. 
     Türkiye’nin sırf coğrafi konumundan ötürü bu savaşın içine çekildiğini belirten Lindow, "Ülkenizin sadece Irak’a komşu olmasından ötürü bu savaşa sokulmak istenmesi büyük haksızlık. Türk halkının, savaşın beraberinde getirdiği ekonomik krizle birlikte yaşaması çok üzücü" dedi. 
     Lindow, ABD medyasının savaşa onay vermesini de eleştirerek "Burada savaşa karşı olanların sayısı, savaş isteyenlerden çok daha fazla ama başta New York Times olmak üzere ABD medyası savaşı açıkça onaylıyor" dedi. 
     



 EKONOMİ 


















</TEXT>
</DOC>
