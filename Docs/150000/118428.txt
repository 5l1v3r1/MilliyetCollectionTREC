<DOC>
<DOCNO> 118428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun22.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa Dışişleri Bakanı "Genişleme için Fransızlar ikna olmalı" 
</HEADLINE>
<TEXT>

     Fransa Dışişleri Bakanı Dominique de Villepin, Avrupa Birliği'nin genişlemesinin değerleri hakkında Fransızların ikna edilmesi gerektiğini söyledi. 
     Fransa Senatosu'nda Avrupa konusunda düzenlenen bir oturumda konuşan de Villepin, Fransa'nın genişlemenin başarılı olması konusunda kararlı olduğunu belirtti ve bu genişlemenin değerleri hakkında Fransızları ikna etme zamanının artık geldiğini söyledi. 
     Genişlemenin başarısı için üye ülkelerdeki halkın desteğinin önemine dikkati çeken Fransız Bakan, ''Genişleme, uluslarımıza yeni kan, şirketlerimize yeni pazarlar, fikirlerimize yenilik üye olacak ülkelerin gelişmesine garanti, demokrasileri için sigorta, barış ve istikrar getirecek'' diye konuştu. 
     Avrupa'nın geleceğinin tartışıldığı konvansiyonla ilgili görüşlerini açıklayan Dominique de Villepin, daha atılacak önemli adımlar bulunduğunu belirtti ve bu konuda özellikle dış faaliyetler ve savunma konularıyla birlikte, ekonomik politikalarındaki koordinasyonu örnek gösterdi. 
     Fransız Bakan, AB içinde oluşturulacak kurumların etkili, demokratik ve şeffaflığının da önemine dikkati çekti. 
     Fransızlar, AB içinde genişlemeye en soğuk bakan ülkelerin başında geliyor. 
     Fransızların genişlemeye olan tepkisinden rahatsızlık duyan AB Komisyonu, bir süre önce Paris'e yaptığı çağrıda, bu yargının değişmesi için hükümet olarak daha fazla çaba sarf edilmesini istemişti. 
     





</TEXT>
</DOC>
