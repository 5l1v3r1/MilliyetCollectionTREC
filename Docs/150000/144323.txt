<DOC>
<DOCNO> 144323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo31.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Trabzonspor maçı hazırlıklarını tamamladı... 
</HEADLINE>
<TEXT>

     Bursaspor, Trabzonspor maçının hazırlıklarını tamamladı. 
     Vakıfköy Orhan Özselek Sosyal Tesisleri'nde, teknik direktör Erdoğan Arıca gözetiminde yapılan antrenmana, sakatlıkları süren Murat Sözkesen ve Tayfun ile özel işleri nedeniyle izin alarak ülkesi Polonya'ya giden kaleci Majdan katılmadı. 
     Isınma hareketleri ve koşuyla başlayan antrenmanda, teknik direktör Arıca, oyuncularına kanatlardan hücum organizasyonuyla gol çalışması yaptırdı. Yağmur altında yaklaşık 1.5 saat süren antrenman, şut çalışmasıyla sona ererken, yeşil-beyazlı oyuncuların çalışma boyunca bir hayli hırslı oldukları gözlendi. 
     Teknik direktör Arıca, antrenman sonrasında yaptığı açıklamada, maçın Samsun'da yapılacak olmasını, ''Çok önemli değil ancak yine de Avni Aker Stadı'nda oynamaktan iyidir'' diye yorumladı. Arıca, ''Trabzonspor karşısında istediğimiz futbolu sahaya yansıtabilirsek puanla döneriz. Bunu başaracağımıza inanıyoruz'' dedi. 
     Yeşil-beyazlılar, antrenmanın ardından otobüsle İstanbul'a hareket etti. Bursaspor'un bu akşam 21.30 uçağıyla Samsun'a geçeceği bildirildi. 
     





</TEXT>
</DOC>
