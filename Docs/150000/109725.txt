<DOC>
<DOCNO> 109725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko39.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BTC projesiyle günde 1 milyon varil ham petrol taşınacak... 
</HEADLINE>
<TEXT>

     Azerbaycan petrollerini batılı pazarlara ulaştıracak Bakü-Tiflis-Ceyhan BTC projesinin Türkiye kesimindeki temel atma töreni Adana'nın Ceyhan İlçesi'ndeki BOTAŞ Tesisleri'nde yapıldı. 
     İnşaat çalışmalarına başlanan proje uyarınca, Türkiye kesiminde toplam 1076 kilometre uzunluğunda boru hattı, Adana-Ceyhan'da kar ve deniz terminali ile pompa istasyonları yapılacak. 
     BTC Ham Petrol Boru Hattı'nın Türkiye kesimini oluşturacak güzergah, Türkiye-Gürcistan sınırı üzerinde bulunan Ardahan sınırları içindeki Türközü ile Akdeniz kıyısındaki Ceyhan ilçesi arasında yer alacak. 
     Yılda 50 milyon ton günlük 1 milyon varil ham petrol taşıma kapasiteli boru hattı güzergahı, Ardahan, Kars, Erzurum, Erzincan, Gümüşhane, Sivas, Kayseri, Kahramanmaraş, Osmaniye ve Adana il sınırlarından geçecek. 
     Boru hattı tümüyle toprak altına gömülü olacak. Ancak, işletimi için gerekli olan bazı tesisler yer üstüne inşa edilecek. Bu çerçevede, petrolün boru hattı içinden iletimini sağlayacak olan, her biri 13 ile 18 hektar arasında değişen alanlar üzerine inşa edilecek, 4 adet pompa istasyonu kurulacak. 
     Boru hattının son 130 kilometrelik bölümündeki basıncın kontrolü amacıyla, yaklaşık 6 hektarlık alan üzerine kurulacak 1 basınç düşürme istasyonu inşa edilecek. 
     Boru hattının çeşitli bölümlerinin bakım işlemlerinin yürütülmesi veya acil durumlarda devre dışı bırakılmasını temin etmek üzere, her biri yaklaşık 40X40 metre boyutunda bir alanı kapsayacak 52 adet vana istasyonu kurulacak. 
     Türkiye sınırında boru hattına girecek ve hattan Ceyhan'da çıkacak petrol miktarını ölçmek amacıyla, 2 adet ölçüm istasyonu da yaptırılacak. 
     
     DENİZ TERMİNALİ 
     Bu arada, ana işlevi boru hattı ile taşınan ham petrolün tankerlere yüklenerek dünya pazarlarına ihraç edilmeden önce depolanması olarak belirlenen Ceyhan'da kurulacak BTC deniz terminali ise 70 hektarlık bir alana inşa edilecek. 
     Deniz terminali, 7 adet petrol depolama tankından oluşan bir tank alanını, iskele yapısının sona erdiği uca kadar yaklaşık 6 kilometre uzunluğundaki yükleme hatlarını, yaklaşık 2,612 metre uzunluğunda bir ihraç iskelesi ve ilgili petrol yükleme tesislerini, tüm boru hattı sisteminin izlenmesi ve kontrolü amacıyla kullanılacak 1 adet yedekleme sistemini içerecek. 
     2004 yılı sonlarında inşa faaliyetlerinin tamamlanmasının planlandığı deniz terminalinde kurulacak iskele rıhtımına bir seferde 2 tankerin yanaşmasına ve ham petrolün yüklenmesine imkan tanıyacak şekilde tasarlandı. 
     BTC ham petrol boru hattı, en az 40 yıl süreyle işletmede kalacak ve hattın Türkiye kesiminin işletmesini de BOTAŞ üstlenecek. 
     Projeyle inşaat süresi boyunca yaklaşık 3 bin kişiye iş imkanı sağlanırken, Türk müteahhit ve üreticilerine milyonlarca dolarlık iş imkanı yaratılacak. 
     Yaklaşık 1.4 milyar dolara malolması beklenen projenin Türkiye ayağı için, iş bitirme belgesinin tanzimi ve normal işletmeye alınma tarihi olarak 23 Şubat 2005 yılı öngörüldü. 
     





</TEXT>
</DOC>
