<DOC>
<DOCNO> 105792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/dunya/tur.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Clinton şimdilik’ TV yıldızı olmayacak 
     CNN’de "Larry King Show"un önceki geceki konuğu olan eski ABD Başkanı Bill Clinton, "şimdilik" televizyonda bir "talk show" programı yapmayı düşünmediğini söyledi. King’in sorularını yanıtlayan Clinton, geçtiğimiz haftalarda CBS, NBC gibi Amerika’nın önde gelen televizyonlarının yöneticileriyle görüşmeler yaptığını, ancak şimdilik TV’ye transfer olmayı düşünmediğini, belki hayatının ilerleyen yıllarında TV dünyasına adım atabileceğini söyledi. 
     
     Karton polisler göreve çıktı 
     Litvanya’nın başkenti Vilnius’ta yollarda güvenliği artırmak için akıllara durgunluk veren yeni bir uygulama başlatılıyor Karton trafik polisleri... Başkentin en işlek caddelerine, okul çevrelerine yerleştirilecek kartondan yapılmış 300 "sahte" trafik polisi, sürücüleri daha dikkatli araba kullanmaya sevk edecek. Çünkü karton polislerin uzaktan bakıldığında gerçeklerinden ayırt edilmesi mümkün değil. İnsan boyutlarında yapılan trafik polislerinin, Avrupa’nın en kanlı yollarına sahip Litvanya’da trafik kazalarını azaltması bekleniyor. 
     
     Romalıları üzen reklam 
     ABD’de yayınlanan ve Roma’da motosikletli kapkaççıların kadınların çantalarını çalmasını konu eden reklam filmine Romalılar sert tepki gösterdi. Bir bankaya ait reklam filminin imajlarını ciddi şekilde zedelediğini belirten Romalılar, Amerikan özel ve resmi kuruluşlarından kendilerinden özür dilemelerini istediler. Roma Belediyesi, avukatları aracılığıyla bankaya dava açmaya hazırlandığını bildirdi. İtalyan Dışişleri Bakanlığı’nı da devreye sokan başkent sakinleri, reklamın derhal yayından kaldırılmasını talep ettiler. Seyahat çeki tanıtımı yapan bankanın reklam filminde, Roma’da kapkaççıların çantasını çaldığı bir kadın gösteriliyor ve "Yanınızda seyahat çeki olsaydı, en azından paranızı kurtarırdınız" sloganı kullanılıyor. 
     



 DÜNYA 













</TEXT>
</DOC>
