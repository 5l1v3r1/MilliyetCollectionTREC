<DOC>
<DOCNO> 107384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun10.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye Barzani çatışması, ABD'yi rahatsız etti" 
</HEADLINE>
<TEXT>

     ABD savunma çevrelerine yakınlığıyla bilinen Defense News dergisi, Türkiye ile Kuzey Iraklı Kürt lider Mesud Barzani'nin Irak Kürdistan Demokratik Partisi IKDP arasında başgösteren sorunların, ABD'nin Irak'a müdahale planlarını olumsuz etkileyeceğini ve bu çerçevede Washington'ın girişim başlattığını yazdı. 
     Dergiye konuşan ABD yönetimine yakın bir kaynak, ''ABD için en kötü senaryo, Irak'a olası müdahale sırasında Türk ordusu ile IKDP'nin birbirine girmesi. Bu, ABD'nin tüm müdahalesini tehlikeye atabilir. Başkan George Bush, kesin kararını henüz vermedi, ancak müdahale kararını verirse, ABD, Türkiye-IKDP sorununu mutlaka çözmesi gerektiğinin farkında'' diyerek, konunun Washington'da yol açtığı sıkıntıyı dile getirdi. 
     ABD Dışişleri Bakanlığı'nın bir yetkilisi de ''Türkiye-IKDP sıkıntısının giderilmesi için iki taraf nezdinde çabada bulunduklarını'' bildirdi. 
     Türkiye ile IKDP'nin, PKK terörüne karşı daha önce Kuzey Irak'ta işbirliği yaptığını belirten Defense News, son zamanlarda ise Barzani'nin bağımsız bir Kürt devletine yönelik adımlarının Ankara'da büyük rahatsızlık yarattığını ifade etti. 
     Dergi, Türk askeri ve sivil yetkililerinin, Türkiye'nin Kuzey Irak'ta hiçbir şekilde bir Kürt devleti kurulmasına izin vermeyeceği ve bu ihtimale karşı her türlü hazırlığın yapıldığını vurguladığına dikkati çekti. 
     





</TEXT>
</DOC>
