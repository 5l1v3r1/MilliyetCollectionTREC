<DOC>
<DOCNO> 143056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur15.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Zaferi'nin 88. yıldönümü kutlanıyor... 
</HEADLINE>
<TEXT>

     Çanakkale zaferinin 88. yıldönümü ile birlikte bu yıl ilk kez 18 Mart günü , ''Şehitler Günü'' olarak anılacak. 
     Zafer kutlamaları ve Şehitler Günü nedeniyle, Gelibolu Yarımadası Milli Parkı'nda bulunan tüm şehitlik ve anıtlar, aylar süren bir bakımdan geçirildi. 
     Çanakkale Kara Savaşlarında önemli stratejik bölgeler olan ve göğüs göğüse muharebelerin yaşandığı 57. Alay Şehitliği, Atatürk'ün savaşı yönettiği ve Çanakkale Boğazı ile Anzak Koyu'ndaki düşman hareketlerini izlediği Conk Bayırı ile 2 bin Şehit anısına yaptırılan Seddülbahir'deki Şehitler Anıtı'nın çevre düzenlemeleri tamamlandı. 
     Bu yıl yine ilk kez Türkiye Seyahat Acenteleri Birliği TÜRSAB tarafından organize edilen ve her ilden 50 öğrenci olmak üzere toplam 4 bin öğrencinin katılacağı törenler için, resmi kurumlara ait misafirhanelerin yanı sıra özel pansiyonlar devreye sokuldu. 
     Çanakkale Valisi Süleyman Kamçı, bu yılki törenlerin geçtiğimiz yıllara oranla daha kapsamlı olacağını belirterek, ''Çanakkale Destanı'nı yazan kahramanlarımızı bir kez daha anmak için her türlü hazırlığımızı tamamladık'' dedi. 
     Zafer Haftası etkinlikleri, 18 Mart Salı günü Cumhuriyet Alanı'ndaki Atatürk Anıtı'na çelenk konulması, 18 Mart Stadı ve Gelibolu Yarımadası Şehitler Anıtı'nda düzenlenecek törenlerle sona erecek. 
     





</TEXT>
</DOC>
