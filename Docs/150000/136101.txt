<DOC>
<DOCNO> 136101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sontur14.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı ve gişelerde bayram yoğunluğu... 
</HEADLINE>
<TEXT>

     Ankara-İstanbul karayolunun Bolu Dağı kesimi ve Abant gişelerinde tatilciler uzun araç kuyrukları oluşturdular. 
     Toplam 9 günlük bayram tatilinin başlamasıyla birlikte Ankara -İstanbul karayolunun Bolu dağı kesimi ve E-80 otoyolunda tatilcilerin trafiği yoğunlaşmaya başladı. Bolu'da dün etkili olan kar yağışı sonrasında zemindeki buzlanma yüzünden trafik ekipleri sürücüleri sürekli uyarıyorlar. 
     
     ARAÇ KUYRUKLARI OLUŞTU 
     Ankara - İstanbul yönünden Bolu dağı geçişini kullanan tatilciler Abant kavşağı ve E-80 otoyolu Abant gişelerinde uzun araç kuyrukları oluşturdular. Otoyol gişelerinde İstanbul yönüne 4, Ankara yönüne 3 gişenin açık olduğunu belirten karayolu yetkilileri, alınan tedbirlerle ciddi sıkıntı yaşanmadığını belirterek '' Tatilciler Bayram süresince Bolu'da kar yağışının etkili olacağını göz önünde bulundurarak yola erken çıksınlar'' diye konuştular. 
     Uzun araç kuyrukları oluşturan tatilciler ise Bolu dağı geçişinde yaşanan sıkıntının geçen yıla oranla daha az olduğunu belirttiler. 
     
     KAYNAŞLI GİŞELERİ 
     Öte yandan, Düzce'nin Kaynaşlı İlçesi TEM otoyolu gişelerinde de Kurban Bayramı dolayısıyla kuyruklar oluşuyor. 
     Edinilen bilgiye göre, Kurban Bayramı nedeniyle İstanbul'dan Ankara istikametine giden araçlar Düzce Kaynaşlı gişelerinde kuyruk oluşturmaya başladı. Gişelerde 5 gişe kapısı çalışmasına rağmen 1 kilometre kuyruk oluştu. Karayolları yetkilileri, açık olan 5 gişeden ortalama dakikada 5 aracın geçiş yaptığını bildirdiler. 
     Düzce Bölge Trafik ekipleri, İstanbul'dan Ankara istikametine gitmekte olan araçları kısmi olarak D-100 karayoluna sevk ederek Kaynaşlı gişelerindeki yoğunluğu azalttıklarını belirttiler. 
     





</TEXT>
</DOC>
