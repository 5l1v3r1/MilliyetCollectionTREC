<DOC>
<DOCNO> 132087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/guncel/gun06.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayette ilk gözaltı 
</HEADLINE>
<TEXT>

     ELVAN EZBER, MUSTAFA KURTARAN 

     Kadıköy’deki evinde boğazı kesilen DJ Emre Kuytu cinayeti ile ilgili olarak, son görüştüğü kişilerden biri olan arkadaşı Göksel Anlar, gözaltına alındı. 
     Cinayet Büro Amirliği ekipleri, Power FM DJ’i Kuytu’nun öldürülmesiyle ilgili olarak çalınan cep telefonunu takibe alırken, olaydan sonra çalınan 34 K 8542 plakalı Peugeot 206 model otomobili ise henüz bulamadı. Cinayet mahallinde inceleme yapan ekipler, eve zorlamadan girildiğini ve katil zanlılarıyla Kuytu’nun bir süre sohbet ettiğini bildirdi. Katil zanlısının tanıdık biri olabileceği ihtimali üzerinde duran polis, aile çevresininin yanı sıra iş arkadaşlarını da mercek altına aldı. 
     
     EN SON O GÖRÜŞMÜŞTÜ 
     Kuytu’nun iş arkadaşlarıyla görüşen polis, dün kendisiyle en son görüşenlerden biri olan Anlar’ı gözaltına aldı. Sorgulanan Anlar’ın, olayla ilgisinin olmadığını söylediği öğrenildi. 
     Bu arada Power FM’in Taksim’deki merkezinde Kuytu için düzenlenen tören, radyodan canlı yayımlandı. Törene katılan Power FM’in sahibi Cem Hakko kürsüye çıkarak, "İlk defa yazılı olarak bir konuşma yapacağım" dedi. Ancak duygulanarak, "Yazılı olarak da okuyamayacağım" diyen Hakko’nun metni, sunucu tarafından salondakilere okundu. 
     



 GÜNCEL 


















</TEXT>
</DOC>
