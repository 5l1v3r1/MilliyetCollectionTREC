<DOC>
<DOCNO> 145962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun55.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Suriye iddialarını yalanladı 
</HEADLINE>
<TEXT>

     Irak, ABD Savunma Bakanı Donald Rumsfeld'in, Suriye'nin Irak'a askeri teçhizat sağladığı yönündeki açıklamasını yalanladı ve ''saçma'' olarak nitelendirdi. 
     Irak Enformasyon Bakanı Muhammed Said El Sahhaf, Lübnan'ın El Hayat uydu televizyonu aracılığı ile yaptığı açıklamada, ''Kardeş Suriye aleyhindeki suçlamalar mesnetsizdir. Rumsfeld bu tür yalanlar söylüyor. Bu adam en aşağılık yaratıktır. Garip bir vakadır'' dedi. 
     Bu dilde konuştuğu için özür dileyen El Sahhaf, sözlerini, ''Ama halkımı bombalarla öldüren bu suçlulara aşağılama yeterli değil'' diye sürdürdü. 
     Rumsfeld, Suriye'nin Irak'a askeri teçhizat sağladığını öne sürmüş ve ABD'nin bu ''düşmanca'' davranıştan Suriye hükümetini sorumlu tutacağını söylemişti. 
     Suriyeli yetkililer ise Rumsfeld'in açıklaması ile ilgili henüz yorum yapmadı. 
     




</TEXT>
</DOC>
