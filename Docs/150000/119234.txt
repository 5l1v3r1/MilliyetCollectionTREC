<DOC>
<DOCNO> 119234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/yazar/zbirand.html </URL>
<DATE> 2002/11/16/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kıbrıs’ta Türkler kazanmıştır... 
</HEADLINE>
<TEXT>

     Kim ne derse desin, BM Genel Sekreteri Annan tarafından masaya konulan Kıbrıs planı Türklerin zaferidir. Kıbrıslı 
     Türkler ve Ankara hiç kompleks duymadan, kimseden saklamadan memnuniyetlerini göstermelilerdir. 
     Dikkat edin, geleneksel kötümserler telaş içinde tepki veriyorlar. Kıbrıs sorunu olmadan yaşayamayacaklarını bildiklerinden dolayı, Kofi Annan’ın çözüm önerilerini Türkiye’nin kandırılması diye niteliyorlar. Onların istedikleri, Kıbrıs sorununun sürmesi ve Türkiye’nin Batı dünyası ile ilişkilerini daha da zehirlemesidir. O sayede kendileri de beslenecekler ve dünyadan tecrit olmuş bir Türkiye’de at koşturabileceklerdir. 
     Bu sonuca ulaşabilmek için de, Kıbrıs’ta çözümü engelleyebilmek amacıyla ellerinden geleni yapmaya başlamışlardır. Ecevit-Gürel ikilisinin yönetimindeki orkestranın sesi cılız olduğundan dolayı pek ciddiye alınmamaktadır. Ancak yakında başka korolar da "satıldık" şarkılarına başlayacaktır. 
     Ertuğrul Özkök’ün çarşamba günkü yazısında son derece önemli bir saptama yapılmıştır Bizim eskiden bildiğimiz Kıbrıs artık yoktur. O Kıbrıs tarihe kavuşmaktadır. Ancak, yeni bir Kıbrıs kurulmaktadır. 
     Ümit veren de zaten budur... 
     Çok doğru. 
     Artık eskiden kurtulma zamanıdır. 
     Ancak ben ileriye doğru bir adım daha atıp, yeni kurulacak Kıbrıs’ın bir Türk zaferi olduğunu iddia ediyorum. 
     
     Nereden nereye geldiğimizi unuttuk mu 
     Hatırlasanıza 60-74 arasında ne durumdaydık 
     Adanın dört bir yanına dağılmış, sürekli abluka altında tutulan, Rum EOKA teşkilatının baskınları altında bunalan, gidecek yeri olmayan bir azınlıktık. Zaten bu yüzden 74 müdahalesi doğmadı mı Türk ordusu adaya, tamamen Yunanlıların ve Kıbrıslı Rumların ısrarlı, hatalı ve haksız uygulamalarına son vermek için çıktı. Ancak bu askeri müdahale, 28 yıldır hukuken kabul edilmedi. Uluslararası camia haklılığını benimsemedi. Bundan dolayı da KKTC’yi hiç kimse tanımadı. Ambargo altında tutuldu ve fakir kaldı. KKTC’nin direnmesi ve Türkiye’nin desteği sonunda meyvalarını verdi. 
     İşte Kofi Annan’ın önerisi, bu dönemi bitirmesi ve Türk tarafına hakkını vermesi açısından tarihi önemdedir 

</TEXT>
</DOC>
