<DOC>
<DOCNO> 114714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur29.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanadoğlu'ndan AKP'ye kapatma davası 
</HEADLINE>
<TEXT>

     Yargıtay Cumhuriyet Başsavcısı, Anayasa Mahkemesi'nin ihtar kararının gereğini yerine getirmeyerek "kanuna karşı hileye başvuran, hukukun ardından dolanan" AKP'nin kapatılması istemiyle dava açtı. 
     Recep Tayyip Erdoğan'ın genel başkanlık yetkilerini kullanması nedeniyle beklenen olumsuz gelişmelerin yaşandığını belirten Kanadoğlu, Erdoğan için tedbir alınmasını istediği AKP'nin "olup-bittisinin" engellenmesini talep ederken, "Bu şekilde hukuka aykırı davranışta direnilmesi ve hukuka karşı hile yoluna sapılması, herkesin arzuladığı demokratik hukuk devletinin gerçekleşmesini tehlikeye uğratıcı boyuttadır" uyarısında bulundu. 
     Erdoğan için bugün ikinci olumsuz şok haber Yargıtay Cumhuriyet Başsavcılığından geldi. Kanadoğlu, Anayasa Mahkemesinin, Erdoğan'ın parti kurucu üyeliğinden çıkartılması yönündeki ihtar kararının, "yasaya karşı hileye başvurularak" uygulanmadığı gerekçesiyle Siyasi Partiler yasasının 104 2.fıkrası uyarınca kapatılması istemiyle dava açtı. 
     Kanadoğlu, "doğmuş ve ileride doğması kuvvetle muhtemel giderilmesi olanaksız, hukuka, Anayasa ve yasalara aykırı sonuçların biran önce önlenmesinin sağlanabilmesi için, Erdoğan'ın genel başkanlık görev ve yetkilerini kullanmasının tedbiren önlenmesini de" talep etti. 
     AKP'nin kapatılması istemiyle Kanadoğlu'nun hazırladığı iddianamede, partinin 14.8.2001'de İçişleri Bakanlığı'na verilen kuruluş dilekçesinin ardından tüzel kişilik kazandığı anımsatıldı. Yapılan inceleme sonucunda milletvekilliği ve parti üyeliğini engelleyecek şekilde mahkumiyeti bulunduğunu saptadığı kurucu genel başkan Erdoğan'ın kurucu üyelikten çıkarılması için 21.8.2001'de Anayasa Mahkemesine başvurduğunu anımsatan Kanadoğlu, Yüksek Mahkeme'nin 9.1.2002'de istemi kısmen kabul ederek Erdoğan'ın kurucu üyelikten çıkartılması için partiye ihtar verilmesi ve kararın resmi gazete'de yayımlanmasından itibaren 6 aylık süre tanınmasına karar verdi. 
     
     "KARARA UYMAMA SEÇENEĞİ YOK" 

     Söz konusu kararın 19 Nisan'da AKP'ye tebliğ edildiğini belirten Kanadoğlu, Anayasa Mahkemesi'nin, "Hakkında ihtar verilen bir siyasi partinin yasal süre içinde bu karara uymak ya da uymamak gibi bir seçeneği bulunmaktadır. Bu nedenle yasa ile verilen süreyi ve bu süre içinde tanınan olanakları ortadan kaldıracak nitelikte tedbir kararı verilemez" düşüncesiyle Erdoğan'ın genel başkanlık yetkilerini kullanmasına tedbir konmadığını da anımsattı. 
     Bu kararıyla, parti kurucu üyesi olamayan Erdoğan'ın genel başkan da olamayacağının Anayasa Mahkemesi'nce kabul edildiğini belirten Kanadoğlu, "davalı siyasi partinin Genel Sekreteri tarafından Erdoğan'ın Genel Başkanlığının kesintisiz biçimde devam ettiği tüm medya kuruluşları aracılığı ile kamuoyuna açıklanmıştır" dedi. 
     
     İHTAR KARARININ GEREĞİ YERİNE GETİRİLMEDİ 

     Kanadoğlu, bu durumda "ihtar kararının gereğinin tam ve eksiksiz olarak yerine getirilmediğinden" AKP hakkında kapatma davasının açılmasının gerektiğini bildirdi. Hukuk devletinin, çağdaş demokratik uygarlığın en önemli aşamalarından birisi olduğunda kuşku bulunmadığını vurgulayan Kanadoğlu, "Gerçekten yurttaşların devlete karşı güven duymaları ve kendi kişiliklerini korkusuzca geliştirebilmeleri ancak hukuk güvenliğinin sağlandığı bir hukuk devleti sistemi içinde olanaklıdır" dedi. 
     Anayasa uyarınca siyasi partilerin eylemlerinin hukuk devleti ilkelerine aykırı olamayacağını anımsatan Kanadoğlu, "Hukuk devleti ilkesi, bir ülkede yerleşmiş hukuk düzenine yalnız bireylerin değil demokrasinin vazgeçilmez öğeleri olan siyasi partilerin ve yönetimin de uymasını gerektiren bir ilkedir. Hukuk devleti, o kadar ki hukukiliğin gerektirdiği kurallardan en küçük bir sapma, başta demkoratik nitelik olmak üzere, Devletin tüm niteliklerini sarsacak yolları açabilecektir" dedi. 
     
     YASAYA KARŞI HİLE 

     Kanadoğlu, Anayasa Mahkemesi'nin AKP ile ilgili ihtar kararının, sadece Erdoğan'ın kurucu üye olamayacağına ilişkin olmadığını, aynı zamanda Genel Başkanlık konusunun ilgili parti tarafından yasada öngörülen süre içerisinde değerlendirilmesi ve bu zorunluluğa uyulması halinde kapatma davası açılabileceği hükmünü de içerdiğini savundu. 
     Kanadoğlu, "Şimdi adı geçen parti, ihtar karanının gereğini yapmak yerine, Kurucu Üyelikle ilgili olarak aykırılığı giderip, yasaya karşı hile yöntemiyle, adı geçen şahsın parti genel başkanlığını üstelik kesintisiz sürdürmesini sağlamıştır. Oysa Anayasa Mahkemesi kararında, genel başkanlığın sürdürüleceği, yasaya uygun olduğu yönünde herhangi bir husus yer almamıştır. Bu itibarla, Anayasa Mahkemesi'nin ihtar kararının gereği verilen süre içerisinde yerine getirilmiş sayılamaz" dedi. 
     
     HUKUKUN DOLANDIRILDIĞININ GÖSTERGESİ 

     Partilerin yapacakları kongereler için seçecekleri delegeleri belirleme yöntemlerini Siyasi Partiler Yasası'ndan yaptığı alıntılarla ayrıntılı olarak açıklayan Kanadoğlu, AKP'nin 22 Ekim'de Başsavcılğa bildirdiği yazıyı da değerlendirdi. Yazıda sözü edilen ve Erdoğan'ın genel başkanlık yapmasına olanak tanıdığı belirtilen AKP Tüzüğünün "parti merkez organlarının oluşumu" başlıklı 161.maddesinin, parti kuruluşunu takiben yapılacak ilk genel başkanlık seçimini için öngörüldüğünü vurguladı. Parti kuruluşunun ardından yapılacak ilk genel başkanlık seçimi sonrasında bu maddenin uygulanamayacağını kaydeden Kanadoğlu'nun konuyla ilgili görüşü şöyle 
     "TBMM üyeliği düşen veya düşürülen Meclis Başkanının, Başkanlığının nasıl devam ettiği ileri sürülemez ise Parti kurucu üyeliğinden ayrılarak, parti kurucu genel başkanlığından ayrılmamak ve kurucu genel başkanlığı sürdürmek de hukuken mümkün değildir. Çünkü genel başkanın partide kurucu üye ya da üye olması şarttır. Parti kurucuları, kurucular kurulunun üyesidirler. Genel Başkan ise kurucular kurulunun tabii üyesidir. Kurucu üyelikten istifa ederek, genel başkanlık görevinin yürütülmesi, genel başkanın kurucular kurulu tabii üyesi olması karşısında, esasen ihtarın yerine getirilmediğinin, hukukun dolanıldığının açık bir göstergesidir." 
     
     AKP DİRENİYOR 

     Siyasi parti üyesi olamayan kimsenin parti başkanı olmasının düşünülemeyeceğini belirten Kanadoğlu, Anayasa ve SPY'nin milletvekilliği ve parti üyeliği için sıkı kurallar öngörmesi karşısında, üye olmaya engeli bulunan birisinin, üyelikten öte siyasi aktiviteleri olması gereken parti başkanının üye olmayan birisince temsilinin hukukun koruduğu "iyi niyetle bağdaşmayacağını" bildirdİ. 

     
</TEXT>
</DOC>
