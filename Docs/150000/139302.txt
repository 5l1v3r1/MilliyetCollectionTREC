<DOC>
<DOCNO> 139302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/guncel/gun06.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludere’den Kuzey Irak’a yol açılıyor 
</HEADLINE>
<TEXT>

     BARKIN ŞIK Ankara 

     Olası Irak operasyonunda göç ve güvenlik tedbirleri almak üzere Kuzey Irak’a girecek olan Türk Silahlı Kuvvetleri, Şırnak Uludere’den bu bölgeye doğru yol inşasına başladı. Uludere yolu, Kuzey Irak’ta Amediye ve Akre bölgeleri arasındaki Zavite kasabasında inşa edilecek askeri bölgeye bağlanacak. 
     Edinilen bilgilere göre, Kuzey Irak’ta Zaho ve Dohuk arasındaki karayolu da onarıma alındı. Askeri geçiş noktası olarak planlanan bölgelere ise seyyar köprüler kurulmaya başlandı. Kuzey Irak’a girecek birliklerin hareket kabiliyetini arttırmak için yapılan çalışmaların hızla sürdürüldüğü kaydedildi. 
     Irak’la Türkiye arasındaki Habur Sınır Kapısı da kapatıldı. Karayolu aracılığıyla yapılan her türlü mal sevkiyatının Dışişleri Bakanlığı’nın talebi doğrultusunda durdurulduğu bildirildi. Irak’tan gelen araçların sınır kapısında kabulünün yapıldığı ancak Türkiye’den Irak’a geçişe izin verilmediği kaydedildi. Söz konusu önlemin, Kuzey Irak’a askeri sevkıyatların başlaması durumunda sivil araçlarla ilgili sıkıntı yaşanmaması için alındığı belirtildi. 
     



 GÜNCEL 
















</TEXT>
</DOC>
