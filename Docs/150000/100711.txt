<DOC>
<DOCNO> 100711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sondun09.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan Hazar Denizi'nde dev askeri tatbikat. 
</HEADLINE>
<TEXT>

     Rusya, Hazar Denizi'nde bugün 10 bin askerin, savaş gemilerinin ve savaş uçaklarının katıldığı büyük bir askeri tatbikat başlattı. 
     Devlet Başkanı Vladimir Putin'in 1 Temmuz'da verdiği onay sonucu başlatılan tatbikat, 14 Ağustos'a kadar devam edecek. Tatbikata, Azerbaycan ve Kazakistan da son günlerinde birkaç gemi gönderecek, İran gözlemci olarak yer alacak, Hazar'a kıyıdaş bir diğer ülke Türkmenistan ise dahil olmayacak. 
     Tatbikata, Rusya'nın Hazar Filosu'nun yaklaşık 10 bin askeri, 60 savaş gemisi ve yardımcı gemisi ile 30 savaş uçağı ve helikopteri katılıyor. 
     Tatbikatın amacı, ''terörizm tehdidinin küresel düzeyde yükseldiği koşullarda ülkenin silahlı güçlerinin ulusal çıkarları korumaya yönelik hazırlığının kontrol edilmesi, diğer Hazar ülkeleri ile silah, uyuşturucu ve benzeri kaçakçılıkların, organize suçların engellenmesi yönünde işbirliği yapılması, Hazar Denizi'ndeki gemicilik ve üretim faaliyetlerinin güvenliğinin teminat altında tutulması'' olarak açıklandı. 
     Rusya Dışişleri Bakanlığı Sözcüsü Aleksandır Yakovenko, tatbikatla ilgili olarak daha önce yaptığı açıklamada, ''Rusya'nın Hazar bölgesinde askeri ve diğer alanlardaki varlığının, bölgesel istikrar ve güvenliğin önemli bir unsuru olduğunu, herhangi bir üçüncü ülkeyi hedef almadığını'' belirtti. 
     Tatbikat için Rusya Savunma Bakanı Sergey İvanov da bugün bölgeye gitti. Rusya'nın Hazar Filosu'nun ana üssünün bulunduğu Astrahan kentine giden İvanov, buradan bölgedeki diğer noktalara da geçecek. 
     





</TEXT>
</DOC>
