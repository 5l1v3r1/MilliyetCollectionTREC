<DOC>
<DOCNO> 132197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko20.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-Irak İş Konseyi Başkanı Kontratlarla ilgili tereddütümüz yok 
</HEADLINE>
<TEXT>

     Türk-Irak İş Konseyi Başkanı Mehmet Ali Neyzi, Irak'ta imzaladıkları Birleşmiş Milletler onaylı kontratların geçerliliği konusunda, hiç bir tereddütleri bulunmadığını bildirdi. 
     Neyzi, Devlet Bakanı Kürşad Tüzmen başkanlığında Irak'a yapılan ziyaretle ilgili, basını bilgilendirme toplantısı düzenledi. 
     Irak'ın Ortadoğu çerçevesinde Türkiye için özel bir önemi bulunduğunu vurgulayan Neyzi, Körfez savaşından sonra en çok zarara uğrayan 2. ülkenin Türkiye olduğunu, geçtiğimiz yıllarda Irak'ın ithalatında 17. sırada bulunan Türkiye'nin bugün 3. sıraya geldiğini bildirdi. 
     Mehmet Ali Neyzi, Irak'ta önümüzdeki 10 yıl içinde konut imarı, fabrika inşaatı, tarım, turizm ve enerji sektörünün yenilenmesi gibi birçok sektörde çok geniş bir iş potansiyeli doğacağını vurgularken, şöyle devam etti 
     ''Türkiye, bunların çoğunu karşılayacak düzeydedir. Yurtdışında birçok başarılara imza atmış Türk müteahhitleri, neden bu projelerde yer almasın Tüzmen başkanlığındaki geziye 350 işadamı katıldı. Irak'ta gerçekten sakin bir ortam bulduk. Türkiye'deki kadar sokaklarda kriz çok konuşulmuyordu. Sokakları sakin bulduk. Gıdadan inşaata kadar birçok ihale yapıldı. Iraklılar mallarımızın kalitesini bildiği için, 3 günlük ziyarette önemli kontratlar imzaladık. Pazarda hakkımız olan payı almalıyız.'' 
     
     SORULAR 

     Konuşmasının ardından gazetecilerin sorularını da yanıtlayan Neyzi, olası Irak operasyonu durumunda, ''burada yapılacak yatırımların güvenliği ve imzalanan kontratların uygulanabilirliği açısından bir endişe taşıyıp taşımadıklarının'' sorulması üzerine, şöyle dedi 
     ''1996'da başlayan BM Gıda Karşılığı Petrol Programı'na göre, Irak petrol ihraç ediyor. Bunun bedelleri ABD'de hesapta toplanıyor ve satın almalar için, daha sonra bir kısmı tahsis ediliyor. Dolayısıyla imzalanan kontratlar, BM tarafından onaylı ve fonlaması daha önceden yapıldığı için hiçbir endişemiz yok. Genel çerçevede BM kontratlarının geçerliliği konusunda hiç bir tereddütümüz yok.'' 
     
     "KOMŞULARIMIZLA İLGİLİ TİCARİ BİLGİ EKSİKLİĞİ VAR" 

     Başkan Neyzi, ''Son 2.5 yıldır biz Irak'a gidiyoruz. Son 2 yıldır da savaş gölgesi altında olan bir ülke. Gitmemiz tabii ki tartışılabilir, doğal karşılıyorum. Ancak şunu söylemek isterim, ticari açıdan komşularımızla ilgili bilgi eksikliği var. Bunlardan biri de Irak'' dedi. 
     Neyzi, Konsey olarak 2.5 yıldır Türkiye ile Irak arasındaki ticari ilişkileri geliştirmek için çalıştıklarını vurguladı. 
     Türkiye'nin ihracat potansiyeli gözönünde bulundurulduğunda, dolar bazında her yıl yüzde 15 büyümenin yıllık 5 milyar dolarlık ihracat artışına denk geldiğini, 3 yıl sonra da böylelikle Türkiye'nin ihracat rakamının 50 milyar dolara ulaşabileceğini belirten Neyzi, ''Kamu, özel birbirinin ayağına basmadan 50 milyar dolarlık ihracat hedefini gerçekleştirebilmek için yapmamız gerekenler var'' dedi. 
     Ortadoğu ülkelerinin dünyadan yaptığı alımların 300 milyar doları bulduğuna işaret eden Neyzi, Türkiye'nin, bu rakamın sadece yüzde 10'unu alması durumunda bile, söz konusu ülkelere 30 milyar dolarlık ihracat yapabileceğine dikkati çekti. 
     Türk markalarının hizmet dahil her sektörde Irak'a girebildiğini dile getiren Neyzi, bundan sonra da uygun mal ve hizmetlerin sunulması halinde Irak ile yapılan ticaretin devam edeceğini, Irak'taki ihtiyaç sahiplerinin bu malları mutlaka değerlendireceklerini anlattı. 
     Neyzi, Irak ile son yıllara kadar Rusya ve Fransa'nın en fazla iş yapan ülkeler olduğuna işaret ederken, günümüzde Çin'in de bu ülkelere dahil olduğunu, ayrıca Ürdün'ün yanı sıra son 2 yılda Suriye, Mısır ve Tunus'un Irak ile ticarette öneminin arttığını kaydetti. 
     
     IRAK İLE 3 MİLYAR DOLAR TİCARET HEDEFİ 

     Kısa vadede Irak ile dış ticaret hacmini 3 milyar dolara çıkarmayı hedeflediklerini belirten Neyzi, uzun vadede ise, Irak'ın yeniden imarı gözönünde bulundurulduğunda Türkiye için çok daha büyük rakamların sözkonusu olabileceğini vurguladı. 
     Körfez savaşından sonra Türkiye'nin ölçülebilir zararını 44 milyar dolar olarak belirlediklerini dile getiren Neyzi, daha önce açıkladıkları rapora göre de, bu yıl için Türkiye'nin olası bir savaşta ölçülebilir zararını 14 milyar dolar olarak öngördüklerini anımsattı. 
     Mehmet Ali Neyzi, Irak'a yaptıkları ziyarete ilişkin TÜSİAD Yönetim Kurulu Başkanı Tuncay Özilhan'ın basına yansıyan eleştirilerin hatırlatılması üzerine de, ziyaretin siyasi unsurları konusunda yorum yapamayacağını ifade ederek, şöyle konuştu 
     ''Son 2.5 yıldır biz Irak'a gidiyoruz. Son 2 yıldır da savaş gölgesi altında olan bir ülke. Gitmemiz tabii ki tartışılabilir, doğal karşılıyorum ancak şunu söylemek isterim, bilgileri paylaşalım. Ticari açıdan komşularımızla ilgili bilgi eksikliği var. Bunlardan biri de Irak. Irak üzerindeki bilgileri paylaşabilmek, Türk işadamlarının burada imkanı varsa bunu değerlendirmek için seyahat yapıldı. Seyahate gittik. 350 gönüllü katılım oldu. Kimse oraya zorla götürülmedi. Yeni gidenler de orayı gördüler, birşeyler öğrendiler.'' 
     
     695 MİLYON EURO'LUK ANLAŞMA YAPILDI 

     Irak'a yapılan seyahat sonrasında, Devlet Bakanlığı'nın Irak ile 695 milyon Euro'luk anlaşma yapıldığını açıkladığını belirten Neyzi, bundan sonraki süreçte anlaşmaların yürürlüğe girmesi için kontratların BM'ye gideceğini, BM'nin de kontratları akreditife açtığı zaman hiçbir sorunun kalmayacağını söyledi. 
     Türk-Irak İş Konseyi Başkanı Mehmet Ali Neyzi, olası bir savaş durumunda Irak'ta yönetimin değişmesi halinde ilişkilerde bir sıkıntı yaşanıp yaşanmayacağı konusundaki bir soruya ise '''Biz eskiden de Irak ile iş yapıyorduk, bugün de yapacağız, yarın da yapmaya devam edeceğiz'' dedi. 
     Türk-Irak İş Konseyi Yürütme Kurulu Üyesi Bilgin Aygül de, TÜSİAD'ın eleştirileriyle ilgili sorulara şu yanıtı verdi 
     ''TÜSİAD Başkanı'nın tepkisinin eksik bilgiden kaynaklandığını düşünüyorum. Fransızların, Avrupalıların, Japonların orada her türlü ihalelere katıldığını gördük. BM ihalelerinin devam ettiği bir zamanda orada olmamız son derece anlamlıydı.'' 
     





</TEXT>
</DOC>
