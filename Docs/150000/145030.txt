<DOC>
<DOCNO> 145030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/soneko08.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan, dünyanın en kalabalık ülkesi olma yolunda... 
</HEADLINE>
<TEXT>

     Birleşmiş Milletler Nüfus Fonu UNFPA verilerine göre, 2050 yılına kadar Hindistan'ın nüfusu 1 milyon artarak, 1 milyar 572.1 milyon olacak. Hindistan böylelikle Çin'den liderliği alarak, dünyanın en kalabalık ülkesi haline gelecek. 
     Halen dünya nüfus sıralamasında ilk sırada yer alan Çin'in nüfusu ise sadece 167.7 milyon artarak 1 milyar 462.1 milyona yükselecek. 
     UNFPA tahminlerine göre, 2002 yılında nüfusu 1 milyar 41.1 milyon olan ve Çin'den sonra nüfusu 1 milyarı geçen ikinci ülke konumunda bulunan Hindistan'ın nüfusu yüzde 51 oranında artarken, geçen yıl nüfusu 1 milyar 294.4 milyon olan ve dünyanın en fazla nüfusunu barındıran Çin'in nüfusu, 2050 yılına kadar yüzde 12.9 oranında artacak. 
     Nüfus sıralamasında, 2050 yılında üçüncü sırayı ise ABD alacak. ABD'nin nüfusu, 47 yıl içinde yüzde 37.6 oranında artış göstererek, 288.5 milyondan 397.1 milyona ulaşacak. 
     2050 yılına kadar, Pakistan'ın nüfusu 195.5 milyon artışla 344.2 milyonu, Endonezya'nın nüfusu ise 93.8 milyon artışla 311.3 milyonu bulacak. Nijerya'nın nüfusu yüzde 132.3 oranında artış göstererek 278.8 milyon olacak. Meksika'nın nüfusu yüzde 44.15 oranında artışla 146.7 milyona, Vietnam'ın nüfusu da yüzde 43.6 oranında artışla 123.8 milyona yükselecek. Halen nüfusu 72.4 milyon olan komşu ülke İran'ın nüfusu ise 49 milyon artarak 121.4 milyona ulaşacak. 
     
     TÜRKİYE'NİN NÜFUSU 
     Türkiye'nin nüfusu 2050 yılında, 100 milyona dayanacak. Fon verilerine göre, Türkiye'nin nüfusu 47 yıl içinde 30.2 milyon artışla 98.8 milyona ulaşacak. Halen 68.6 milyon nüfusu barındıran Türkiye'nin nüfusu, yüzde 44.02 oranında artacak. 
     Yemen'in nüfusu 47 yıl içinde yüzde 414.5 oranında artış kaydederek, nüfusu en çok artan ülke olacak. Nüfusu 19.9 milyon olan Yemen'in 2050 yılında nüfusu, 82.5 milyon artışla 102.4 milyona ulaşacak. Böylelikle, halen Türkiye'nin üçte birinden az nüfusa sahip olan Yemen'in nüfusu Türkiye'yi geçecek. 
     Uganda'nın nüfusu ise aynı sürede yüzde 309.2 oranında artarak 24.8 milyondan 101.5 milyona çıkacak. Nüfusu 76.7 milyon artacak Uganda'nın yanı sıra, yüzde 274.7 artışla Kongo DC ile yüzde 182.5 oranındaki artışla Etipyopya'nın nüfusları dikkati çekecek. Buna göre, Kongo DC'nin nüfusu 54.3 milyondan 203.5 milyona, Etiyopya'nın nüfusu da 66 milyondan 186.5 milyona yükselecek. 
     
     RUSYA VE JAPONYA'NIN NÜFUSU GERİLEYECEK 
     Diğer taraftan, büyük ülkeler içinde Rusya'nın nüfusu, bu dönemde 39.5 milyon, Japonya'nınki 18.3 milyon azalacak. 
     Rusya'nın nüfusu yüzde 27.4 oranında azalarak, 143.8 milyondan, 104.3 milyona gerileyecek. 
     Nüfusu hızla yaşlanan ve 127.5 milyon olan Japonya'nın nüfusu ise aynı dönemde, yüzde 14.3 oranında düşüş göstererek, 109.2 milyon olacak. 
     




</TEXT>
</DOC>
