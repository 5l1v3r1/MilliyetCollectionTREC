<DOC>
<DOCNO> 103386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo03.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İndianapolis'te en büyük ilgi Türkiye'nin maç biletlerine... 
</HEADLINE>
<TEXT>

     ABD'nin İndianapolis kentinde 29 Ağustos-8 Eylül tarihleri arasında yapılacak 14. Dünya Erkekler Basketbol Şampiyonası finalleri için ev sahibi ABD'den sonra en çok Türkiye'nin maç biletlerinin rağbet gördüğü bildirildi. 
     Şampiyonanın bilet satış işlerini yürüten organizator Bill Benner, şampiyonayı izlemek üzere Türkiye'den 4-5 bin kişinin geleceğinin söylendiğini bildirdi. Türk Milli Takımı'nın maç biletleri, Alp Travel firması tarafından Türk vatandaşlarına yüzde 25 indirimli olarak satılıyor. 
     Şampiyonayı toplam 150 bin biletli seyircinin izlemesi bekleniyor. 1994 yılında Kanada'nın Toronto kentinde düzenlenen Dünya Şampiyonası'nı ise 200 bin kişiyle rekor sayıda seyirci izlemişti. 
     
     TÜRKİYE TANITILACAK 
     Şampiyona süresince Türkiye'nin tanıtılması amacıyla Turizm Bakanlığı, Türk Amerikan Dernekleri Federasyonu TADF ve Chicago Başkonsolosluğu'nca bir dizi etkinlik düzenlendi. 
     Bu etkinlikler kapsamında Indianapolis'in en lüks oteli olan Hyatt Regency'de, Türk yemekleri tüm dünyadan gelecek sporseverlerin beğenisine sunulacak, el sanatlarının tanıtılacağı bir fuar açılacak, ayrıca müzik ve halk dansları gösterileri düzenlenecek. TADF yetkilileri bunun yanı sıra Türkiye'nin maçlarının yapılacağı salonlar önünde Türk standları kurulacağını bildirdiler. 
     





</TEXT>
</DOC>
