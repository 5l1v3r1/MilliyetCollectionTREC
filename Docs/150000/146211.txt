<DOC>
<DOCNO> 146211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko19.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü Doğrudan gelir desteği ödemeleri, haksızlık yarattı... 
</HEADLINE>
<TEXT>

     Tarım ve Köyişleri Bakanı Sami Güçlü, Doğrudan Gelir Desteği ödemelerinin gecikmesinin haksızlığa neden olduğunu belirtti. 
     Güçlü, Müstakil Sanayici ve İşadamları Derneği MÜSİAD Kayseri Şubesi'nin davetlisi olarak geldiği Kayseri'de Vali Nihat Canpolat'ı ziyaret etti. Burada Bakan Güçlü'ye Kayseri'deki tarım ve hayvancılık alanındaki çalışmalar konusunda brifing verildi. 
     Daha sonra Büyükşehir Belediye Başkanı Mehmet Özhaseki'yi ziyaret eden Güçlü, Kayseri'nin kendisi için ayrı bir anlam taşıdığını ifade etti. Hükümet çalışmaları dışında da sık sık Kayseri'yi ziyaret etmeye kendilerini mecbur hissettiklerini anlatan Güçlü, ''Kayseri çok mübarek topraktır. Zaman zaman tavafı gerekir'' diyerek espri yaptı. 
     AK Parti İl Teşkilatı'nı da ziyaret eden Güçlü, partililerle bir süre sohbet etti. Kayseri'nin kendi kendisini geliştirebilen bir şehir olduğunu kaydeden Güçlü, şöyle konuştu 
     ''Merkezden Kayseri'ye çok fazla yardım yapılmasına gerek yok. Şehircilik ve sanayi bu kadar gelişmişse, ihracatı sürekli artmışsa Kayseri'de bunları sağlayacak yüzlerce faktör var demektir. Kayseri'nin bu gelişmesi tüm Türkiye'ye örnek olmalıdır. Biz de bu sebeplerden dolayı 2003 programımızı Kayseri'den başlatıyoruz.'' 
     
     DOĞRUDAN GELİR DESTEĞİ ÖDEMELERİ 
     Bakan Güçlü daha sonra Kocasinan Ziraat Odası'nı ziyaret ederek, oda yöneticileri ve çiftçilerle bir süre sohbet etti. Oda Başkanı Emin Yılmaz'ın çiftçi sorunları ile ilgili sorularını yanıtlayan Güçlü, şunları söyledi 
     ''Doğrudan gelir desteği ödemelerinin gecikmesi haksızlığa neden olmuştur. Bunun açıklanacak bir yanı yoktur. Yaklaşık 30 il 2002 Kasımı'ndan önce ödemelerini almıştır. 34 ilimiz ise ödemelerin yüzde 50'sini alamadı. Bu durumu ülkenin mali durumu ile ilgilidir. Mali sıkıntılar eşit ve adil davranmaya izin vermemiştir. Hazine yetkililerinin söylediğine göre ödemeler Haziran ayına kadar tamamlanacak. Çiftçiye ucuz mazot konusunda çalışmalarımız sürüyor, ancak henüz net bir şey yok. Bu konuda üzerimizde baskı var, bir çıkış yolu arıyoruz. Çiftçilerin vergi borçları ile de teknik çalışmaları tamamladık. Ancak, bu sorunların çözümlenebilmesi için siyasi karar gerekiyor. Hükümet nezdinde çalışmalar sürüyor. Sayın Başbakan bu konularda nihai kararları açıklayacak. Ben de bu sorunlarla ilgili çalışmaların takipçisi olacağım.'' Oda Başkanı Emin Yılmaz, Bakan Güçlü'ye Yahyalı halısı hediye etti. Bakan Güçlü ise ''bizi zor duruma düşürüyorsunuz, keşke sembolik birşey hazırlasaydınız'' diyerek hediyeyi almak istemedi. 
     





</TEXT>
</DOC>
