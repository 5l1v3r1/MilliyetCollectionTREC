<DOC>
<DOCNO> 145455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun11.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türkiye'den beklentilerini sıraladı... 
</HEADLINE>
<TEXT>

     AB Komisyonu'nun Türkiye ile ilişkileri ve bu ilişkilerdeki gelişmeleri değerlendirerek Ankara'dan beklentilerini yansıttığı Katılım Ortaklığı Belgesi KOB , komisyon toplantısında onaylandı. 
     AB Komisyonu, 2000 yılı sonunda yayımladığı ilk KOB'da Türkiye'den beklentilerini yansıtmıştı. Komisyon, bugün açıkladığı 27 sayfalık ''gözden geçirilmiş KOB'' belgesinde kapsamlı bir durum analizi yapıyor ve ''tüm beklentilerini'' dile getiriyor. 
     Belgenin başlangıcında, Türkiye'nin AB'ye ''aday'' olduğunun 1999'da Helsinki zirvesinde teyit edildiği, daha sonra yapılan Laeken, Sevilla, Brüksel ve Kopenhag zirvelerinde Türkiye'nin siyasi kriterlere ilişkin kaydettiği ilerlemelerin tanındığı belirtiliyor. Bu bölümde, Kopenhag zirvesinde, ''2004 yılı Aralık ayında AB Komisyonu'nun hazırlayacağı rapor ışığında AB Konseyi'nin, Türkiye'nin Kopenhag siyasi kriterlerini yerine getirdiğine karar vermesi halinde, Türkiye ile tam üyelik müzakerelerinin hemen başlatılacağı kararı verildiği'' hatırlatılıyor. 
     
     MALİ YARDIM 

     Türkiye'ye yapılacak yıllık mali yardımın 177 milyon euro olarak belirlendiğini, ancak bu miktarın önemli ölçüde artırılmasının öngörüldüğünü belirten komisyon, 2004 yılı için 250 milyon, 2005 için 300 milyon, 2006 için 500 milyon euro olmak üzere, üç yılda toplam 1 milyar 50 milyon euroluk bir yardım planı öneriyor. 
     ''Türkiye'nin, Kopenhag siyasi kriterlerini yerine getirmesine, bu çerçevede kurumsal yeteneklerini güçlendirmesine'' yönelik olacak bu yardımdan, ''demokrasi, hukuk devleti, insan hakları, azınlık hakları, erkek-kadın eşitliği savunucusu olan'' sivil toplum örgütleri de yararlanabilecekler. 
     Komisyon, Türkiye'nin, bu yardım fonlarının gereği gibi yönetilmesi ve değerlendirilmesi için daha fazla özen göstermesini ve yetenek geliştirmesini istiyor. Bu ifadelerle, Türkiye'nin, yakın geçmişte bazı fon ve kredilerden ''proje sunamadığı için yararlanamadığı'' imalı bir şekilde hatırlatılıyor. 
     
     TEMEL İLKELER 

     KOB'da, tüm adaylar için geçerli temel ilkeler hatırlatılıyor. Bunlar arasında, ''demokrasiyi, hukuku, insan haklarını ve azınlıkları koruyan ve garanti altına alan kurumlara sahip olmak'', ''rekabet gücü olan ve AB iç pazarına uyumlu bir ekonomiye sahip bulunmak'', ''AB'nin ekonomik, siyasi ve parasal hedeflerinin getirdiği yükümlülükleri üstlenebilecek yetenekte olmak'' yer alıyor. 
     
     SİYASİ KRİTERLER 

     KOB'da 2003-2004 dönemini kapsayan siyasi beklentiler özetle şöyle sıralanıyor 
     149   Kıbrıs sorununun tam çözümü için sürdürülen çabaları, BM Genel Sekreteri'nin halen masa üzerinde bulunan inisiyatifleri çerçevesinde, kararlı bir şekilde desteklemek. 
     149   Komşularla var olan olası sınır sorunlarını ve diğer bilinen sorunları çözmek için mümkün olan her olanağı kullanmak. 
     149   Ölüm cezasına ilişkin Avrupa İnsan Hakları Sözleşmesi 6. Protokolü'nü imzalamak. Avrupa İnsan Hakları Sözleşmesine uymak. Siyasi, ekonomik, sosyal ve kültürel haklara ilişkin uluslararası antlaşmaları imzalamak. 
     149   Güvenlik birimlerinden kaynaklanan işkenceye ve kötü muameleye karşı önlemler almak. 
     149   Tutuklu ve mahkumların avukatla özel görüşme haklarına ve ailelerinin tutukluluk durumu hakkında hemen bilgilendirilmesi haklarına saygı göstermek. 
     149   Yasal alanda ve pratik uygulamada, dil, ırk, din, inanç, renk, cinsiyet, siyasi görüş ayırımı yapılmaksızın, tüm bireylerin temel insan hak ve hürriyetlerini garanti altına almak. 
     149   Fikir hürriyeti ve basın özgürlüğü alanındaki reformlara devam etmek, kısıtlamaları kaldırmak. Şiddet içermeyen görüş bildirdikleri için yargılanan veya mahkum edilen kişilerin durumunu düzeltmek. 
     149   Dernek ve toplantı özgürlüğü alanında hukuk reformlarını sürdürmek. Sendikal kısıtlamaları kaldırmak. Sivil toplumun gelişmesine katkıda bulunmak. 
     149   Tüm din toplulukları ve bireyler için din, inanç ve düşünce özgürlüğünü sağlayacak önlemler almak. Dini grupların mülk edinme haklarının, adli haklarının, eğitim haklarının korunması... 
     149   Vatandaşların tümü için kültürel hakları ve farklılıkları garanti alına almak. Türk dili dışında dillerden eğitim, radyo ve televizyon yayını olanaklarını garanti altına almak. Bu alandaki kısıtlamaları kaldırmak. 
     149   Milli Güvenlik Konseyi'nin çalışma şeklini, AB ülkelerindeki pratik uygulamada olduğu gibi, askeri işler üzerinde sivil kontrol olacak şekilde uyarlamak. 
     149   Adli mekanizmanın bağımsızlığını ve etkinliğini güçlendirmek. 
     149   Hapishane koşullarının AB ülkelerindekilerle uyumlu olması için girişimleri sürdürmek. 
     149   Bölgeler arasındaki farklılıkların giderilmesi ve özellikle Güneydoğu Anadolu bölgesindeki durumun geliştirilmesi için çabaları sürdürmek. 
     
     EKONOMİK KRİTERLER 

     KOB'un bundan sonraki bölümünde, kısa ve orta vadeli ekonomik kriterler, ayrıntılı olarak sıralanıyor. Bunlar arasında, şu unsurlar da yer alıyor 
     149   Enflasyona karşı mücadele programını, IMF ve Dünya Bankası ile uzlaşma çerçevesinde yürütülen reformlarla sürdürmek. Kamu harcamalarını kısıtlamak. 
     149   Finans sektörü reformlarına süratle devam etmek, tarım reformlarını gerçekleştirmek. 
     149   Kamu kurumlarının özelleştirilmesini, olayın sosyal boyutunu da dikkate alarak hızlandırmak. Tütün ve şeker alanları dahil, özelleştirilme çalışmalarını sürdürmek. 
     149   Dış yatırımları desteklemek ve kolaylaştırmak. 
     149   AB ile ekonomik diyalogu geliştirmek. 
     149   Emeklilik ve sosyal sigorta sistemlerinin işlerliğini garanti altına almak. 
     Belgenin bu bölümünde, malların, kapitallerin ve hizmetlerin serbest dolaşımı, rekabet, şirket hakları, tarım, balıkçılık, taşımacılık, maliye, istatistik, sosyal politika, istihdam, enerji, eğitim, telekomünikasyon gibi birçok alanda çeşitli teknik beklentiler yansıtılıyor. 
     AB Komisyonu'nun onayını alan KOB, 14 Nisan'da Lüksemburg'da yapılacak AB Genel İşler Konseyi'nin onayına sunulacak. Belge, aynı gün dışişleri bakanları düzeyinde yapılacak Türkiye-AB Ortaklık Konseyi sırasında Türk tarafına resmen iletilecek. 
     Türkiye de, ilişkileri değerlendirdiği bir belge olan Ulusal Program UP hazırlıklarını sürdürüyor. UP'nin de, KOB'un değerlendirilmesinin ardından, Mayıs ayında AB'ye sunulması bekleniyor. 
     




</TEXT>
</DOC>
