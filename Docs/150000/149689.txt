<DOC>
<DOCNO> 149689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun04.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta gözler, Saddam'ın son kalesi Tikrit kentinde... 
</HEADLINE>
<TEXT>

     Amerikan deniz piyadelerinin, Irak'ın Tikrit kentinin merkezinde mevzilendiği ve yeni çatışmalar için hazırlıklar yaptığı bildirildi. 
     Tikrit'teki operasyonu komuta eden Amerikalı Tuğgeneral John Kelly, Amerikan güçlerinin, dün kentin dışında yol alan bir tank konvoyunu imha ettiğini ve deniz piyadelerine ait zırhlı araçlara saldıran 15 ila 20 Iraklıyı öldürdüğünü açıkladı. 
     Bu arada El Cezire televizyonu, Tikrit'teki yerel aşiret gruplarının, Amerikan güçleriyle barışçı çözüme varılması için görüşmeler yapılması ve kentteki bazı Baas Partisi liderlerini teslim etmeyi önerdiğini bildirdi. 
     El Cezire'nin haberine göre, aşiret grupları, Cumhuriyetçi Muhafızlar ve Saddam Hüseyin'e bağlı Fedayin milislerinden oluşan düzenli ordunun kenti 5 gün önce terkettiğini söylediler. 
     Irak'ta Saddam Hüseyin'in ''son kalesi'' olarak kabul edilen, aynı zamanda da doğduğu kent olan Tikrit, dün havadan ve karadan yoğun bombardımana maruz kalmıştı. 
     





</TEXT>
</DOC>
