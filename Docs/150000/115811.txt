<DOC>
<DOCNO> 115811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur04.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyet Bayramı coşkuyla kutlanıyor 
</HEADLINE>
<TEXT>

     Türkiye Cumhuriyeti'nin 79. kuruluş yıldönümü, tüm yurtta, dış temsilciliklerde ve KKTC'de törenlerle kutlanıyor. Cumhuriyet Bayramı nedeniyle ilk tören Anıtkabir'de düzenlendi. 
     Cumhurbaşkanı Ahmet Necdet Sezer, Anıtkabir Özel Defteri'ne, "Ulusumuz, ilke ve devrimlerinizden, çağdaşlaşma ereğinden asla ödün vermeyecek, Cumhuriyet'i tüm kazanımları, kurum ve kurallarıyla sonsuza değin yaşatacaktır" yazdı. 
     Törene, Sezer, TBMM Başkanı Ömer İzgi, Başbakan Bülent Ecevit, Genelkurmay Başkanı Orgeneral Hilmi Özkök, anamuhalefet partisi DYP'nin Genel Başkanı Tansu Çiller, MHP Genel Başkanı, Devlet Bakanı ve Başbakan Yardımcısı Devlet Bahçeli, Dışişleri Bakanı ve Başbakan Yardımcısı Şükrü Sina Gürel, Anayasa Mahkemesi Başkanı Mustafa Bumin ve diğer yüksek yargı organlarının başkanları, bazı bakanlar, Kuvvet Komutanları, SP Genel Başkanı Recai Kutan, AK Parti Genel Başkanı Recep Tayyip Erdoğan, CHP Genel Başkanı Deniz Baykal, Ankara Valisi Yahya Gür, Ankara Büyükşehir Belediye Başkanı Melih Gökçek ile diğer askeri ve mülki erkan katıldı. 
     Anıtkabir'deki tören saat 08.45'te başladı. Sezer'in başkanlığındaki heyet, Aslanlı Yol'dan yürüyerek Cumhuriyetimizin kurucusu Büyük Önder Atatürk'ün kabrinin bulunduğu bölüme geçti. Burada Cumhurbaşkanı Sezer tarafından, Büyük Önder'in kabrine, üzerinde "'Cumhurbaşkanı" yazılı, kırmızı beyaz karanfillerden oluşan çelenk konuldu. Ardından "ti"' eşliğinde saygı duruşunda bulunuldu ve İstiklal Marşı okundu. 
     
     "AYDINLIK TÜRKİYE..." 

     Sezer ve protokol, daha sonra Misak-ı Milli Kulesi'ne geçtiler. Cumhurbaşkanı Sezer, burada Anıtkabir Özel Defteri'ni imzaladı. Cumhurbaşkanı Sezer, deftere şunları yazdı 
     "Yüce Atatürk, Cumhuriyetimizin 79. yılını gurur ve coşkuyla kutladığımız büyük bayramımızda ulusça huzurunuzdayız. Türkiye, yüksek öngörülerinizle kurduğunuz Cumhuriyet ile birlikte her alanda önemli atılımlar gerçekleştirmiş, geleceğe güvenle bakmamızı sağlayan kıvanç verici başarılara ulaşmıştır. 
     Cumhuriyet, ülkemizi çağdışılıktan ve geri kalmışlıktan kurtarmış, ilke ve devrimleriniz yurttaşlarımızı çağdaş dünyanın değerleriyle buluşturmuştur. 
     Türk Ulusu, Cumhuriyet'in mutlu yarınlar, gelişmeye ve yeniliklere açık aydınlık Türkiye anlamına geldiğinin bilincindedir. Türkiye demokratik ve laik bir Cumhuriyet olarak evrensel değerlerin yol göstericiliğinde gelişme ve aydınlanma çabalarını kesintisiz sürdürecek, gösterdiğiniz ereklere doğru kararlılıkla ilerleyecektir. 
     Ulusumuz, ilke ve devrimlerinizden, çağdaşlaşma ereğinden asla ödün vermeyecek, Cumhuriyet'i tüm kazanımları, kurum ve kurallarıyla sonsuza değin yaşatacaktır. 
     Yaktığınız aydınlanma ışığını söndürmeden taşıyacak, Cumhuriyetimizi yeni eserlere yüceltecek, gelecek kuşaklara yurttaşı olmaktan onur duyacakları bir ülke ve aydınlık yarınlar bırakacağız. Bu büyük günde ulus olarak yüksek anınız önünde saygıyla eğiliyor ve şükranlarımızı sunuyoruz." Sezer ve protokol, Misak-ı Milli Kulesi'ndeyken heyette bulunan diğer yetkililer dışarıda beklediler. 
     
     BAYKAL-ERDOĞAN SOHBETİ 

     Bu sırada, AKP Genel Başkanı Recep Tayyip Erdoğan ile CHP Genel Başkanı Deniz Baykal sohbet ettiler. 
     Başbakan Ecevit'e Anıtkabir'deki tören sırasında yakın koruması eşlik etti. Ecevit'e, merdivenleri iniş ve çıkışlarında Dışışleri Bakanı ve Başbakan Yardımcısı Gürel kolundan tutarak yardımcı oldu. 
     Türkiye Cumhuriyeti'nin kuruluşunun 79. yıldönümü, İstanbul'da da törenlerle kutlanıyor. 
     
     İSTANBUL'DAKİ KUTLAMALAR 

     Cumhuriyet Bayramı nedeniyle İstanbul'daki ilk tören, Valilik'te yapıldı. 
     Törende, İstanbul Valisi Erol Çakır, 1. Ordu Komutanı Orgeneral Çetin Doğan ve İstanbul Büyükşehir Belediye Başkanı Ali Müfit Gürtuna, tebrikleri kabul etti. 
     Törene, TBMM Başkanvekili Murat Sökmenoğlu, AK Parti Genel Başkan Yardımcısı Abdülkadir Aksu, MHP Milletvekili Nazif Okumuş, Fener Rum Patriği Bartholomeos, İstanbul DGM Cumhuriyet Başsavcısı Aykut Cengiz Engin, İstanbul Cumhuriyet Başsavcısı Ferzan Çitici ve İstanbul Üniversitesi Rektörü Prof. Dr. Kemal Alemdaroğlu'nun yanı sıra askeri ve mülki erkan ile dini ve diplomatik temsilciler katıldı. 
     





</TEXT>
</DOC>
