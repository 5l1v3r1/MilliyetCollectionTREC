<DOC>
<DOCNO> 121995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur10.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
E-mail, kartpostalı tuş etti... 
</HEADLINE>
<TEXT>

     Yıllarca bayramların vazgeçilmez unsuru olan ve birbirinden güzel ifadelerle süslenerek postalanan tebrik kartlarının yerini, E-Posta, E-Kart ve cep telefonu mesajları aldı. 
     Tebrik kartları yerine E-posta ve E-Kart'ın yanı sıra atılan cep telefonu mesajlarında ise birçoğu kalıplaşmış ifadeler yer alıyor. 
     İnternet ve cep telefonu kullanımının her geçen gün katlanarak artmasının, mektup ve kartpostalı unutturmasını değerlendiren Araştırmacı-Yazar Sefa Odabaşı, A.A muhabirine, Türk gelenek ve göreneklerinde bayramlaşmanın çok ayrı bir yeri olduğunu söyledi. 
     Eskiden bayramlarda birbirinden uzak olan akrabaların tebrik kartları ile bayramlaştığını, kartların da yakınlar tarafından dört gözle beklendiğini belirten Odabaşı, şunları kaydetti 
     ''Eskiler, kartları, birbirinden çarpıcı edebi cümlelerle süslerlerdi. Bunları okumak çok sayıda insan için büyük keyifti. Şimdi gençlerin gönderdiği E-Posta, E-Kart, cep telefonu mesajları gibi bayram kutlamalarını edebiyattan uzak buluyor, çok şık karşılamıyorum.'' Konya Posta İşletmesi Başmüdürü Hakkı Altuntaş ise tebrik kartları gönderiminde yoğunluğun her geçen yıl düştüğünü belirterek, ''Kurum ve kuruluşlar ile işyeri sahipleri dışında kalan vatandaş tebrik kartı göndermemeye başladı. Eskiden kart için oluşan kuyruklardan eser kalmadı'' dedi. 
     
     KART ALAN KALMADI 
     Gaziantep'te PTT Merkez Binası önünde 35 yıldır tebrik kartı ve zarfı satan Mehmet Ceber, tebrik kartı satıcılığının kazanç kapısı olmaktan çıktığını söyledi. Tebrik kartı alan kalmadığını, alanların ise sanatçıların fotoğraflarının basılı olanları tercih ettiklerini anlatan Ceber, ''İşimiz 1990'lı yıllarla birlikte azalmaya, 2000'li yıllarda ise yok olmaya başladı'' dedi. 
     Ceber, 10 yıl önce özellikle bayramlardan önce günde 400-500 adet tebrik kartı satarken, şimdi ancak 10-20 tane kart satabildiğini ifade ederek, şunları söyledi 
     ''İnsanlar artık kalemle, zarfla uğraşmak istemiyor. Göndereceği mesaj bile bilgisayarında, cep telefonunda kayıtlı. Boş yere yazmakla uğraşmak yerine, saniyeler içinde mesajını gönderebiliyor. Tebrik kartlarını tercih edenler ise genellikle askerler ve gençler. Onlar da hayranı oldukları sanatçıların kartlarını alıp, defterlerine yapıştırıyorlar.'' Ceber, tebrik kartının 200, zarfın 50, tebrik postasının ise 200 bin lira olduğunu sözlerine ekledi. 
     





</TEXT>
</DOC>
