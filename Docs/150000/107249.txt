<DOC>
<DOCNO> 107249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo16.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad Türkcan ''Elimden geleni yaptım'' 
</HEADLINE>
<TEXT>

     A Milli Basketbol Takımı teknik heyeti ve bazı basketbolcuların 14. Dünya Şampiyonası'nı değerlendirme toplantısında konuşan genel menajer Doğan Hakyemez, ''Başarısız olduk diyemiyoruz, ama başarılı da olamadık'' dedi. Toplantıya katılan oyunculardan Mirsad Türkcan ise "Elimden gelen herşeyi yaptım" açıklamasında bulundu. 
     Polat Rönesans Oteli'nde gerçekleştirilen toplantıda Hakyemez, Basketbol Federasyonu ile Gençlik ve Spor Genel Müdürlüğü'nün Dünya Şampiyonası'nın hazırlıkları için kendilerine imkanları en iyi şekilde sağladığını ifade ederek, şöyle konuştu 
     ''ABD'ye giderken ilk hedefimiz 8 takım içine girmekti. Şanssız bir şekilde maçları kaybedip hedefimizden şaştık. Başarısız olduk diyemiyoruz, ama başarılı da olamadık. Bu takım, morallerinin en bozuk olduğu dönemde son iki maçını kazanarak dünya 9.'su oldu. Buradan alacağımız derslerle Türk basketbolunu dünyada en iyi yere geleceğine inanıyoruz.'' 
     
     "HALEN 12 DEV ADAMIZ" 

     Hakyemez, şampiyonada elde edilen sonuçların ardından milli takıma yöneltilen eleştirilerin dozunun çok yüksek olduğunu belirterek, ''12 dev adam halen, 12 dev adamdır. İmajından birşey kaybetmemiştir. Oyun içindeki kötü görüntüler, tecrübesizlikten kaynaklandı. İspanya ve Yugoslavya maçları dışında Türkiye'yi en iyi biçimde temsil ettik. Türk basketbolunu daha da ilerilere götüreceğimize inanıyoruz'' şeklinde konuştu. 
     
     "DETROİT PİSTONS'TAN TEKNİK İMKAN SÖZÜ ALMIŞTIK" 

     A Milli Takım Doktoru Prof. Dr. Burhan Uslu'nun ABD'ye götürülmemesi konusunda da Hakyemez, şunları söyledi 
     ''Biz Burhan Uslu'nun Detroit'deki turnuvada yanımızda olmasını istiyorduk. Ama kendisinin özel işleri vardı. Detroit Pistons kulübü başkanı Joe Dumas da her türlü teknik imkanı sağlayacaklarının sözünü verince, bizde Burhan Uslu'nun ABD'ye gelmesine gerek görmedik. Sakatlanan sporcularımızın tedavileri Detroit Pistons kulübü doktorları tarafından yapıldı. Hiçbir oyuncu da mağdur durumda kalmadı.'' 
     
     KAPTAN HARUN "MOTİVASYON SORUNUMUZ OLMADI" 

     A Milli Basketbol Takım Kaptanı Harun Erdenay, şampiyonada motivasyon sorunu yaşamadıklarını söyledi. 
     Dünya şampiyonası gibi büyük turnuvalarda sporcuların motivasyon sorunu yaşayacaklarına inanmadığını vurgulayan kaptan Harun, ''Dünya şampiyonasına ilk kez katıldığımızı hatırlatmakta fayda var. Böyle büyük organizasyonlarda, sporcular kendilerini en iyi şekilde motive ederler. Biz de organizasyona hazır başladık'' diye konuştu. 
     Sporculara ayrılan 750'şer dolarlık harcırahların 100'er dolar olarak dağıtıldığı şeklinde basında çıkan haberlerle ilgili olarak da Harun, ''Bize toplam harcırahımızın ne olduğu söylenmişti. Paranın dağıtılacağını öğrendik ve bizde bunu masör ve malzemecilere dağıttık'' dedi. 
     
     MİRSAD ''ELİMDEN GELEN HERŞEYİ YAPTIM'' 

     Milli takımın şampiyonadaki başarılı isimlerinden Mirsad Türkcan, bir maç sonrası antrenör Aydın Örs'ün boğazına sarıldığı şeklinde medyada yer alan haberlere tepki gösterdi. 
     Bu tür haberleri kendisinin de ABD'de internet vasıtasıyla öğrendiğini anlatan Mirsad, ''Bu çok ayıp. Bu çok ayıp ben Türk basketbolu için gereken herşeyi yaptım. Aksini düşünen varsa bana söylesin ve cevabını vereyim. Ben 10 yıldır Türkiye'deyim. Kimse benim saha dışında kötü bir davranışımı gördümü. Yugaslovya takımında oynamadığım için bazı fanatikler benim Novipazar'daki mağazama dahi saldırdı'' diye konuştu. 
     
     İBRAHİM ''TECRÜBE İHTİYACI HİSSETTİK'' 

     İbrahim Kutluay ise ABD'de en fazla ihtiyacını hissettikleri şeyin, dünya şampiyonası tecrübesi olduğunu kaydederek, şöyle konuştu 
     ''Takımdaki her oyuncunun büyük tecrübeye sahip olmasına rağmen, ABD'de, dünya şampiyonası tecrübesinin gerekliliği ortaya çıktı. Rakiplerimizin birçoğu defalarca dünya şampiyonalarında yer almış takımlardı. Artık geride kaldı. Elimizden geleni yaptık. İstediğimiz yeri alamadık ama 9.'luk da çok kötü bir sonuç değil. Hedeflerimiz, hiç bitmeyecek. Önümüzde Avrupa şampiyonası elemeleri var.'' şeklinde konuştu. 

     
</TEXT>
</DOC>
