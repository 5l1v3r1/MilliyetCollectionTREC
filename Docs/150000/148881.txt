<DOC>
<DOCNO> 148881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo09.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Mehmet Okur... 19 sayı attı, Detroit kazandı 
</HEADLINE>
<TEXT>

     ABD Profesyonel Basketbol Ligi'nde NBA , 24. ve son hafta mücadelesine, bu sabaha karşı yapılan 10 maçla devam edildi. 
     Merkez Grubu lideri Detroit Pistons, sahasında Chicago Bulls'u uzatmada yenerek, 78. maçında 48. galibiyetini aldı. Karşılaşmada, Pistons'da yine ilk 5'te sahaya çıkarak 45 dakika oyunda kalan Mehmet Okur, 19 sayı kaydederken, 2 hücum, 4 savunma ribaundu aldı, 1 asist ve 3 blok yaptı, 1 de top çaldı. Ligdeki kariyerinde en fazla süreyle bu maçta oyunda kalan Okur, serbest atışlarda 6'da 5, 2 sayılık atışlarda 7'de 4, 3 sayılık atışlarda da 6'da 2 isabet buldu. 
     Pistons'da Chauncey Billups, 29 sayı, 5 ribaunt ve 6 asist, Clifford Robinson, 24 sayı ve 5 ribaunt, Richard Hamilton da 17 sayı, 6 ribaunt ve 9 asistlik performanslarıyla galibiyette Mehmet Okur ile birlikte başrolü oynadı. 
     Konuk ekipte ise Cemal Crawford'un 26 sayı, 6 ribaunt ve 5 asist, Jalen Rose'un 24 sayı, 5 ribaunt ve 5 asist, Eddie Curry'nin 20 sayı ve 7 ribaunt, Eddie Robinson da 14 sayı ve 6 ribauntluk çabaları galibiyete yetmedi. 
     Ortabatı Grubu'nun istikrarlı ekibi San Antonio Spurs, sahasında Portland Trail Blazers'a üstünlük sağlayarak, 78. maçında 58. galibiyetini aldı ve grupta bu sezon ilk kez liderliğe yükseldi. Üstüste 10. galibiyetini elde eden Spurs ayrıca, ilk haftadan bu yana gruptaki ve ligdeki genel liderliğini sürdüren Dallas Mavericks'in, deplasmanda Phoenix Suns'a farklı skorla yenilip 78. maçında 21. yenilgisini almasıyla, ligin en iyi galibiyet yüzdesine sahip ekibi unvanını da rakibinden almış oldu. 
     San Antonio'da bu maçta 6 oyuncu çift haneli sayı üretmeyi başarırken, Arjantinli oyuncu Emanuel Ginobili, 17 sayı ve 5 ribaunt, Fransız oyun kurucu Tony Parker 15, Bruce Bowen 13 sayı, Tim Duncan da 11 sayı, 11 ribaunt ve 4 asistle galibiyetin mimarları oldu. 
     Konuk ekipte ise Derek Anderson, 20 sayı, 8 ribaunt ve 4 asist, Damon Stoudamire, 12 sayı ve 4 ribaunt, Bonzi Wells de 12 sayı, 6 ribaunt ve 4 asistle oynadı. 
     Bu arada ligde play-off'a kalan 13. takım da Atlantik Grubu'ndan Boston Celtics oldu. 
     Lige, yarın sabaha karşı yapılacak Boston Celtics-Philadelphia 76'ers ve Los Angeles Lakers-Sacramento Kings maçlarıyla devam edilecek. 
     NBA'de, günün maçlarında alınan sonuçlar şöyle 
     Washington Wizards-Boston Celtics 83-87 Orlando Magic-Toronto Raptors 88-82 Atlanta Hawks-New Jersey Nets 97-92 Detroit Pistons-Chicago Bulls 111-102 uzatmada 
     Milwaukee Bucks-Los Angeles Clippers 112-92 New Orleans Hornets-Cleveland Cavaliers 100-81 San Antonio Spurs-Portland Trail Blazers 84-79 Utah Jazz-Houston Rockets 94-73 Phoenix Suns-Dallas Mavericks 112-89 Seattle Supersonics-Minnesota Timberwolves 100-92 
     





</TEXT>
</DOC>
