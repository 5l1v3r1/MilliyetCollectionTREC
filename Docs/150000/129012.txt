<DOC>
<DOCNO> 129012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/spor/spo15.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Kaya’nın bürosu kurşunlandı      OLAĞANÜSTÜ kongre kararı alınan Diyarbakırspor’da Başkan Ali İhsan Kaya’ya kalması yönünde baskı yapılıyor. Özellikle Vali Cemil Serhatlı ile işadamlarının, Kaya’ya iyi giden takımı sezon sonuna kadar götürmesi teklifinde bulunduğu öğrenildi. Görüşmeler sürerken, Ali İhsan Kaya’nın Ankara’daki bürosu kimliği belirsiz kişiler tarafından kurşunlandı. Gece gerçekleşen olayda ölen ve yaralanan olmadı. 
     
Kocaelispor’un Yusuf ısrarı      GÜVENÇ Kurtar’ın Kocaelispor’da görmeyi çok istediği Fenerbahçeli Yusuf için, kiralık olarak anlaşma zemini aranıyor. Kurtar’ın, takımı toparlaması yönünde faydalı olacağını söylediği Yusuf’un kiralanması için önümüzdeki günlerde Fenerbahçe teknik sorumlusu Oğuz Çetin ile bir telefon konuşması yapacağı açıklandı. 
     
Arıca kaleye Majdan’ı istiyor      BURSASPOR’DA kale problemini çözmek için harekete geçen Teknik Direktör Erdoğan Arıca’nın, Göztepe’nin eski kalecisi Majdan’ın alınması için yönetime baskı yaptığı öğrenildi. Ayrıca Yeşil - Beyazlı yönetim, transfer taksitleri ve maç başı primler olarak futbolculara toplam 500 milyar lira ödeme yaptı. 
     
Teknik direktör semineri bugün      FUTBOL Federasyonu ile Türkiye Futbol Antrenörleri Derneği’nin TÜFAD işbirliğiyle düzenlenen ve Futbol Federasyonu Başkanı "Haluk Ulusoy" adı verilen "Uluslararası Teknik Direktör Semineri" bugün Antalya’da başlıyor. Belek’teki Adora Golf Resort Hotel’de yapılacak seminer, 2 gün sürecek. Talimat gereği, seminere katılmayan teknik direktörlere bir sonraki seminere dek çalışma izni verilmiyor. 
     
Merkit 73.      DAKAR Rallisi’nin Afrika kıtasındaki ilk etabı, dün Tunus’ta gerçekleşti. Tunis ile Tozeur arasında, 25 kilometrelik özel etabın da yer aldığı yarışta otomobilde ilk sırayı alan Fransız Stephane Peterhansel, genel klasmanda liderliğini sürdürdü. Motosiklette etabı, İspanyol Isidre Esteve kazanırken, liderik Fransız Richard Sainct’te kaldı. Kemal Merkit, motosiklette 4. etabı 46. sırada tamamlarken, genel klasmanda da 73.’lüğe yükseldi. 
     
Çare arayışı      ATAKÖY Olimpiyatevi’nde 3 saat süren Olimpiyat Hazırlık Düzenleme Kurulu toplantısından sonra açıklama yapan Devlet Bakanı ve Başbakan Yardımcısı Mehmet Ali Şahin, "Borç almadan ve kredi kullanmadan stadı yapabilir miyiz diye tartıştık" dedi. Şahin, ilk kez katıldığı toplantıda brifing aldığını da söyledi. TMOK Başkanı Sinan Erdem ise marttan itibaren çalışmaların başlaması halinde ağustosta stadın eksikliklerinin tamamlanacağını belirtti. 
     
Kaplan anıldı      DÜNYA ve Olimpiyat Şampiyonu merhum güreşçi Hamit Kaplan, ölümünün 27. yıldönümünde anıldı. Amasya’nın Hamamözü İlçesi’ndeki törene yerel yöneticilerle, ailesi ve yakınları katıldı. 
     



 SPOR 





















</TEXT>
</DOC>
