<DOC>
<DOCNO> 118310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur18.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pehlivanların üçte birinin mesleği yok... 
</HEADLINE>
<TEXT>

     Kırkpınar Yağlı Güreşleri'ne son 2 yıldır katılan pehlivanların yüzde 33'ünün, herhangi bir meslek sahibi olmadığı belirlendi. 
     Trakya Üniversitesi TÜ Beden Eğitimi ve Spor Yüksekokulu Öğretim Üyesi Yrd. Doç. Dr. İlhan Toksöz, 2001 ve 2002 yıllarında Kırkpınar'a katılan 896 güreşçi ile ilgili yaptıkları araştırma konusunda,bilgi verdi. 
     Kırkpınar Yağlı Güreşleri'ne katılan pehlivanları çeşitli açılardan incelediklerini belirten Yrd. Doç. Dr. Toksöz, ''Pehlivanların fiziki özelliklerinin yanı sıra sosyal ve mesleki dağılımlarını da dikkate aldık. Pehlivanların yüzde 49.6'sının serbest meslek sahibi, yüzde 3.4'ünün öğretmen, yüzde 5'nin memur, yüzde 9'unun diğer mesleklerden olduğu, yüzde 33'ünün ise herhangi bir mesleği bulunmadığı ortaya çıktı'' dedi. 
     Araştırmada ayrıca, yağlı güreş pehlivanlarının vücutlarının, minder güreşçilerine göre daha yağlı olduğunun saptandığını anlatan Yrd. Doç. Dr. Toksöz, grekoromen güreşçilerinin vücut yağ oranının yüzde 13, yağlı güreş yapanlarda ise bu oranın yüzde 15.6 civarında olduğunu kaydetti. 
     





</TEXT>
</DOC>
