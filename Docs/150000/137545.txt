<DOC>
<DOCNO> 137545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo14.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Revivo en az 5 Ortega eder 
</HEADLINE>
<TEXT>

     Galatasaray'ın milli futbolcusu Ümit Davala, Bursaspor'u deplasmanda farklı yenerek hem geçen yılın rövanşını aldıklarını, hem de ikinci yarıya iyi bir başlangıç yaptıklarını belirterek, şampiyonluğun bu yıl el değiştirmeyeceği iddiasında bulundu. 
     Ümit, kendisine ait internet sitesinde yaptığı açıklamada, devre arasında eksiklerini her yönüyle giderdiklerini ve artık herkesin Galatasaray'ı eskiden olduğu gibi keyifle izleyeceğini kaydetti. 
     Lider Beşiktaş'la aralarındaki puan farkının büyük bir avantaj sayılmayacağını ifade eden Ümit, ''Biz daha önce 9 puan geriden gelip bayrağımızı dalgalandırdık. Bu yıl da aynısı olacak. Galatasaray geleneği bozulmayacak ve şampiyonluk el değiştirmeyecek'' dedi. 
     Türkiye'nin en zengin ve kaliteli kadrosuna sahip olduklarını, başlarında da sadece Türkiye'nin değil tüm dünyanın yeteneklerine ve bilgisine saygı gösterdiği ''İmparator'' lakaplı bir teknik direktör bulunduğunu anlatan Ümit, en büyük silahlarını ise ''arkadaşlık'' olarak açıkladı. 
     
     YENİ TRANSFERLER 

     Ümit Davala, takımın yeni transferlerine de değinirken, özellikle Abel Xavier ve Haim Revivo'nun kendisini fazlasıyla mutlu ettiğini kaydetti. 
     Tüm transferlerin takıma güç kattığını, ancak Revivo ve Xavier'in Galatasaray'da büyük işlere imza atacağına inandığını belirten Ümit, ''Fenerbahçe'nin, Revivo gibi bir futbolcuyu nasıl olup da bıraktığını aklım, mantığım bir türlü almıyor. Bana göre Revivo en az 5 Ortega eder. Türkiye ligini çok iyi bildiğini de hesaba katarsak, ne denli büyük transfer olduğu anlaşılır'' dedi. 
     Xavier'in, dünyanın yakından tanıdığı, İngiltere Premier Ligi'nde oynamış çok tecrübeli ve soğukkanlı bir futbolcu olduğunu dile getiren Ümit Davala, kulüp yöneticilerini de ''Dosta, düşmana nasıl transfer yapılacağının dersini verdiler'' diyerek kutladı. 
     
     ''KÖTÜ OYNAMIYORUM'' 

     Sezonun ilk yarısında kötü futbol oynadığının iddia edildiğini, ancak bu iddialara katılmadığını belirten Ümit, ''Kötü oynamıyor, sadece verilen görevi yerine getiriyordum. Göze hoş gelen, gönülleri okşayan futbol sergilemiyordum. Ama görevimi hakkıyla yerine getiriyordum, ki hocamız bana olan inancını yitirmiyordu'' dedi. 
     Terim'in, kendisini tekrar eski yerinde oynatmaya başlamasıyla, herkesin özlediği futbolunu oynamaya başladığını ifade eden Ümit, aynı yerde oynadığı sürece, futbolseverlerin de göze hoş gelen futbolunu ve gollerini izlemeye devam edeceklerini anlattı. 
     
</TEXT>
</DOC>
