<DOC>
<DOCNO> 135052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo07.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...New Jersey Nets, Supersonics'i 109-108 yendi... 
</HEADLINE>
<TEXT>

     ABD Profesyonel Basketbol Ligi NBA'de New Jersey Nets, evinde karşılaştığı Seattle Supersonics'i uzatmada 1 sayı farkla 109-108 yenerken, Dallas Mavericks, kariyerinde 1400. maçına çıkan Karl Malonelu Utah Jazz'ı deplasmanda 92-90 yenmeyi başardı. 
     Doğu Konferansı Atlantik Grubu lideri Nets, Batı Konferansı Pasifik Grubu beşincisi Supersonics ile East Rutherford'da karşılaştı. 
     Nets'de Kenyon Martin 35 sayıyla kariyerinin en yüksek skorlu maçını çıkarırken, uzatmanın bitimine 1.31 dakika kala attığı 3 sayılık basketle takımını öne geçiren Jason Kidd 20 sayı kaydetti. Normal sürenin sonunda Rashard Lewis'ın şutuna 2. blokunu yapan Martin ayrıca 12 ribaund, Kidd ise 12 asist gerçekleştirdi. 
     Supersonics'de ise ikinci yarıda kaçırdığı 3 sayılık atışla takımın 17 sayı geri düşerek moral yitirmesine neden olan Desmond Mason 30 sayıyla bu sezon bir maçtaki en yüksek skoruna erişirken, Lewis skora 25 sayı ekledi, 8 ribaund aldı. 
     Şu ana kadar elde ettiği 38 galibiyet, 9 yenilgiyle sezonun en başarılı takımı Batı Konferansı Ortabatı Grubu lideri Dallas Mavericks de aynı grupta üçüncü sırada bulunan Utah Jazz'ı deplasmanda 92-90 yendi. 
     Salt Lake City'deki karşılaşmada, kariyerinde 1400. maçına çıkan Jazzlı Karl Malone, NBA tarihinde bu limiti geçen 4. oyuncu oldu. NBA'de bugüne kadar Robert Parish 1611, Kareem Abdul-Jabar 1560 maç oynadı. Yine Utah Jazz'dan ve basketbolculuk yaşamı süren John Stockton ise şu ana kadar 1470 maça çıktı. 
     Karl Malone, bu maçta 18 sayı, 6 ribaund, 5 asist gerçekleştirdi. Yedek oyuncu Andrei Kirilenko'nun basketiyle maçın son 29.9 saniyesinde 90-89 öne geçen ancak bu üstünlüğünü bitimde korumayan Jazz'da Matt Harpring 20 sayıyla ne çok sayı atan oyuncu oldu. NBA Ligi tarihinde 1400 maç barajını geçen 3. oyuncu konumundaki Stockton ise 7 sayı, 5 asistlik bir maç çıkardı. 
     Üst üste 4. galibiyetini elde eden Mavericks'de ise Nick Van Exel, bitime 13.1 saniye kala attığı 3'lükle takımına galibiyeti getirdi. Oyuna sonradan giren Exel, toplam 12 sayı kaydetti. Birara 16 sayı farkla öne geçen ancak bu avantajını iyi kullanamayan takımda Dirk Nowitzki 25, Steve Nash 20 sayı, 6 asistle maçı tamamladı. 
     Sonuçlar şöyle 
Miami Heat-Atlanta Hawks 99-79 
New Jersey Nets-Seattle Supersonics 109-108 uzatmada 
New Orleans Hornets-Boston Celtics 103-96 
Utah Jazz-Dallas Mavericks 90-92 
Phoenix Suns-Chicago Bulls 115-111 uzatmada 
Golden State Wairrors-Memphis Grizzlies 101-91 
     





</TEXT>
</DOC>
