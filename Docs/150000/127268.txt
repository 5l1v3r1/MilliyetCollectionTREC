<DOC>
<DOCNO> 127268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo03.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor yarın toplanıyor... 
</HEADLINE>
<TEXT>

     İkinci Futbol Ligi A Kategorisi ekibi Yimpaş Yozgatspor'da, ikinci yarı hazırlık programı öne alındı. 
     Yarın kendi tesislerinde kampa alınacak kırmızı siyahlı ekibin futbolcuları, perşembe günü ikinci etap kamp çalışması için Antalya'ya geçecek. 
     Kulüp Başkanı Tevfik Çankaya, takımın yarın başlayacak kampının çarşamba günü sona ereceğini söyledi. Çankaya, ''Perşembe günü Antalya Manavgat'ta 15 gün süreli bir kamp programlandı. Daha sonra Yozgat'a dönülecek ve hazırlıklara burada devam edilecektir'' dedi. 
     Transferde sadece kaleci Armağan'ı renklerine bağlayan kırmızı siyahlı ekip, defans ve orta sahaya iki isim daha kazandırmak üzere çalışmalarını sürdürüyor. Kulüp Başkanı Çankaya, ''Takıma katkı sağlayacak, uygun koşullarda isim bulursak kadromuza dahil ederiz. Yoksa, mevcutla yetineceğiz'' diye konuştu. 
     Teknik Direktör Uğur Tütüneker ise takımda hazır olmamaları nedeniyle forma giymeyen futbolcuların bulunduğunu vurgulayarak, ''Devre arasında bu futbolcularımızı hazır hale getireceğiz. Bu nedenle kamp programımızı da öne aldık. İkinci yarıda daha farklı bir takım olacağız'' dedi. 
     





</TEXT>
</DOC>
