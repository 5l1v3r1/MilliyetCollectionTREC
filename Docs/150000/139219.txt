<DOC>
<DOCNO> 139219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo18.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
''Rally Of Turkey'', özel tarih damgası oldu... 
</HEADLINE>
<TEXT>

     Dünya Ralli Şampiyonası'nın 3. ayağı olan Türkiye Rallisi, mektupların üzerinde de özel tarih damgası oldu. 
     Kemer PTT Müdürlüğü önünde, ''Rally Of Turkey'' dangasının tanıtım töreni yapıldı. Kemer Kaymakamı Nazmi Günlü, Kemer Belediye Başkanı Hasan Şeker ve belde belediye başkanlarının da katıldığı törende konuşan Otomobil ve Motor Sporları Federasyonu Başkanı Mümtaz Tahincioğlu, diğer ülkelerin 14-15 ayda tamamlayabildikleri ralli organizasyonunu, 4 ay gibi kısa sürede tamamladıklarını söyledi. Bugün gelen yarışmacı ekiplerin, servis alanını en iyi servis alanı seçtiklerine dikkati çeken Tahincioğlu, şampiyona için bugün Kemer PTT'sinde başlatılan özel tarih damgası uygulamasının da şampiyonalar içinde bir ilki oluşturduğunu söyledi. 
     Tahincioğlu, PTT Genel Müdürü'nün kendisine şampiyonayla ilgili hatıra pulu basılacağı müjdesini verdiğini de kaydetti. 
     Kemer PTT Müdürü Adil Özdemir de, PTT'nin Dünya Ralli Şampiyonası organizasyonuna özel tarih damgasını kullanarak katıldığına işaret ederek, ''Bugünden itibaren Kemer PTT'sinden her gün gönderilen 8 ile 10 bin mektuba bu damga tatbik edilecektir'' diye konuştu. 
     Konuşmalardan sonra mektuba ilk ''Rally Of Turkey'' dangasını Kemer Kaymakamı Nazmi Günlü ile federasyon başkanı Mümtaz Tahincioğlu birlikte bastı. 

     
</TEXT>
</DOC>
