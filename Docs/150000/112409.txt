<DOC>
<DOCNO> 112409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun09.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush Irak'ın günleri sayılı 
</HEADLINE>
<TEXT>

     ABD Başkanı George W. Bush, "Irak'ın yasaları tanımayan devlet olarak günlerinin sayılı olduğunu" söyledi. 
     Bush, Temsilciler Meclisi'nin kendisine Irak'a karşı güç kullanma yetkisi vermesinin ardından Beyaz Saray'da yaptığı açıklamada, ABD Temsilciler Meclisi'nin dünyaya ve BM Güvenlik Konseyi'ne fikrini açıkça bildirdiğini ve "Irak'ın ortaya koyduğu büyüyen tehdide kesinlikle karşı konulması gerektiğini" söyledi. Irak yönetimine gönderilen mesajın açık olduğunu vurgulayan Bush şöyle konuştu 
     "Irak'ın silahsızlanması ve BM'nin şu anki tüm kararlarına uyması gerekiyor, yoksa bunu yapmaya zorlanacaktır. Başka seçenek yok ve görüşme yapılamaz. Irak'ın yasaları tanımayan bir devlet olarak günleri sayılı." 
     
     "IRAK'IN SİLAHSIZLANMASI ŞART" 

     Bush, Temsilciler Meclisi'nin ardından, gerekirse Irak'a savaş açma yetkisini kendisine tanıyan ABD Senatosu'na teşekkür ederken, Kongre'den çıkan kararla BM Güvenlik Konseyi'ne güçlü bir mesaj verildiğini bildirdi. 
     Bush, Senato'dan 23'e karşı 77 oyla geçen Irak tasarısının ardından yaptığı yazılı açıklamada şunları kaydetti 
     "Amerikan Senatosu'nun bu geceki oylamasıyla, Amerika tek ses olduğunu gösterdi. Kongre, uluslararası toplum ve BM Güvenlik Konseyi'ne açık bir mesaj verdi. Saddam Hüseyin ve onun kanunsuz rejimi bölgeye, dünyaya ve ABD'ye büyük tehdit oluşturuyor. Harekete geçmemek seçenek değil, silahsızlanma ise şart." Bush'a, gerekirse BM'den destek almadan Irak'a karşı savaş açma yetkisi tanıyan Irak tasarısı, daha erken saatlerde de Temsilciler Meclisi'nde 133'e karşı 296 oyla kabul edilmişti. Tasarı, Bush'un imzalamasının ardından yasalaşacak. 
     Tasarının Senato'dan geçmesinde kilit rolü, Senato çoğunluk lideri Demokrat Parti South Dakota Senatörü Tom Daschle'ın, daha önce Irak konusunda Bush yönetimini eleştirmesine karşın, "Bush'un yanında yer alacağım" demesi oynadı. Böylece tasarı, Demokrat Partililerin kısmi itirazına rağmen, iki partinin desteklediği bir tasarı olarak ezici çoğunlukla Senato'da kabul edildi ve BM'den Irak'a karşı güçlü karar çıkarmaya çalışan ABD yönetiminin elini güçlendirdi. 
     Senato'da tasarıya karşı oy kullananlar arasında Cumhuriyetçi Parti Rhode Island Senatörü Lincoln Chafee ve bağımsız senatör James Jeffords da bulunuyor. Demokrat Partililer, Bush'un tehdit olarak gördüğü Irak'a karşı "önceden vurma" taktiğinin, diğer ülkelerin de aynı taktiği kullanmasına emsal oluşturacağı endişesini dile getiriyorlar. 
     





</TEXT>
</DOC>
