<DOC>
<DOCNO> 111361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur16.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Kuzey Irak'ta ileri gidilirse gerekli önlemleri alırız" 
</HEADLINE>
<TEXT>

     Başbakan Bülent Ecevit, Kuzey Irak'ta toplanan Kürt parlamentosunun bir devletin parlamentosu gibi görüntü verilmesinin asla kabul edilemeyeceğini belirterek, ''Eğer ileri gidilecek olursa bu konuda Türkiye elbette gerekli önlemleri alacaktır'' dedi. 
     Ecevit, İstanbul'a hareketinden önce Esenboğa Havalimanı'nda gazetecilerin sorularını yanıtladı. 
     Başbakan Ecevit, ABD'nin olası Irak operasyonu için Türkiye'den üs talebinin olup olmadığına ilişkin bir soru üzerine, böyle bir talebin olmadığını kaydetti. 
     ABD'nin üs talebi olması halinde Türkiye'nin tavrının ne olacağına ilişkin soru üzerine Ecevit, ''Onu düşünürüz'' dedi. 
     Ecevit, Kuzey Irak'da Kürt parlamentosunun toplanmasına ilişkin dün yapılan toplantıda nasıl bir sonuca varıldığı ve Türkiye'nin tavrının ne olacağına ilişkin soruyu yanıtlarken de şöyle konuştu 
     ''Türkiye'nin tavrını açıkça belirttik son zamanlarda. Benim yaptığım konuşmalarda da ayrıntılarıyla değindim. Kuzey Irak'taki Kürt parlamentosunun ne amaçla oluşturulduğunu önümüzdeki günlerde haftlarda herhalde daha açık olarak göreceğiz. Bunu bir devletin parlamentosu gibi görüntü verilmesini asla kabul edemeyiz. Kaldı ki zaten geride bıraktığımız yıllarda başta ABD olmak üzere bazılı batılı ülkelerin teşvikiyle birkaç yıllardır kullanılmayan parlamentonun bir yerel yönetimler parlamentosu gibi değil, bir devlet parlamentosu gibi gösterilmek istenmesi akla geliyor. Çünkü bir takım somut ve ileri adımlar atılmıştır. Bunlar da bizi rahatsız ediyor. Ama sürekli gözetim altında tutuyoruz. Eğer ileri gidilecek olursa bu konuda Türkiye elbette gerekli önlemleri alacaktır'' 
     





</TEXT>
</DOC>
