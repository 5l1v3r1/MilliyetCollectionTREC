<DOC>
<DOCNO> 100105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/soneko06.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uruguay'a ABD'den acil 1,5 milyar dolar yardım... 
</HEADLINE>
<TEXT>

     Uluslararası Para Fonu IMF , Amerikan hükümetinin, tarihte ilk kez görülen bir uygulamayla, finansal sıkıntıdaki Uruguay'a 1.5 milyar dolarlık acil yardım vermeyi onayladığını bildirdi. 
     IMF, Dünya Bankası ve Amerika Kıtası Kalkınma Bankası'ndan yapılan ortak açıklamada, ''Uruguay hükümetine, bankacılık sistemine destek için acil finans sağlanması amacıyla Amerikan hükümeti, Uruguay Merkez Bankası'na 1.5 milyar dolar verilmesini onayladı'' denildi. 
     Açıklamada, işlemlerin mümkün olduğunca hızlandırılarak, bu paranın gelecek hafta Uruguay'a ulaştırılması da tavsiye edildi. 
     Tarihte ilk kez görülen bu uygulamaya göre, Uruguay'a 1.5 milyar dolarlık yardım, ABD Hazine Bakanlığı'nın kasasından çıkacak. Ancak Uruguay hükümeti IMF ile anlaşmaya vardıktan sonra IMF, bu parayı ABD hükümetine ödeyecek. Acil yardım, Uruguay'daki finansal kriz dolayısıyla kararlaştırıldı. Uruguay, son aylarda döviz rezervlerinin yüzde 80'ini kaybetmiş ve komşusu Arjantin'in ekonomisindeki çöküş ve Brezilya ekonomisindeki kötüye gidişten etkilenmişti. 
     Uruguay Maliye Bakanı Alejandro Atchurry, bu yılın başından beri bankaların, depozitlerinin yarısını kaybettiğini söylemişti. Daha önce Arjantin'deki krizde olduğu gibi, Uruguay'daki bankaların da depozitleri donduracağından endişe eden Arjantinli yatırımcılar da, geçen haftalarda, ülkedeki paralarını çekmişlerdi. Geçen hafta Uruguay hükümeti, bankaları kapatmıştı. 
     ABD Hazine Bakan Yardımcısı John Taylor ise, Uruguay'daki bankaların bugün açılacağını bildirdi. ABD Hazine Bakanı Paul O'Neill, kısa dönemli paketin Uruguay'a, dış baskılarla başa çıkabilmede yardım edeceğini ve Uruguay'ın, ABD'nin ve uluslararası toplumun yardımını hakettiğini söyledi. O'Neill, ''Uruguay, sağlam ekonomi politikalarını etkili şekilde uyguladı ve serbest piyasayı kucakladı. Ticareti liberalleştirdi ve düşük enflasyonu korudu'' dedi. Öte yandan O'Neill, Brezilya, Arjantin ve Uruguay'ı kapsayan Latin Amerika gezisinin ilk durağı olan Brezilya'da temaslarda bulunuyor. 
     ABD'den yardım alabilmenin koşulu olarak Uruguay parlamentosu ise Pazar günü, devlet bankalarındaki bazı vadeli hesapları üç yıllığına donduran bir kanunu onayladı. 
     Sadece 3.4 milyon nüfusu olan Uruguay, ''Latin Amerika'nın İsviçresi'' veya ''finansal cennet'' olarak tanımlanıyordu. 
     IMF Başkanı Horst Köhler de bir açıklama yaparak, uluslararası finans kuruluşlarından Uruguay'a verilecek kredinin, 500 milyon dolar daha artırılarak, toplam 2.8 milyar dolara yükseltilmesini önerdi. IMF, geçen Mart ayında Uruguay'a 800 milyon dolarlık bir kredi vermiş, Haziran'da bu kredi 1.5 milyar dolara yükseltilmişti. Köhler de, O'Neill gibi, Uruguay'ı izlediği ekonomik politikaları için överken, acil yardım kredisinin, ülkedeki likidite ihtiyaçlarına acil olarak yardım edeceğini bildirdi. Horst Köhler, ''güvenin yeniden yerine gelmesi için çok açık bir temel olduğunu görüyoruz'' dedi. 
     





</TEXT>
</DOC>
