<DOC>
<DOCNO> 100494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun05.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'de unutulmaz bir anma töreni düzenlenecek... 
</HEADLINE>
<TEXT>

     New York kenti, 11 Eylül saldırılarının yıldönümünde unutulmaz bir anma töreni düzenlemeyi planlıyor. 
     Kentin Belediye Başkanı Michael Bloomberg düzenlediği basın toplantısında, faciada ölenleri anmak için Dünya Ticaret Merkezi arazisinde Başkan George Bush'un da katılacağı törenin yanı sıra kentin 5 bölgesinde törenler düzenleneceğini belirtti. 
     Dünya Ticaret Merkezi arazisinde yaplacak ilk törende, ilk uçağın çarptığı 08.36'da saygı duruşunda bulunulacağını, ardından kentin 5 bölgesinden yola çıkan gayda takımının burada buluşacağını belirten Bloomberg, buradaki törenin İkiz Kuleler'in yıkıldığı süre olan 102 dakika süreceğini kaydetti. 
     Törende ölenlerin tek tek ismini okuyacağını söyleyen Belediye Başkanı, ayrıca kurbanların ailelerinin ilk kez Dünya Ticaret Merkezi arazisinin içine girerek, yere güller bırakacaklarını belirtti. 
     Bloomberg, Dünya Ticaret Merkezi arazisindeki törene Başkan Bush ve diğer dünya liderlerinin katılacağını, ayrıca kenti oluşturan 5 bölgedeki büyük parklarda gece mumlar yakılacağını ve konserler düzenleneceğini açıkladı. 
     Belediye Başkanı, Başkan Bush'un akşam günbatımında Dünya Ticaret Merkezi yakınındaki Batarya Parkı'nda kurbanların anısına meşale yakacağını belirtti. 
     Törenler için yapılacak harcamanın 9 milyon doları bulacağı kaydedildi. 
     
     YENİ FOTOĞRAFLAR 
     Bu arada, Dünya Ticaret Merkezi'ne düzenlenen saldırıların görüntülendiği şimdiye kadar yayınlanmamış fotoğraflar ortaya çıktı. 
     Vanity Fair dergisinin bu ayki sayısında yayınlanan fotoğraflar, William Nunez isimli bir maliye uzmanınca ve kullanıldıktan sonra atılan çok ucuz bir fotoğraf makinasıyla çekildi. 
     Nunez, ilk uçağın çarpmasından sonra ucuz makinasıyla penceresinden 2. uçağın güney kulesine çarpmasının her anını görüntüledi. 
     Nunez ve diğer amatör-profesyonellerin 11 Eylül saldırıları sırasında çektikleri resimler, geliri çocuklara yardım için kullanılmak üzere Soho semtinde bir galeride sergilenecek. 
     Tüm fotoğraflar, ayrıca gelecek ay yayınlanacak ''Burası New York'' isimli bir kitapta derlenecek. 
     





</TEXT>
</DOC>
