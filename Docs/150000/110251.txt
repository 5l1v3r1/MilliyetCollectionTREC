<DOC>
<DOCNO> 110251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/spor/spo03.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Meşale yaktı 
</HEADLINE>
<TEXT>

Barcelona maçında sahaya atılan yanıcı maddeler, Galatasaray’ın başına dert oldu. UEFA Disiplin Kurulu, Sarı-Kırmızılı kulüpten savunma istedi 
     HALİL ÖZER 

     Uyarı yetmiyor 
     GALATASARAY’DA günlerdir tartışılan meşale gerilimi, UEFA’dan gelen faksla yeni bir boyut kazandı. Barcelona maçında sahaya atılan yanıcı maddeler nedeniyle, UEFA Disiplin Kurulu, Galatasaray’dan savunma istedi. UEFA’nın soruşturmanın ardından, kulübe para cezası vereceği bildirildi. Ayrıca Brugge ile yarın oynanacak olan maçın yakından izlenmesi kararlaştırıldı. 
     
     Rizikolu stat 
     ALİ Sami Yen Stadı’nın, yetersiz güvenliği nedeniyle UEFA’nın en rizikolu stadları arasına girdiği bildirildi. Sezon başında, Şampiyonlar Ligi maçlarının bu stadda oynanmasını istemeyen UEFA yetkilileri, Sarı - Kırmızılı yöneticilerin ısrarı sonucunda onay vermişti. Galatasaraylı yöneticiler, meşaleleri ve UEFA’nın sert tavrını "Ali Sami Yen’in kapanmasına giden adımlar" olarak değerlendirdi. 
     
     Güvenlik artıyor 
     BU olayların tekrarlanması halinde, UEFA’nın saha kapatmayı gündeme getireceği görüşünde birleşen Sarı - Kırmızılı yöneticiler, Brugge maçında güvenlik tedbirlerini artırma kararı aldı. Karşılaşma günü, seyircinin yanı sıra başlama düdüğünden önce tribünlerin de kontrol edileceği iddia edildi. Ayrıca taraftarların sürekli anonslar ve el bildirileri ile uyarılacağı açıklandı. 
     
     Kapılar kapandı 
     GALATASARAY, Brugge karşılaşması için dün Florya’da kampa girdi. Sarı - Kırmızılılar tek antrenmanla hazırlıklarını sürdürürken, Berkant’ın yarınki karşılaşmada forma giyemeyeceği açıklandı. İstanbulspor maçında takımdaki yerini alamayan Meksikalı Almaguer’in son durumu ise bugün yapılacak olan kontrollerden sonra netlik kazanacak. 
     
     Albayrak sürprizi 
     ALTYAPI sorumlusu Ali Yavaş, Galatasaray’ın eski yöneticilerden Abdürrahim Albayrak’a tepki gösterdi. Albayrak’ın, altyapıya tahsis ettiği otobüsleri on gün önce iş yoğunluğu nedeniyle geri çektiğini iddia eden Yavaş, "Bu nasıl Galatasaraylılık Otobüslerin benzin paralarını bile kulübe ödettiler. Cem Kınay ile görüştük ve ihtiyacı karşıladı. Hem de tek kuruş talep etmeden" dedi. 
     
Avantaj sizde Brugge Teknik Direktörü Sollied, Galatasaray’ın grup ikinciliğine daha yakın olduğunu söyledi, "Zoru başarıp turu geçmek istiyoruz" dedi 
     İşimiz zor’ 
     GALATASARAY’IN Şampiyonlar Ligi’nde yarın İstanbul’da ağırlayacağı Brugge’ü korku bastı. Belçika ekibinin Teknik Direktörü Sollied, Galatasaray’ın ikincilik için daha şanslı olduğunu söyledi. Tecrübeli teknik adam, "Barcelona turu geçecek. Ancak biz de Galatasaray’ı zorlayıp, tarihe geçmek istiyoruz. İstanbul’daki maçı grubumuzdaki en kritik maç olarak görmüyorum. Kritik maçları evimizde Galatasaray ve Barcelona ile oynayacağız. Çoğu oyuncumuz ilk kez Türkiye’ye gidiyor. İşimiz zor" dedi. Brugge, bugün İstanbul’a gelerek maç için kampa girecek. 
     
     Taraftar muhteşem’ 
     BRUGGE ekibinin etkili forveti Andreas Mendoza, Galatasaray’ın en büyük avantajının seyircisi olduğunu söyledi. Belçikalı yıldız, "Türkiye’ye puan almak için, galibiyet için gidiyoruz. Kolay maç olmayacağını biliyoruz. Profesyoneliz ve tribünden etkilenmeyeceğiz" dedi. Belindeki sakatlığı nedeniyle oynaması zor olan Trabzonspor’un eski futbolcusu Lange ise, "Grupta Galatasaray ve Barcelona çok güçlü ve favori" yorumunu yaptı. 
     
     



 SPOR 





























</TEXT>
</DOC>
