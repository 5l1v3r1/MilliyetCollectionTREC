<DOC>
<DOCNO> 102887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun01.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld, Saddam'ı Hitler'e benzetti... 
</HEADLINE>
<TEXT>

     ABD Savunma Bakanı Donald Rumsfeld, Irak lideri Saddam Hüseyin'in kısa süre içinde görevden uzaklaştırılması gerektiğini, aksi takdirde ''dünyanın zamanında Hitler'i bekleyerek yaptığı büyük hatanın tekrarlanacağını'' söyledi. 
     Rumsfeld, Amerikan Fox televizyonuna verdiği demeçte, ''Şimdi bazıları bize Irak hakkında kanıt yok diyor. Halbuki var. Bu, şuna benziyor. 2. Dünya Savaşı öncesinde de yeterli kanıt vardı. Hitler, Kavgam kitabını yazmıştı, niyetleri belliydi. O zaman dünya, belki de saldırmaz diyerek bekledi ve olan oldu. Şimdi bu hataya tekrar düşmememiz gerekiyor'' dedi. 
     Savunma Bakanı Rumsfeld, ABD'nin benzer şekilde 2. Dünya Savaşı'nda bekleme hatasına düştüğü için Japonlar'ın Pearl Harbor'a düzenlediği ve binlerce kişinin öldüğü saldırının önlenemediğini de söyledi. 
     Rumsfeld, ''Irak gibi yerlerden gelecek tehditlerin daha da gelişmesini bekleme lüksümüz yok. Irak'ın kitle imha silahlarını olgunlaştırarak onbinlerce, yüzbinlerce insanı tehdit etmesini bekleyemeyiz'' dedi. 
     ABD yönetimindeki şahinlerin önde gelen ismi Rumsfeld'in bu sözleri, ABD'de son zamanlarda Bush'un Cumhuriyetçi Partisi'ne mensup önemli bazı devlet adamlarının Irak'a harekata karşı çıkmasına cevap niteliğini taşıyor. 
     Bu devlet adamlarından eski başkan baba George Bush döneminin ulusal güvenlik danışmanı Brent Scowcroft, ABD'nin Irak'a saldırmasının Ortadoğu'da kıyamet anlamına gelebileceğini ve Washington'un terörle mücadelesine büyük zarar vereceğini söylemişti. Eski Dışişleri Bakanları'ndan Lawrence Eagleburger ve bazı önemli Kongre üyeleri de benzer görüşleri dile getirmişti. 
     Saygın eski Dışişleri Bakanı Henry Kissinger da, saldırı durumunda ABD'nin, yüzyıllardır geçerli olan uluslararası ilişki ve diplomasi geleneklerini altüst edeceği uyarısında bulunmuş ve Başkan Bush'un böyle bir harekat öncesinde dünyanın geleceğine ilişkin hesapları yapmasını istemişti. 
     





</TEXT>
</DOC>
