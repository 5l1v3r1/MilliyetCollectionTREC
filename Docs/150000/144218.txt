<DOC>
<DOCNO> 144218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun66.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sadece 7 petrol kuyusu ateşe verildi" 
</HEADLINE>
<TEXT>

     İngiltere Genelkurmay Başkanı Amiral Sir Michael Boyce, Amerikan deniz kuvvetlerinin, Irak'ın güneyinde stratejik noktaya sahip liman kenti Umm Kasr'ın kontrolünü tamamen ele geçirdiğini söyledi. 
     Boyce, düzenlediği basın toplantısında, ''Umm Kasr, artık Amerikan deniz kuvvetlerinin kontrolü altında'' dedi. 
     Bölgede, önemli sayıda Iraklı askerin teslim olduğunu ifade eden Boyce, İngiliz donanmasına ait mayın temizleyici gemilerin Umm Kasr güzergahını temizlediğini söyledi. 
     Boyce, güzergahın, Irak'a yapılacak insani yardımın ulaştırılmasında en önemli yollardan birini oluşturacağını belirtti. 
     Açıklamasında, Irak'taki petrol kuyularının durumuna değinen Boyce, daha önce belirtildiği gibi 30 değil, sadece 7 petrol kuyusunun Irak tarafından ateşe verildiğini kaydetti. 
     Güneydeki petrol kuyularının güven altına alındığını söyleyen Boyce, Saddam Hüseyin'in Körfez'e petrol akıtması veya bir çevre felaketine yol açması gibi bir ihtimal kalmadığını belirtti. 
     Boyce, Bağdat civarındaki petrol kuyularının akıbeti hakkında ise bir bilgiye sahip olmadığını kaydetti. 
     Teslim olan Iraklı asker sayısı hakkında, ''birkaç yüz'' demekle yetinen Boyce, koalisyon kuvvetlerinin, mayın döşemeye hazır Irak gemilerini ele geçirdiklerini belirtti. 
     Amiral Boyce, Saddam Hüseyin'in Irak'a düzenlenen harekatın ilk aşamasında ölüp ölmediği konusunda ise bilgi vermedi. 
     Fox televizyonu da, İngiliz ve Amerikan donanmalarının, mayın taşıyan 3 Irak gemisini Körfez'de ele geçirdiklerini duyurdu. 
     





</TEXT>
</DOC>
