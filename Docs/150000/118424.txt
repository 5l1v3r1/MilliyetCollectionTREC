<DOC>
<DOCNO> 118424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun18.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye adaydır, üye olacaktır" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, AB adayı Türkiye'nin, kriterleri yerine getirdiği zaman üye olacağını söyledi. 
     Verheugen, Brüksel'deki Avrupa Politikalar Merkezi'nde yaptığı konuşmada, Türkiye'nin AB'ye üye olacağını, bu konunun tartışılmasının yersiz olduğunu belirtti. 
     Türkiye'de yeni kurulacak hükümeti en kısa zamanda tanımak ve iyi ilişkiler kurmak istediklerini, Adalet ve Kalkınma Partisi Genel Başkanı Recep Tayyip Erdoğan'ın ilk açıklamalarının umut verici olduğunu anlatan Verheugen, AB'nin Türkiye stratejisinin başarılı olduğunu ve değiştirilmesinin gerekmediğini söyledi. 
     Türkiye'de reformların süreceğini, yeni hükümetin parlamentodaki çoğunluk gücü ile bunun daha da kolay olabileceğini belirten Günter Verheugen, Avrupa Konvansiyonu Başkanı Valery Giscard d'Estaing'in, Türkiye'nin AB'ye katılımına karşı çıkan sözlerini eleştirdi. 
     ''Türkiye adaydır. Kriterleri yerine getirince tam üye olacaktır'' diyen Verheugen, bu ülkenin tam üyeliğinin AB için sorun yaratmayacağını, Türk kamuoyunun hassas olduğunu ve talihsiz beyanlardan kaçınılması gerektiğini sözlerine ekledi. 
     Türkiye'nin AB üyesi olacağını, tartışılması gerekenin, nasıl bir Türkiye istendiği ve AB'nin buna gereği gibi hazırlanıp hazırlanmadığı konuları olduğu üzerinde duran Verheugen, Kopenhag zirvesinde Türkiye'ye tam üyelik müzakerelerinin başlangıç tarihi verilmesi konusunda çekinceleri olduğunu da anlattı. 
     Katılım Ortaklığı Belgesi'nin güncelleştirileceğini ve mali yardımların artırılacağını söyleyen Verheugen, müzakerelerin başlaması için siyasi kriterlerin tamamen yerine getirilmesi gerektiğini ifade etti. 
     Verheugen, işkenceye karşı mücadele ve şiddet içermeyen fikir suçu işlemiş tutukluların serbest bırakılması taleplerini de tekrarladı. 
     BM Genel Sekreteri Kofi Annan'ın Kıbrıs önerisini de ''dengeli'' olarak nitelendiren Verheugen, bu öneride tarafların birbirleri üzerinde üstünlük sağlamamaları garantisi bulunduğunu, Kıbrıs'ın tek sesli olmasına olanak tanındığını söyledi. 
     Annan önerisinin zamanlamasının bir tesadüf olmadığını, AB'nin de Annan ile temaslarda bulunduğunu belirten Verheugen, Kopenhag zirvesi öncesinde önemli bir süreç yaşandığını kaydederek, AB'nin, geçiş döneminde gereken esnekliği göstereceği mesajını verdi. 
     





</TEXT>
</DOC>
