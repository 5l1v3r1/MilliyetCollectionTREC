<DOC>
<DOCNO> 105590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/guncel/gun03.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, Sezen’e sahip çıktı... 
</HEADLINE>
<TEXT>

Kültür Bakanı Suat Çağlayan, "Türkiye Şarkıları 30 Ağustos’ta daha anlamlı. 30 Ağustos bizim barış günümüz ve bu günde insan sevgisini ön plana çıkarmalıyız" dedi 
     YILDIZ YAZICIOĞLU Ankara 

     Kültür Bakanı Suat Çağlayan, 30 Ağustos Zafer Bayramı’nda Efes Antik Tiyatro’da gerçekleşen Sezen Aksu’nun "Türkiye Şarkıları" konserine sahip çıkarak, "Bu konser 30 Ağustos’ta daha anlamlı. Gurur günümüzde kompleksimiz olmadığını göstermeliyiz. 30 Ağustos, bizim barış günümüz ve bu günde insan sevgisini ön plana çıkarmalıyız" dedi. 
     Çağlayan, Milliyet’e yaptığı açıklamada, Aksu’nun Türkçe, Kürtçe, Ermenice ve Rumca şarkılar seslendirdiği konserine gösterilen tepkileri anlamlı bulmadığını söyledi. 
     
     Aksi olursa, komplekstir 
     Türkler’in tarihlerinde yendikleri uluslara karşı bile hoşgörülü olduklarını anımsatan Çağlayan, Zafer Bayramı’nda da bu hoşgörüyü göstermek gerektiğini vurgulayarak, aksi hareketleri "kompleks" olarak gördüğünü ifade etti. 
     Anadili öğrenmeyi de "en insanca hak" olarak değerlendiren Çağlayan, "Her devletin ulusal eğitim politikası vardır. Ancak anadil öğrenimi, en az devletin ulusal politikası kadar önemli bir haktır. İnsanlarımızın sayılarından yola çıkarak, hakları tartışmak da doğru değil. Bir kişi bile hak sahibidir" diye konuştu. 
     
     AB’yi kullanıyoruz 
     "Avrupa Birliği insanlarımıza insanca haklarını verebilmek için bir araçtır" diyen Çağlayan, şöyle devam etti "AB’yi bu amaçla kullandığımızı düşünüyorum. Ben evde nasıl İngilizce veya Fransızca şarkı söyleyebiliyorsam, artık bu küçük komplekslerimizden sıyrılmamız lazım ve insanlarımızın farklı dillerdeki şarkıları söylemesine öfke duymamalıyız. Kültür hangi kökenden gelirse gelsin onu kendi kültürümüzün bir parçası sayıp korumak da Kültür Bakanlığı’nın görevidir." 
     



 GÜNCEL 





















</TEXT>
</DOC>
