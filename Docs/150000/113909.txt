<DOC>
<DOCNO> 113909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sonspo09.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst "Lig araları bizim açımızdan zorlu geçiyor" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, lige verilen araların kendileri için zorlu geçtiğini söyledi. 
     Galatasaray Lisesi'nde sarı-kırmızılı kulübün 97. kuruluş yıldönümü organizasyonunda basın mensuplarının sorularını yanıtlayan Ali Dürüst, kadrolarından milli takıma verdikleri oyuncu sayısının fazla olması nedeniyle lig aralarının zorlu geçtiğini anlatarak, ''Takım dağılıyor. Ama yarış da devam ediyor. Yedeklerimiz son derece iyi çalıştı'' dedi. 
     Dürüst, ezeli rakipleri Fenerbahçe'nin seyircisiz yapılan Adanaspor maçında 1-1 berabere kalarak 2 puan yitirmesiyle ilgili olarak ise şöyle konuştu 
     ''Puan kayıpları her zaman olacak. Önemli olan en sonunda en az puanı kaybeden taraf olmak. Ayrıca seyircisiz karşılaşmalar, bizim de Gaziantepspor maçından bildiğimiz gibi son derece keyifsiz oluyor. Bize düşen, böyle cezaların alınmaması için gerekli önlemleri almak. Burada taraftarlar kulübüne zarar veriyor. Sadece takımlarını desteklemeliler. Küfürlü tezahürat oyuncuyu zaten motive etmez.'' 
     





</TEXT>
</DOC>
