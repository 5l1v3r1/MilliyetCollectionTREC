<DOC>
<DOCNO> 115607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/soneko10.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancar üreticilerinin söküm avansı sevinci... 
</HEADLINE>
<TEXT>

     Konya Şeker Fabrikası A.Ş, pancar üreticisi çiftçilere 6.7 trilyon liralık söküm avansını dağıtmaya başladı. 
     Konya Şeker Fabrikası A.Ş yetkililerinden alınan bilgiye göre, Konya Merkez ve 7 ilçesinde pancar ekimi yapan yaklaşık 30 bin çiftçiye, bugüne kadar toplam 56.7 trilyon liralık avans ödemesi yapıldı. 
     Pancar taban fiyatının kilo başına 74 bin lira olarak açıklandığını belirten yetkililer, pancar üreticilerine dekar başına 16 milyon lira söküm avansı ödeneceğini bildirdiler. 
     Bugün Konya Merkez başta olmak üzere Çumra, Cihanbeyli, Kulu, Altınekin, Seydişehir, Beyşehir ve Isparta'nın Şarkikaraağaç İlçesi'nde toplam 6.7 trilyon liralık ikinci söküm avansının dağıtımına başlandı. Ödemeler il ve ilçede bulunan İş Bankası ve Şekerbank şubelerinden yapılıyor. 
     Bu ödemeyle birlikte sezon başından bu yana pancar üreticilerine ödenen toplam avans miktarı ise 25 trilyon lirası nakit olmak üzere 56.7 trilyon lirayı buldu. 
     Fabrika ve banka şubelerinden söküm avanslarını almanın sevincini yaşayan çiftçiler, sökümü tamamlanan pancar tarlalarına buğday ekimi yapacaklarını söylediler. 
     Çifçiler, avansların büyük bir bölümünü tohumluk buğday, mazot ve gübreye ödeyeceklerini, buna karşın dağıtılan söküm avanslarının kendilerini bir ölçüde rahatlatacağını sözlerine eklediler. 
     





</TEXT>
</DOC>
