<DOC>
<DOCNO> 101476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo11.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular iddialı... 
</HEADLINE>
<TEXT>

     Galatasaraylı futbolcular, farklı skorla kazanılan Samsunspor maçının ardından iddialı konuştu. 
     Samsunspor karşılaşmasında Galatasaray'ın 2 golüne imza atan Ümit Karan, internetteki ''www.umitkaran.org'' adresli sitesinde yaptığı açıklamada, sonunda futbola olan hasretin sona erdiğini belirterek, ''Göğsümüzde 3 yıldızla taraftarımızın karşısına son şampiyon olarak çıktık. Hedefimiz sezon sonunda da bu unvanımızı taşımak. Elbetteki bu seneki hedefimiz bir tek lig şampiyonluğu değil. Çıta her geçen gün daha da yükseliyor. Bu seneki hedefimiz katıldığımız tüm turnuvalarda şampiyon olmak. Bunu başarıp başaramayacağımızı önümüzdeki günlerde herkes görecek'' diye konuştu. 
     Daha önce teknik direktör Fatih terim ile hiç çalışmadığını, bu sezon ilk kez kendisiyle çalışma olanağını bulduğunu hatırlatan Ümit Karan, şunları söyledi 
     ''Bu şansı yakaladıktan sonra niye bu kadar geç kaldığım için kendi kendime üzüldüm. Bu sene çok farklı bir Ümit Karan izleyeceksiniz. Geçen sene oynadığımız futbol sistemi içinde benim birtakım yeteneklerim ve özelliklerim köreliyordu. Oysa bu sene Fatih hocamın oynattığı sistemde ne kadar başarılı olacağımı sanırım Samsunspor maçında ortaya koyduğum futbol ve attığım gollerle herkes gördü.'' Karan, takım olarak bu sezon çok güçlü olduğuklarını düşündüğünü, yeni transferlerle güçlerine güç kattıklarını belirterek, ''Ben, kişisel olarak özellikle Ümit Davala'nın yeniden Galatasaray'a gelmesine çok sevindim. Kendisi hem çok iyi arkadaşım, hem de kendisinin uğruna inanıyorum'' dedi. 
     
     ÜMİT DAVALA ''TARAFTARLARIMIZI MEMNUN ETTİK'' 
     Ümit Davala ise Samsunspor karşısında kendilerini fazla sıkmadan 3 puanı aldıklarını ve ilk haftadan liderlik koltuğuna oturduklarını söyledi. 
     Ümit Davala, ''umitdavala.com'' adresli sitesinde yaptığı açıklamada, ''Samsunspor karşısında ortaya koyduğumuz futbol ve attığımız gollerle taraftarlarımızı mennun ettiğimizi düşünüyorum'' dedi. 
     Ali Sami Yen Stadı'nın çimlerine çıkarken, sanki ilk kez Galatasaray forması giyen bir futbolcu gibi heyecanlı olduğunu belirten Ümit Davala, şöyle konuştu 
     ''Tekrar dünyanın en büyük taraftarının huzurunda futbol oynama şansını yakaladığım için kendimi çok şanslı hissettim. Bu her futbolcuya nasip olmayacak bir olay. Taraftarın 'İmparator' diyerek bağrına bastığı efsane teknik direktör Fatih Terim'li Galatasaray, bu sene tüm kupaları müzesine taşıyacak güçte. Ben geçtiğimiz sene Galatasaray'dan ayrılmadan önce 'Hedeflerimiz, başkalarının hayal bile edemeyeceğinden büyük' demiştim. Bu sene daha da ileriye gidiyorum. Avrupa'da en az 2 kupa kazanacağımızı iddia ediyorum. Çünkü Milan'da olduğum dönemde Galatasaray'ın Avrupa'daki gücünü daha iyi tanıma ve karşılaştırma şansı buldum. Emin olun kulübümüz birçok Avrupa kulübünden daha büyük ve kaliteli.'' 
     
     GÜNDOĞAR'IN VEFATI 
     İstanbulspor Kulübü eski başkanı Tayfun Gündoğar'ın vefatına da değinen Ümit Davala, ''Vefat haberini aldığım İstanbulspor Kulübü eski başkanı Tayfun Gündoğar'a Allah'tan rahmet ve kederli ailesine başsağlığı diliyorum. Tayfun ağabey, İstanbulspor forması giydiğim dönemde benim de yöneticiliğimi yapmıştı. Kendisi çok beyefendi ve dünya tatlısı bir insandı. Açıkçası bu haberi aldıktan sonra Samsunspor karşısında aldığımız galibiyetin sevincini bile yaşayamadım. Ama maalesef yaşam devam ediyor ve biz yaşama tutunmak zorundayız'' diye konuştu. 
     
     BERKANT ''LİDERLİK KOLTUĞUNA OTURMAK GÜZEL'' 
     Berkant Göktan da, ''berkantgoktan.org'' adresli sitesinde yaptığı açıklamada, rakiplerinin puanları büyük bir savurganlıkla dağıttığı ligin ilk haftasında, liderlik koltuğuna oturmanın güzel olduğunu bildirdi. 
     Henüz Fatih Terim'in istediği düzeye gelmediklerini vurgulayan Berkant, ''O'nun istediği birçok şeyi yerine getirmekte hala zorlanıyoruz. Eğer bu eksiklerimizi gidererek, Fatih Terim'in istediklerini yerine getirmeyi başarabilirsek, dört dörtlük bir takım oluruz ve izleyenlere parmak ısırtırız. Buna da çok az kaldı'' dedi. 
     





</TEXT>
</DOC>
