<DOC>
<DOCNO> 114945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/ekonomi/eko05.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SON KARARINIZ MI 
</HEADLINE>
<TEXT>

AKP’nin ekonomideki hedefler konusundaki kafa karışıklığı sürüyor. Abdullah Gül’ün faiz dışı fazlayı düşüreceğiz’ açıklamasının ardından Erdoğan yükselteceğiz’ dedi 
     ANKARA Anka 

     AKP’nin faiz dışı fazla FDF konusundaki çelişkili açıklamaları şaşırttı. Son açıklama, Genel Başkan Tayyip Erdoğan’dan geldi. Erdoğan, "Faiz dışı fazlayı artıracağız" dedi. 
     AKP yetkililerinin FDF konusundaki farklı açıklamaları sürüyor. Programın en temel unsuru sayılan FDF konusundaki ilk açıklamayı, partinin ekonomi kurmaylarından Ali Coşkun yapmıştı. Coşkun, basına yaptığı bir açıklamada, FDF’i, hükümet hedefinin de 2.5 puan üzerine taşıyarak, yüzde 9’a çıkaracaklarını söylemişti. 
     Oldukça iddialı bulunan bu hedef açıklamasından sonra FDF fazla konusunda ikinci açıklama, Genel Başkan Yardımcısı Abdullah Gül’den gelmişti. Partide Başbakan adayı olarak adı geçen Gül, Reuters’e yaptığı açıklamada, yüzde 6.5 faiz dışı fazla hedefinin Türkiye için yüksek olduğunu, iktidara gelmeleri halinde bu oranı aşağı çekeceklerini açıklamıştı. 
     
     Erdoğan Hayır, artıracağız 
     FDF’de AKP’nin hedefi konusundaki son açıklama Genel Başkan Recep Tayyip Erdoğan’dan geldi. Recep Tayyip Erdoğan’ın, Avrupa Birliği ülkelerinin büyükelçilerine, Genel Başkan Yardımcısı Abdullah Gül’ün açıklamasının aksine, iktidara geldiklerinde "Faiz dışı fazlayı artıracağız" dediği öğrenildi. 
     AB Büyükelçileriyle bir yemekte bir araya gelen ve ekonomik programın temel ilkelerine bağlı kalacakları güvencesini veren Tayyip Erdoğan, faiz dışı fazlayı azaltmayacaklarını, aksine artıracaklarını, bunun ekonomide dinamizm yaratacağını öne sürdü. 
     
     BDDK’yı eleştirdi 
     Yolsuzlukları yok edeceklerini de bildiren Tayyip Erdoğan, şimdiye kadar finansman sektörüne fazla ağırlık verildiğini, AKP iktidarının reel sektöre daha çok önem vereceğini söyledi. 
     Bankalara yönelik kamu fonlarının azaltılacağını belirten Erdoğan’ın, BDDK’nın yaklaşımını da eleştirmesi dikkat çekti. 
     Erdoğan, AB Büyükelçilerinin kamu sektörünün daha da küçültülmesi ve kamu istihdamının azaltılması konularına neler yapacakları yolundaki sorularını ise yanıtsız bıraktı. 
     

</TEXT>
</DOC>
