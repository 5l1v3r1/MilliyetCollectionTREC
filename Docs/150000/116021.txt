<DOC>
<DOCNO> 116021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur26.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim otobüsünde Erbakan'a doğum günü 
</HEADLINE>
<TEXT>

     SP'nin Kütahya'da düzenlen mitinginde, 76 yaşına giren kapatılan RP'nin Genel Başkanı Necmettin Erbakan için seçim otobüsünün üzerinde doğum günü pastası kesildi. 
     Erbakan, Zafer Meydanı'ndaki mitingde yaptığı konuşmada, anketlerin aksine, gittiği her yerde SP'ye yoğun bir ilgi olduğunu gördüğünü söyledi. Türkiye'nin ciddi sorunları, sıkıntıları olduğunu anlatan Erbakan, bunların üstesinden Milli Görüş'ü temsil eden tek parti olan SP'nin geleceğini savundu. 
     SP dışında seçimlere katılan tüm partilerin aynı zihniyette olduklarını öne süren Erbakan, "3 Kasım seçimlerine 18 parti değil 2 parti giriyor. Biri Saadet Partisi, diğeri ise hepsi. SP dışındaki 17 parti, 17 para etmez. Anketlere inanmayın. SP'nin iktidarda olması yetmez, tek başına iktidar istiyorum" diye konuştu. 
     Mitingde, Erbakan'ın yaşgünü kutlandı. SP Kütahya İl Teşkilatı, Erbakan'ın dün yaş günü olduğunu belirterek, seçim otobüsünün üzerine pasta getirtti. Otobüsün üzerinde kesilen pasta, Erbakan'a ikram edildi. 
     





</TEXT>
</DOC>
