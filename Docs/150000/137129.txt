<DOC>
<DOCNO> 137129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sonspo07.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Birinci Süper Lig...Gençlerbirliği 1 -Diyarbakırspor 0 İlk yarı 
</HEADLINE>
<TEXT>

     Birinci Süper Futbol Ligi'nde Gençlerbirliği, Diyarbakırspor karşısında ilk yarıyı 1-0 önde tamamladı. 
     Ligde şampiyonluk iddiasını sürdüren Gençlerbirliği, maçın ilk yarısında istediği futbolu sergileyemedi. Mücadelenin İlk 45 dakikalık bölümü daha çok orta alan mücadelesi biçiminde geçerken, Gençlerbirliği'nde sarı kart cezalısı Youla'nın yokluğu hissedildi. Başkent ekibinde Youla'nın yerine forma giyen M'Bayo, ataklarda yeteri kadar etkili olamadı. 
     Konuk takım Diyarbakırspor ise savunma ağırlıklı bir futbol sergilerken, ileride tuttuğu tek oyuncusu Saffet ile kontraataklar geliştirerek gol aradı. 
     3. dakikada El Saka'nın uzun taç atışından gelen topu Veysel kafayla Thomas'a indirdi. Bu futbolcunun, topun gelişine yaptığı sert vuruşta, meşin yuvarlak yandan auta gitti. 
     10. dakikada Evren, çalımlarla ceza alanına dek getirdiği topu Deniz'e aktardı. Bu futbolcunun sert şutunda, top az farkla auta çıktı. 
     28. dakikada Saffet, Gençlerbirliği ceza alanının sol tarafından ceza alanındaki Murat'a güzel bir pas gönderdi. Bu futbolcunun topu göğsünde yumuşattıktan sonra yaptığı vuruşta, top kalecide kaldı. 
     32. dakikada El Saka'nın yine bir taç atışından Veysel'e kazandırdığı topu, bu futbolcu bekletmeden Okan'a verdi. Çalımlarla ceza alanına giren Okan'ın şutunda, top savunma oyuncularından dönerek, ceza alanı dışındaki Serkan'ın önüne düştü. Serkan, çok sert bir vuruşla meşin yuvarlağı ağlarla buluşturdu 1-0. 
     Kalan dakikalar başka gol getirmedi ve ilk yarı Gençlerbirliği'nin 1-0 üstünlüğüyle sona erdi. 
     





</TEXT>
</DOC>
