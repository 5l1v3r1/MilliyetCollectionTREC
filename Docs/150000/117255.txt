<DOC>
<DOCNO> 117255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/ekonomi/eko04.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, krizde kaynak yarattı 
</HEADLINE>
<TEXT>

Aracı Kurumlar Yöneticileri Derneği Başkanı Tekince, halka açık şirketlerin kriz döneminde bedelli sermaye artırımıyla 2.2 milyar dolar kaynak sağladığını söyledi 
     SONGÜL HATISARU 

     Borsa Aracı Kurumlar Yöneticileri Derneği Başkanı Alp Tekince, halka açık şirketlerin krize rağmen, 2001 yılı başından bu yana bedelli sermaye artırımları yoluyla borsa yatırımcılarından 2.2 milyar dolar tutarında finansman sağladıklarını söyledi. 
     Borsanın kuruluşundan 1985 bu yana sanayiye 22 milyar dolar kaynak aktardığını kaydeden Tekince, şöyle konuştu "Hem de borsa küçülürken bunu yaptı. İMKB’nin en önemli fonkisiyonlarından birisi vergiyi tabana yaymasıdır. Sermaye piyasasından finansman arttıkça, şirketler, Kurumlar Vergisi ödeyerek bu kişilerden almış oldukları kaynakları vergilendirmiş oluyor. Ancak, devlet temettüden tekrar yüzde 10 vergi alıyor. Halka açık şirketlerde, temettünün vergi dışı kalmasını istiyoruz. Şu anda, hisse senedini üç ay elinizde tutarsanız vergiden muafsınız. 2003 başından itibaren süre bir yıla çıkarılıyor. Bu yanlıştır. Ez 10 yıl süreyle hisse senedi alım satım kazançlarında vergi ertelenmeli." 
     
     Vergi sistemi küçültür 
     Toplam mali sistem içinde, hisse senetlerinin payının sadece yüzde 9 olduğunu söyleyen Tekince, ekstra vergiler koyma yaklaşımının sistemi küçülteceğini ifade etti. Yatırım fonlarının gerçek kişiler ve tüzel kişiler açısından hem gelir hem Kurumlar Vergisi’nden muaf tutulması gerektiğini vurgulayan Tekince, "En azından mevcut muafiyetin planlandığı gibi 2003 yılında kaldırılmaması, devam etmesi gerekiyor" dedi. 
     
     Patronlar sorguluyor 
     Türkiye’de, aracı kurum sektörünün Avrupa Topluluğu’ndan 8 kat daha fazla özsermaye taşıdığını ve aşırı sermaye maliyetiyle çalıştığını söyleyen Tekince sözlerini söyle sürdürdü 
     "Şu anda bütün işlem yapma belgelerine sahipseniz, 1 trilyon 342 milyar asgari özsermaye taşımak zorundasınız. Patronlar, Bu tutarda bir sermayeyi mevduata, bonoya yatırsaydım ne kazanırdım’ sorgulamasına düşüyorlar. Fazla sermaye, vergilendirmeden dolayı çok ağır bir maliyet yükü getiriyor." 
     



 EKONOMİ 




















</TEXT>
</DOC>
