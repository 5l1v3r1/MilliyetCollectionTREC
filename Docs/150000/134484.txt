<DOC>
<DOCNO> 134484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sonspo02.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstatistiklere göre Kadıköy Beşiktaş'a deplasman değil 
</HEADLINE>
<TEXT>

     Fenerbahçe ile Şükrü Saracoğlu Stadı'nda yarın zorlu lig maçına çıkacak olan Beşiktaş'ın, Kadıköy'deki maçlarda rakibine üstünlüğü bulunuyor. 
     Siyah-beyazlılar, Fenerbahçe ile Kadıköy'de yaptıkları maçlarda ezeli rakibine galibiyet sayısında üstünlük kurdu. Bugüne dek resmi ve özel olmak üzere, şimdiki adıyla Fenerbahçe Şükrü Saracoğlu Stadı'nda sarı lacivertlilerle toplam 36 kez karşılaşan ''Kara Kartallar'', bu maçların 16'sında sahadan galip ayrıldı. Fenerbahçe ise 11 galibiyet alırken, 9 karşılaşma da berabere sonuçlandı. 
     Kadıköy'de Beşiktaş, attığı toplam 52 gole karşılık, kalesinde 44 gol gördü. 
     
     KADIKÖY'DEKİ LİG MAÇLARI 
     Beşiktaş, lig maçlarında da Kadıköy'de Fenerbahçe'ye karşı üstünlük kurdu. 
     Siyah-beyazlılar, Fenerbahçe Şükrü Saracoğlu Stadı'ndaki 20 lig maçının 7'sinde sahadan galibiyetle ayrılırken, 6 kez yenildi, 7 karşılaşmada da taraflar birbirlerine üstünlük sağlayamadı. 
     ''Kara Kartallar''ın lig maçlarındaki 27 golüne, ''Sarı Kanaryalar'' 22 golle karşılık verdi. 
     
     BEŞİKTAŞ'TAN ''FARKLI'' TARİFELER 
     Beşiktaş, Fenerbahçe Şükrü Saracoğlu Stadı'nda ezeli rakibi Fenerbahçe'ye lig tarihinin en ağır yenilgilerinden bazılarını da tattırdı. 
     Siyah-beyazlılar, 6 Ocak 1990'da yapılan lig maçında sahadan 5-1 gibi açık farklı bir skorla galip ayrıldı. Beşiktaş, ezeli rakibini ayrıca Kadıköy'de bir kez 4-0, bir kez de 4-1'lik skorlarla yendi. 
     Fenerbahçe ise, Kadıköy'de rakibini 2 kez 3-0 yenmeyi başardı. 
     





</TEXT>
</DOC>
