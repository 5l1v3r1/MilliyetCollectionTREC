<DOC>
<DOCNO> 100271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun01.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kongresi'nden Türkiye'nin AB reformlarına destek 
</HEADLINE>
<TEXT>

     TBMM'nin Avrupa Birliği uyum yasalarını kabul etmesi, ABD Başkanı George Bush yönetiminin ardından Kongre'de de övgü toplarken, Temsilciler Meclisi'nde Musevi lobisinin liderlerinden Tom Lantos, AB'nin Türkiye ile üyelik müzakerelerini en kısa sürede başlatmasını istedi. 
     Kongre'nin alt kanadı Temsilciler Meclisi'nin Uluslararası İlişkiler Komitesi'ndeki kıdemli Demokrat Üyesi Lantos, yaptığı yazılı açıklamada, TBMM'nin adımıyla, Türk demokrasisinin bir zafer kazandığını'' belirtti. 
     California Eyaleti Milletvekili Lantos, AB'nin de, Türkiye'nin bu adımına olumlu yaklaşarak, Aralık ayında düzenleyeceği zirvede, üyelik müzakerelerinin başlatılması için Ankara'ya mümkün olan en erken tarihi vermesini istedi. Lantos, ''AB, Türkiye'nin attığı önemli adımı takdir ettiğini, müzakere tarihi vererek somut biçimde göstermeli'' dedi. 
     Tom Lantos, TBMM'nin, idamın büyük ölçüde kaldırılmasını, anadilde eğitim ve yayın yapılmasını öngören kararlarının ''çok cesurca'' olduğunu ve Türkiye Cumhuriyeti'nin kurucusu Mustafa Kemal Atatürk'ün çağdaş uygarlığa ulaşma hedefine yönelik büyük bir ilerleme niteliği taşıdığını söyledi. 
     ABD Kongresi'nde Musevi lobisinin en kıdemli ismi olan Lantos, Türk siyasi liderlerine de TBMM'nin kabul ettiği yasaları tam olarak uygulamaları ve 3 Kasım seçimlerinin ardından demokratik reform sürecini sürdürmeleri çağrısında bulundu. 
     Lantos'tan önce Başkan Bush yönetimi adına açıklama yapan Dışişleri Bakanlığı Sözcüsü Phil Reeker, TBMM'nin onayladığı reformların, Türkiye'nin AB üyeliği şansını artırdığına inandıklarını ve Türkiye'nin AB'ye katılmasına ABD'nin tam destek verdiğini bildirmişti. 
     





</TEXT>
</DOC>
