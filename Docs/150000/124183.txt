<DOC>
<DOCNO> 124183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko33.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ergezen İhale Yasası'nı yeniden ele almıyoruz 
</HEADLINE>
<TEXT>

     Bayındırlık ve İskan Bakanı Zeki Ergezen, İhale Yasası'nın uygulama tarihine ilişkin tartışmaları değerlendirirken, ''Yasayı yeniden ele aldığımız yok, sadece önümüzü tıkayan bir şey var mı yok mu onun tetkikini yapacağız'' dedi. 
     Ergezen, makamında Maliye Bakanı Kemal Unakıtan ile bir süre görüştü. Ergezen görüşmenin ardından gazetecilerin sorularını yanıtladı. 
     Ergezen, İhale Yasası'nda gerekli tetkikleri yapacaklarını belirterek, ''Gerçekten önümüzü tıkayan bir şey yoksa yasa elbette 1 Ocak'ta yürürlüğe girecek'' diye konuştu. 
     Ergezen, Maliye Bakanı Unakıtan ile Edirne-Bulgaristan'da ikinci kapı için 10 kilometrelik bir yol yapılması konusunu görüştüklerini söyledi. 
     Ergezen bir soru üzerine İhale Kurulu'na karşı olmadıklarını ve benimsediklerini ifade ederek şunları söyledi ''İhale Yasası yürürlüğe girecek ama şu anda yatırımlarımızın önünü tıkayacak bir husus var mı yok mu pratik yönden onu inceliyoruz. O konuda bir tıkanıklık varsa onun çözüm yollarını arıyoruz.'' 
     
     DUBLE YOL 
     Ergezen, duble yollarla ilgili çalışmaları sürdürdüklerini, bu konuda planlamanın bitmediğini ve gerekli ödeneğin de ayrılacağını bildirdi. 
     Bakan Ergezen bir soru üzerine, İhale Yasası ile duble yolların bağlantısı bulunmadığını belirterek, ''Bu bir yatırım, her yerde görülecek, gizli kapaklı bir tarafı yok'' dedi. 
     





</TEXT>
</DOC>
