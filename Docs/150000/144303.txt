<DOC>
<DOCNO> 144303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo11.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsenli Marcus Brown, en değerli oyuncu... 
</HEADLINE>
<TEXT>

     Basketbolda Erkekler Avrupa Ligi'nin 2. tur mücadelesinde, 3. hafta maçları da tamamlanıp ilk devre geride kalırken, ligin ''en değerli oyuncusu'' MVP klasmanında, Efes Pilsen'in ABD'li oyuncusu Marcus Brown ilk sıradaki yerini korudu. 
     Bu hafta takımının galibiyetinde büyük pay sahibi olan ve başarılı performansıyla 36 puan alan Marcus Brown, 3. haftanın ''en değerli oyuncusu'' da seçilirken, 3 maçta topladığı 91 ve ortalama 30.33 puanla MVP klasmanında birinciliğini korudu. ABD'li oyuncu ayrıca sayı krallığında da toplam 68 ve ortalama 22.67 sayıyla ilk sırada bulunuyor. 
     Spor yaşamını Ergin Ataman'ın çalıştırdığı İtalya'nın Montepaschi Siena takımında sürdüren Mirsad Türkcan, toplam ribaunt kategorisinde 37 ve maç başına 12.33 ortalama, savunma ribaundu kategorisinde de toplam 29 ve 9.67 ortalamayla ilk sıralardaki yerini kaptırmadı. Hücum ribaundu dalında ise Ülkerspor'un ABD'li pivotu Joseph Blair, toplam 13 ve 4.33 ortalamayla ilk sıraya yükseldi. 
     Bu arada 3 maçta toplam 205 sayı yiyerek 68.33'lük sayı ortalaması tutturan Efes Pilsen, 2. turdaki 16 takım içinde en az sayı yiyen ekip konumunda bulunuyor. 
     





</TEXT>
</DOC>
