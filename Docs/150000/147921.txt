<DOC>
<DOCNO> 147921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sonspo05.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta sakat futbolcuların durumu... 
</HEADLINE>
<TEXT>

     Beşiktaş'ta, Denizlispor ile dün yapılan lig maçında Ali Tandoğan'ın darbesiyle sol elmacık kemiği kırılan İbrahim'in 3 veya 4 hafta sonra sahalara dönebileceği bildirildi. 
     Beşiktaş Kulübü Doktoru Ayhan Optur, İbrahim'in dün gece Memorial Hastanesi'nde Doktor Burçak Erdinç tarafından sol elmacık kemiğinden ameliyat edildiğini belirterek, ''İbrahim'in yaklaşık 3 veya 4 hafta sonra oynayabileceğini düşünüyoruz'' dedi. 
     İbrahim'i bu sabah kontrol ettikten sonra taburcu ettiklerini kaydeden Optur, ''İbrahim'in şu an morali ve durumu iyi. Tedavisini sürdüreceğiz'' diye konuştu. 
     Yine Denizlispor maçında aldığı darbe ile burnu kırılan Ahmet Yıldırım'ı, kendi isteğiyle ameliyat etmediklerini ifade eden Optur, ''Sezon sonuna kadar bu şekilde devam edebilecek. Burnunda ayrılmış bir kırık yok. Galatasaray'da forma giyerken de burnu kırılmış. Bize bu şekilde sezon sonuna kadar oynayabileceğini söyledi. Ameliyatını da sezon sonunda yapacağız. Ahmet'i 3 gün dinlendirdikten sonra takıma vermeyi düşünüyoruz'' şeklinde konuştu. 
     Pancu'yu, riske etmemek amacıyla Denizlispor maçında oynatmadıklarını belirten Ayhan Optur, Rumen futbolcunun Malatyaspor karşısında forma giyebileceğini sözlerine ekledi. 
     





</TEXT>
</DOC>
