<DOC>
<DOCNO> 114907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur03.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Burdur'da şüpheli Mercedes'e ateş 4 yaralı 
</HEADLINE>
<TEXT>

     Burdur'un Çeltikçi İlçesi'nde jandarma, "dur" ihtarına uymayan otomobile ateş açtı. Açılan ateşe rağmen kaçmaya çalışan ve içinde 7 kişi bulunduğu belirtilen Mercedes marka otomobildeki 4 kişi yaralandı. 
     Burdur İl Jandarma Alay Komutanlığı'na, 26 AE 032 plakalı Mercedes marka otomobilde bulunan kişilerin cep telefonu gasp ederek Antalya yönüne kaçtığı ihbarı yapıldı. Burdur İl Jandarma Alay Komutanlığı, durumu Çeltikçi Jandarma Karakolu'na bildirerek, yolun kesilip, otomobil ve içindekilerin incelenmesini istedi. 
     Çeltikçi jandarması, bu sabah saat 07.50'de, ilçe girişinde yol kesmek için barikat kurma çalışmaları yaptığı sırada, ihbar edilen otomobil olay yerine geldi. Jandarma Astsubay Hakan Boyar, otomobilin önüne geçerek durması için işaret etti. Ancak içinde 7 kişi bulunan otomobil, uyarıya rağmen yoluna devam edince, Astsubay Hakan Boyar, kendini yere atarak, ezilmekten güçlükle kurtuldu. Bunun üzerine, görev yerinde bulunan jandarma erleri, kaçmaya çalışan otomobile ateş açtı. 
     Açılan ateşe rağmen kaçan otomobil, üç kilometre ileride sağ arka lastiği patlamış olarak bulundu. Otomobilin içindeki 7 kişiden ikisi ağır yaralı ve baygın vaziyette ele geçirilirken, kaçmaya çalışan 5 kişi de, jandarma tarafından arazide yakalandı. 
     Yetkililer, kaçarken yakalanan 5 kişiden ikisinin de yaralı olarak bulunduğunu belirtti. Yakalanan kişilerin kimlikleri açıklanmazken zanlılardan birinin yabancı uyruklu bir kadın olduğu öğrenildi. 
     Yaralılar, önce Çeltikçi Sağlık Ocağı'na, buradan da Bucak Devlet Hastanesi'ne sevk edildi. 
     





</TEXT>
</DOC>
