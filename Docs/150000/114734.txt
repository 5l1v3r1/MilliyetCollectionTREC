<DOC>
<DOCNO> 114734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/dunya/dun03.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçen eylemciler Moskova’da tiyatro bastı 
</HEADLINE>
<TEXT>

     CENK BAŞLAMIŞ Moskova 

     Moskova’da silahlı Çeçen bir grup, dün akşam "Kuzey - güney" müzikalinin sahnelendiği bir tiyatroyu basarak yüzlerce kişiyi rehin aldı. 
     Eylem, maskeli kişilerin salona havaya ateş açarak girmesiyle başladı. Görgü tanıkları saldırganların arasında, üzerlerinde patlayıcılar bulunan kadınların da yer aldığını söyledi. Sayıları 20 - 40 civarında olan saldırganlar daha sonra yabancı, Müslüman ve çocuklardan oluşan 150 kişiyi serbest bıraktı. Rehine sayısının 600 - 700 civarında olduğu sanılıyor. Bazı sanatçılarla tiyatro çalışanları baskının hemen ardından arka pencerelerden kaçmayı başardı. Gecenin ilerleyen saatlerinde tiyatro önünde çıkan çatışmada bir saldırgan yaralandı. Binadan aralıklarla silah sesleri geliyor. Rehinelerin bırakılması için görüşmeler de başladı. 
     Çeçen sözcü Mevladi Udugov, baskının Çeçen komutanlardan Movsar Barayev’in adamları tarafından gerçekleştirildiğini, tiyatroya yerleştirilen patlayıcıların operasyon düzenlenmesi durumunda havaya uçurulacağını bildirdi. Udugov, salonda 20 silahlı kişinin yanı sıra savaşta yakınlarını kaybeden 40 civarında Çeçen kadının yer aldığını belirtti ve bu kişilerden "intihar komandoları" olarak söz etti. Udugov, eylemcilerin Çeçen savaşının son bulmasını istediğini açıkladı. Internette Çeçen tarafının görüşlerini yansıtan Kavkaz sitesi de baskını "22. tümene bağlı intihar komandoları"nın düzenlediğini bildirdi. Rus NTV kanalına cep telefonundan konuşan rehine Tatyana Solnişkina, binaya patlayıcılar yerleştirildiğini belirterek, operasyon düzenlenmemesini istedi. Baskının duyulması üzerine ünlü antiterör timi Alfa olay yerine gitti. Devlet Başkanı Vladimir Putin, üst düzey yetkililerle Kremlin’de toplantı yaptı. Moskova’daki stratejik tesislerde önlemler artırıldı. 
     



 DÜNYA 












</TEXT>
</DOC>
