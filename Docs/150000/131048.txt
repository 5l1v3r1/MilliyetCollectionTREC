<DOC>
<DOCNO> 131048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo22.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Güney Konferansı "4'lü final" maçları yarın başlıyor... 
</HEADLINE>
<TEXT>

     Basketbolda Erkekler Avrupa Şamiyonlar Kupası Güney Konferansı'nda ''4'lü Final'' maçları, yarın Bulgaristan'ın başkenti Sofya'da başlayacak. 
     Kupadaki Türk temsilcisi Türk Telekomspor, ''4'lü Final''in ilk maçında TSİ 17.30'da evsahibi ekip Lucoil Academic Sofya ile karşılaşırken, günün diğer maçında ise TSİ 19.45'de 2 Yunan ekibi Aris ile Peristeri karşı karşıya gelecek. 
     İlk günün galipleri 17 Ocak Cuma günü TSİ 19.45'de finalde karşılaşırken, mağluplar ise 17.30'da üçüncülük maçına çıkacak. 
     Türk Telekomspor Antrenörü Ercüment Sunter, bu turnuvanın ikinci yarı için hazırlık niteliği taşıdığını belirterek, ''Bulgaristan'da düzenlenecek Güney Konferansı ''4'lü Final'' maçları yalnızca prestij açısından önem taşıyor' dedi. 
     Sunter, Ellis ve Jurkoviç'in sakatlıklarının olduğunu hatırlatarak, ''Ligdeki Büyük Kolej karşılaşması bizim açımızdan çok önemli olduğu için 2 oyuncumu da oynatmak zorunda kaldım. Ancak bu oyuncuların sakatlıklarında bir düzelme olmazsa bu 2 oyuncumu oynatmayabilirim. Zaten bu kupada 2. tura çıktık. İkinci yarı öncesi bizim için çok iyi bir hazırlık turnuvası olacak'' diye konuştu. 
     





</TEXT>
</DOC>
