<DOC>
<DOCNO> 130077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur24.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor ameliyat sırasında kalp spazmı geçirdi... 
</HEADLINE>
<TEXT>

     Düzce SSK Hastanesi doktorlarından Sedat Çelikel, bel fıtığı ameliyatı yaparken kalp spazmı geçirerek yoğun bakıma alındı. Ameliyatı, bir başka hastaneden getirilen doktor tamamladı. 
     Düzce SSK Hastanesi'nde Beyin Cerrahı olarak görev yapan 40 yaşındaki Dr. Sedat Çelikel, hastası Hüseyin Sökmez'i 26 , bel fıtığı rahatsızlığından ötürü ameliyata aldı. Dr. Çelikel, ameliyatın 30. dakikasında rahatsızlandı. Kalp spazmı geçirdiği belirlenen Çelikel, yoğun bakıma alındı. 
     Fıtık ameliyatının yarıda kalması sonucu, Düzce Devlet Hastanesi'nden yardım istendi. Bunun üzerine SSK Hastanesi'ne gelen Düzce Devlet Hastanesi Beyin Cerrahı Dr. Sibel Ezel, ameliyata devam etti. Dr. Ezel, rahatsızlanan Dr. Çelikel'in bıraktığı yerden operasyonu tamamladı. 
     Düzce SSK Hastanesi Başhekimi Gürhan Konakçı, bel fıtığı ameliyatının başarı ile sonuçlandığını belirterek, ''Doktorumuzun da hastamızın da sağlık durumu iyi'' dedi. 
     





</TEXT>
</DOC>
