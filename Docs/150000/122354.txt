<DOC>
<DOCNO> 122354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur25.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül'den Arınç'a destek... 
</HEADLINE>
<TEXT>

     Başbakan Abdullah Gül, Türk halkının artık lüzumsuz enerji tüketmeye tahammülü olmadığını belirterek, ''Türk halkının temsilcileri TBMM'nin şerefli üyeleridir. Onun Başkanı da Sayın Bülent Arınç'tır'' dedi. 
     TBMM Başkanı Bülent Arınç da görevini tarafsızlık içinde yerine getireceğini ifade ederek, Meclis'i milletin en itibarlı kurumu haline getireceklerini söyledi. 
     Başbakan Gül, TBMM Başkanlığı'na seçilmesi dolayısıyla Bülent Arınç'ı ziyaret ederek kutladı. 
     Arınç'ın son yıllarda görülmemiş bir oy çokluğu ile Meclis Başkanı seçildiğini hatırlatan Gül, deneyimli bir insan olarak TBMM'nin en verimli bir şekilde çalışması için çaba göstereceğine inandığını kaydetti 
     Gül, şunları söyledi 
     ''Hükümetimiz bir reform hükümeti niteliğindedir. Çok önemli işler yapacağız. Türkiye'nin yenileşmesi, problemlerinin çözümü için..... Bunlar yapılırken muhakkak ki yasal değişiklikler yapılacaktır. Bunlar yapılırken Hükümetimiz, TBMM ile en iyi işbirliği içinde olacaktır. Türk halkının artık lüzumsuz enerji tüketmeye tahammülü yoktur. Meclisimizin de artık çok etkin bir şekilde çalışacağına inanıyorum. 
     Halkımızın beklediği yasaların en hızlı şekilde çıkması için hep beraber elbirliği içinde, iktidar-muhalefet çalışacağımıza inanıyorum. TBMM'ye her zaman olduğu gibi çok büyük görev düşmektedir. Meclis hepimizi, Türk halkını temsil etmektedir. Türk halkının temsilcileri TBMM'nin şerefli üyeleridir. Onun Başkanı da Sayın Bülent Arınç'tır.'' 
     
     AB ÜLKELERİNE MEKTUP 
     TBMM Başkanı Bülent Arınç da konuşmasında, Meclis Başkanı seçilirken AK Parti Grubu'nun büyük desteğini aldığını hatırlatarak, Başbakan Abdullah Gül'e teşekkür etti. 
     Bütün Meclis'in güvenine layık olmanın, Meclis'in beraberliğini göstermesi bakamından yüksek bir oyla seçilmesinin anlamlı olduğuna işaret eden Arınç, şöyle konuştu 
     ''Görevimizi büyük bir tarafsızlık içinde yapacağız ve Meclisi milletimizin en itibarlı kurumu haline getireceğiz. Bu Meclis Mustafa Kemal Atatürk'ün arkadaşlarıyla beraber kurduğu, başkanlığını yaptığı ve İstiklal Savaşımızın yönlendirildiği bir meclistir. Bugün de aynı şuurla aynı inançla çalışıp milletimize hayırlı hizmetler yapacağız.'' Arınç, Meclis'teki iki partinin ve Türk halkının büyük bir çoğunluğunun AB'ye girilmesini desteklediğini belirterek, bugün AB Parlamentosu Başkanı Pat Cox ile üye ülkelerin meclis başkanlarına birer mektup yazarak Kopenhag Zirvesi'nde Türkiye'ye müzakere tarihi verilmesi için destek istediğini söyledi. 
     
     DEMOKRATİKLEŞME 
     Başbakan Gül, bir gazetecinin uyum yasaları ile ilgili paketten 3 maddenin geri çekilmesine ilişkin haberleri hatırlatarak, bunları nedenini sorması üzerine, şunları söyledi 
     ''Hayır, henüz geri çekilmiş bir şey sözkonusu değil. Şu anda 3 bakan arkadaşımızdan kurulu bir komite çalışmalarını yürütüyor. Onlar bitirdikten sonra bu akşam birlikte çalışacağız. Daha sonra da yarın yapacağımız Bakanlar Kurulu toplantısına getireceğiz. O zaman şekillenecektir. 
     Bu sadece bir paket olarak çıkmayacak. Bir kaç paket serisi var. Çünkü çok sayıda reform yapılması, düzeltilmesi gereken konular vardır. Bunlar AB ile yakın ilgilidir. Ama AB ile ilgisi olmasa da halkımızın hak ettiği konulardır. Bunların hepsini bir anda Meclis'e sevketmek ne yazık ki mümkün olmamaktadır. En azından 12 Aralık Kopenhag Zirvesi'ne kadar bazı şeyleri geçirmeye gayret edeceğiz. Ne yazık ki bayram tatili girmiştir araya. Bu da elimizde olmayan bir gelişmedir. Belki bazı şeyleri yetiştirememe ihtimali de vardır. Ama politik kararlılık ve arzu ortadır. Gerek Hükümetin gerek TBMM'nin gerekse tüm halkımızın AB yönünde yapılması gereken şeylere verdiği destek açıkça ortadır.'' Basında bu konuda çıkan haberlerin bazılarının yanlış olduğunu ifade eden Başbakan Gül, uyum yasa tasarısında kesin çerçevenin yarın belli olacağını söyledi. 
     Gül, 12 Aralık öncesine yetiştirilmesi gereken konuların ilk pakette yer alabileceğini ifade ederek, ''Biraz daha çalışılması gereken konular olabilir. Çünkü, farklı görüşleri de temin etmek gerekiyor. Onlar belki ikinci pakete bırakılabilir''' diye konuştu. 
     
     ''DOĞRU OLANLAR, OLMAYANLAR VAR'' 
     Bir gazetecinin, uyum yasaları paketinden 3 maddenin çıkarılmasının nedeni olarak MGK'da ele alınması ve Milli Siyaset Belgesi olduğu yolunda haberler bulunduğunu hatırlatması üzerine şöyle konuştu 
     ''Bu konuyla ilgili söylenenler doğru değildir. Gazetelerde MGK ile ilgili bir çok tahminler yer alıyor. Bunlar içinde doğru olanlar, olmayanlar var. Toplantı gizli olduğu için hiçbir üye açıklama yapmak durumunda değildir. Ama gördüğüm kadarıyla tahminlere dayalı şeyler de yazılıyor... 
     Bunlar tamamen hükümetin inisiyatifinde olan konulardır. Tamamen hükümetin vereceği kararlarla ilgilidir. Hükümet tabii ki kararını verirken, inisiyatifini kullanırken geniş bir şekilde düşünmektedir. Dediğim gibi henüz tam bir neticeye varılamamıştır. İlk pakette nelerin yer alacağı konusunda henüz bir neticeye varılmamıştır yarın belli olacaktır.'' 
     
     ''ARTIK MERAK ETTİRECEĞİM'' 
     TBMM Başkanı Bülent Arınç da 14 Aralık'ta gerçekleştireceği Hindistan gezisine eşini götürüp götürmeyeceğine ilişkin soruyu yanıtlarken de, ''İsterseniz sorunuzun eşimle ilgili kısmını duymamış olayım. Henüz karar vermedim çünkü... Bu konularda artık sizi merak ettireceğim bundan sonra'' dedi. 
     Hindistan'a ziyaretin 2 yıldır geciktirildiğini kaydeden Arınç, bu ziyarette ''en iyi temsile dikkat edeceğini'' söyledi. En iyi temsilin sayı ile olmayacağını belirten Arınç, heyette sayı itibarıyla bir küçültme yapacağını kaydetti. 
     Arınç, ziyaretinin Türk ve Hindistan parlamentoları arasındaki ilişkileri en üst düzeye çıkaracağını ifade ederek, ''Davet eşimle birlikte yapılmıştır. Beraber gidip gitmeyeceğimizi havaalanında göreceksiniz'' diye konuştu. 
     





</TEXT>
</DOC>
