<DOC>
<DOCNO> 117993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur05.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
15 bin oyla milletvekili seçilen de var 70 bin oyla da.. 
</HEADLINE>
<TEXT>

     3 Kasım erken genel seçiminde, bağımsız 
     adayları ve partilerin milletvekili adaylarını TBMM'ye taşıyan oylar arasında büyük farklılıklar oluştu. Iğdır'ın bağımsız milletvekili Dursun Akdemir'in milletvekili olması için 5 bin 572 oy yeterken, CHP Çorum milletvekili Feridun Ayvazoğlu 70 bin 33 oy alarak TBMM'ye girebildi. Seçimin resmi olmayan sonuçlarına göre, 3 Kasım seçimlerinde oylar arasındaki farklılık net bir şekilde gözlendi. Genellikle seçmen sayısının çok yüksek olmadığı yerlerde başarılı olabilen bağımsız adayları Meclis'te temsil ettiren oy sayısı 5-30 bin aralığında gerçekleşti. 
     
     BAĞIMSIZLARIN BİRİNCİSİ MEHMET AĞAR 
     Elazığ'dan bağımsız milletvekili olan Mehmet Ağar, 32 bin 629 oyla bağımsız adaylar arasında en çok oyu alarak milletvekili seçilirken, en az oyla milletvekili olmaya hak kazanan bağımsız aday ise 5 bin 572 oyla Iğdır'ın bağımsız milletvekili Dursun Akdemir oldu. 
     
     AKGÜNDÜZ 11 BİN 450 OYLA MECLİSTE 
     Milletvekili adaylık süreci bir hayli tartışmalı geçen ve Interpol tarafından kırmızı bültenle aranan Memet Fadıl Akgündüz bağımsız adaylığını ilan ettiği Siirt'ten 11 bin 450 oy alarak, HADEP ve AKP'nin ardından en yüksek oyla 
     TBMM'ye girmeye hak kazandı. Meclise girmeye hak kazanan bağımsız milletvekilleri ve aldıkları oy sayısı ise şöyle 
     "Elazığ bağımsız milletvekili Mehmet Ağar 32 bin 629, Mardin bağımsız milletvekili Süleyman Bölünmez 18 bin 978, Şanlıurfa bağımsız milletvekili Sabahattin Cevheri 18 bin 8, Bitlis bağımsız milletvekili Edip Safder Gaydalı 15 bin 5, Hakkari bağımsız milletvekili Mustafa Zeydan 12 bin 360, Siirt bağımsız milletvekili Memet Fadıl Akgündüz 11 bin 450, Bayburt bağımsız milletvekili Ülkü Gökalp Güney 10 bin 515, Şırnak bağımsız milletvekili Mehmet Tatar 10 bin 4, Iğdır bağımsız milletvekili adayı Dursun Akdemir 5 bin 572" 
     
     10 BİN OYA İKİ MİLLETVEKİLİ 
     Ayrıca, 3 Kasım seçimleri sonucunda en az oyla temsil Tunceli'de görüldü. Tunceli'de CHP 10 bin 144 oyla 2 milletvekilliği hakkı kazanarak tulum çıkarırken, milletvekili başına düşen oy sayısı sadece 5 bin 72 olarak gerçekleşti. 
     Seçim sonucunda en yüksek oyla temsil ise Çorum'da yine CHP'ye nasip oldu. TBMM'de 5 milletvekili ile temsil edilen Çorum'da, CHP 1 milletvekilliği kazanabilirken, CHP'nin, Çorum milletvekili adayı Feridun Ayvazoğlu'nu Meclise gönderebilmesi için 70 bin 33 oy alması gerekti. 
     
     BÜYÜK ŞEHİRLERİN DURUMU 
     İstanbul'da AKP toplam 1 milyon 936 bin 789 oy aldı. 
     Bunun karşılığında AKP 43 milletvekilliği kazandı. AKP'de, İstanbul'da milletvekili başına düşen oy sayısı 45 bin 41 oldu. 
     CHP ise İstanbul'da 1 milyon 252 bin 105 oy karşılığında 27 milletvekili ile TBMM'ye girdi. CHP'nin İstanbul'da milletvekili başına aldığı oy 46 bin 374 oldu. 
     Ankara'da ise AKP 817 bin 881 oyla 17 milletvekili çıkarırken ortalama oy 48 bin 110 olarak gerçekleşti. CHP de bu ilde 605 bin 115 oyla 12 milletvekilliği kazandı. CHP'nin Ankara'da milletvekili başına düşen oy sayısı 50 bin 426 oldu. 
     İzmir'de AKP 320 bin 174 oy alırken bunun karşısında 8 milletvekili çıkardı. AKP'nin İzmir'de milletvekili başına düşen oy sayısı 40 bin 22 oldu. CHP'nin İzmir'de aldığı 542 bin 206 oyla 16 milletvekilliği kazanırken milletvekili başına 33 bin 888 oy düştü. 
     
     KONYA AKP, KIRKLARELİ CHP DEDİ 
     3 Kasım seçimlerinde tek başına iktidar olan AKP'nin en 
     güçlü olduğu il yüzde 54.95 oy oranıyla Konya olurken, AKP Konya'daki 16 milletvekili kontenjanının 14'ünü Meclis'e taşıdı. Parlamentodaki tek ve ana muhalefet partisi konumuna yükselen CHP ise yüzde 32,80 oy oranı ile Kırklareli'nin en güçlü partisi konumuna yükselirken, 3 milletvekili kontenjanının ikisini kendi safından meclise taşıdı. AKP'nin en az oranda oy aldığı ile yüzde 6.50 ile Iğdır, CHP'nin en az oranda oy aldığı il ise yüzde 2.48 ile Bayburt oldu. 
     





</TEXT>
</DOC>
