<DOC>
<DOCNO> 147868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sondun01.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Kuzey cephesi açıldı" 
</HEADLINE>
<TEXT>

     ABD Başkanı George Bush, Amerikan özel kuvvetleri ve paraşütçü birliklerinin, Iraklı Kürtler ile birlikte çalışarak kuzey cephesini açtığını söyledi. 
     Bush, bugün yaptığı haftalık radyo konuşmasında, ''özel kuvvetlerimiz ve paraşütçü birliklerimiz, Kürt milislerle çalışarak kuzey cephesini açtı'' dedi. 
     ABD Başkanı Bush, Amerikan ve koalisyon güçlerinin, Saddam rejimine karşı ilerlediğini belirterek, şunları söyledi 
     ''Özgürleştirdikleri her köyle güçlerimiz, bu rejimin zalimliklerini ve Irak halkında uyandırdığı derin korkuyu daha iyi görüyor. Irak tamamen özgürleşinceye kadar durmayacağız. Bu hafta koalisyon güçleri güney kentlerini ve kasabalarını, Saddam'ın ölüm birliklerinden temizledi. Özel kuvvetlerimiz ve paraşütçü birliklerimiz, Kürt milislerle çalışarak, düşmana karşı kuzey cephesini açtı. Necef kasabasında 101. hava indirme tümenimiz, özgürleştiriciler olarak karşılandı. Nasıriye'de deniz piyadeleri, karacılar ve deniz piyadelerinin bir kısmı Bağdat'a yaklaşırken, düşmanı yok etmeyi sürdürüyor. Gökyüzünden, koalisyon uçakları ve füzeler, haritadan yüzlerce askeri hedefi siliyor.'' Bush, son günlerde Irak halkına su, yiyecek ve ilaç ulaştırabildiklerini, açların doyurulduğunu belirtirken, ''Şu anda Oklahoma, Kansas ve Teksas'tan, 4.5 milyon Iraklıyı bir ay besleyebilecek buğday, kargo gemileriyle yola çıkıyor'' dedi. Bush, buna ek yiyecek ve diğer ihtiyaçların, Dünya Gıda Programı çerçevesinde, Türkiye sınırından Kuzey Irak'a, kamyonlardan oluşan bir konvoy halinde gittiğini de kaydetti ve ''uzun zamandır acı çeken Irak halkına yardım ve umut getiriyoruz'' ifadesini kullandı. 
     ABD Başkanı, Irak savaşıyla ABD'nin, büyük ve adil bir davaya hizmet ettiğini belirterek, ''özgür milletler, oturup düşmanın, üstelik bu kez kimyasal, biyolojik ve nükleer terör olarak başka bir 11 Eylül planlamasını beklemeyecek. Kitlesel katillerin elinden kitle imha silahlarını alacağız. Kendi güvenliğimizi savunurken, Irak halkını, dünyadaki en zalim rejimin elinden kurtarıyoruz. ABD ve müttefikleri, diktatörü silahsızlandırmak için harekete geçmeye söz verdi. Irak rejimi şimdi, sözümüzü tuttuğumuzu öğreniyor'' diye konuştu. 
     Bush, Irak lideri Saddam Hüseyin'in adamlarını, kadın ve çocukları kalkan olarak kullanmakla, koalisyon güçlerini memnuniyetle karşılayan Irak halkını öldürmekle ve Iraklıları, ailelerini öldürme ve işkence ile tehdit ederek savaşa zorlamakla suçladı. 
     George Bush ayrıca, Saddam'ın savaş esirlerini idam ettirdiğini, beyaz bayrak taşıyanlara ateş açtığını, savaşçılarını sivil mahaller, okullar, hastaneler ve camilere sakladığını savundu. 
     Irak rejiminin kendi halkını terörize etmek için elinden geleni yaptığını söyleyen Bush, daha sonra propaganda amacıyla kullanabilmek için sivil kayıpların çok olması yönünde ellerinden geleni yaptıklarını iddia etti. 
     Bush, ''Köy köy, kent kent özgürlük geliyor. Irak halkı benim sözüme güvenebilir. Kuvvetlerimiz, Irak halkına baskı yapanlar gidinceye ve bütün ülke özgür oluncaya kadar bastıracak'' diye konuştu. 
     Katar'daki Amerikan Merkez Kuvvetler karargahında operasyonel detaylara ilişkin bir basın toplantısı düzenleyen Tümgeneral Victor Renuart da, Irak'a insani yardımın, Türkiye, Kuveyt ve Ürdün üzerinden hızla aktarılmasının planlandığını belirtti. 
     Renuart, ''Türkiye'den bir dizi kamyonun insani yardım için Irak'a hareket ettiğini söylemekten memnunum. Zaman içinde Ürdün'den giden yardımımızın boyutunu büyütmemiz de mümkün olacak'' dedi. 
     





</TEXT>
</DOC>
