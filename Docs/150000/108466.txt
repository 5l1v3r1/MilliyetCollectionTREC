<DOC>
<DOCNO> 108466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sondun19.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Savunma Bakanı "Saddam sürgünü kabul etsin" 
</HEADLINE>
<TEXT>

     ABD Savunma Bakanı Donald Rumsfeld, Irak Devlet Başkanı Saddam Hüseyin'in sürgünü kabul etmesi halinde ABD'nin Irak'a karşı harekattan vazgeçebileceğini söyledi. 
     Rumsfeld, PBS televizyonunda katıldığı programda, ''ABD yönetimini Irak'a karşı operasyondan vazgeçirecek bir şey var mı '' sorusuna, ''Eğer Saddam Hüseyin ve ailesi oyunun sona erdiğini kabullenip, diğer liderlerin yaptığı gibi başka bir ülkede yaşamayı kabul ederse...'' şeklinde yanıt verdi. 
     ''Oyunun bittiğini kabullenerek ülkesini terk eden çok sayıda lider bulunduğunu'' söyleyen Rumsfeld, eski İran Şahı Muhammed Rıza Pehlevi, Uganda Devlet Başkanı İdi Amin ve Haitili diktatör Jean-Claude Duvalier'yi bunlara örnek gösterdi. 
     Rumsfeld, Irak halkının Saddam Hüseyin'in ''zamanının dolduğuna'' karar vererek, rejimi değiştirmesinin mümkün olduğunu belirtti, ancak bunun zor olduğunu da sözlerine ekledi. 
     Irak'ın, BM denetçilerini koşulsuz kabul etmesinin ''Irak'ın daha önceki oyunlarına benzediğini'' söyleyen Rumsfeld, Irak uçaksavarlarının, ülkenin kuzey ve güneyinde keşif uçuşu yapan müttefik uçaklarına, kararın açıklanmasından bu yana 6 kez ateş açtığını, bunun da Irak'ın aslında neler düşündüğünün bir işareti olduğunu ifade etti. 
     





</TEXT>
</DOC>
