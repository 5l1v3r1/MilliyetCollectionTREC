<DOC>
<DOCNO> 140741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun05.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ''Kuzey Irak'a askeri harekatın Türkiye ile birlikte olmalı'' 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Kuzey Irak'ta herhangi bir askeri müdahalenin, Türkiye ile ABD arasında koordinasyon içinde yapılması gerektiğini söyledi. 
     Boucher, düzenlediği günlük basın toplantısında, yıllardır Kuzey Irak'ta insanların güvenliğinin sağlanmış olduğunu belirterek, bu konuda da Türk hükümetiyle yakın temasların sürdüğünü belirtti. 
     Sözcü, ''Herhangi bir askeri harekatı Türkiye ile koordine etmemiz gerek. Onların da bizimle koordine etmesi gerek. Biz daima, Kuzey Irak'ta tek taraflı hareketlere karşı olduk. Kuzey Irak'ta herhangi bir ordunun faaliyeti koordine edilmek zorunda'' dedi. 
     Boucher, Erbil'de düzenlenen Türkiye karşıtı gösterilerle ilgili olarak da ''Söyleyeceğim tek şey, Türk bayrağının yakılması açıkça çok talihsiz bir durum'' diye konuştu. 
     
     ''TÜRKİYE İLE YAKIN TEMASTAYIZ'' 

     Boucher, ''bir sonraki adımını tartan Türk hükümetiyle danışmalara devam ettiklerini'' de söyledi. 
     Sözcü Boucher, ''Türkiye ile yakın temastayız, danışmalara devam ediyoruz. Ancak ne yönde ilerleyeceklerine karar vermek, Türk hükümetinin işi'' dedi. 
     Türkiye'ye ekonomik paketin, Irak operasyonuna destekle bağlantılı olduğunu belirten Boucher, Türkiye'nin desteği karşılığında ekonomik paketin genişletilip genişletilemeyeceğine ilişkin sorulara, ''Paketin müzakereleri tamamlanmıştı ve paket, Irak operasyonuna destekle bağlantılıydı. Bunun dışında bir gelişmeden haberdar değilim'' yanıtını verdi. 
     Boucher, Amerikan askerlerinin konuşlandırılmasına ilişkin son kararı ne olursa olsun, Türkiye'yi ekonomik açıdan desteklemeye devam edeceklerini de söyledi. 
     
</TEXT>
</DOC>
