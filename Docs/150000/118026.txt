<DOC>
<DOCNO> 118026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/ekonomi/eko06.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Giderayak, ilaca yüzde 10 zam 
</HEADLINE>
<TEXT>

Sağlık Bakanı Durmuş, İlaç Endüstrisi İşverenleri Sendikası’nın "Mağdur oluruz, gitmeden zam verin" talebi üzerine ilaçta yüzde 10 fiyat artışı kararı aldı 
     Sağlık Bakanı Osman Durmuş, giderayak ilaca yüzde 10 oranında zam yaptı. 
     İlaç Endüstrisi İşverenleri Sendikası Başkanı Bülent Eczacıbaşı başkanlığındaki yetkililerle görüşen Durmuş, işverenlere "Zam için yeni bakanı bekleyin" dedi. Ancak, Sendika yetkililerinin, "Yeni bakan ilaca nisan - mayıs ayından önce zam yapmaz. Biz de ciddi sıkıntı içine gireriz, mağdur oluruz" dediğini aktaran Durmuş, ilaç işverenlerinin mağdur olmaması için bu zammı yaptığını bildirdi. 
     Sendika yetkililerinin zammı yüzde 15 oranında istediğini anlatan Durmuş, "Biz üç aylık TEFE’yi Toptan Eşya Fiyat Endeksi hesapladık, bu yüzde 12.99’a tekabül ediyordu. Biz de ilaca yüzde 10 zam vermeye karar verdik" dedi. Durmuş, yapılan yüzde 10’luk zammın 10 Kasım 2002, 1 Ocak 2003 tarihleri arasında geçerli olacağını söyledi. 
     Durmuş, daha önce, İlaç Endüstrisi İşverenleri Sendikası’nın randevu talebini gelecek haftaya ertelediğini, burada sendika yöneticilerine "Zammı yeni Bakan’a bırakmayı düşündüğünü" söyleyeceğini bildirmişti. 
     



 EKONOMİ 

















</TEXT>
</DOC>
