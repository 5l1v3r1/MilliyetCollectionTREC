<DOC>
<DOCNO> 112002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun19.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını "AB'den takvim alamamak, Türkiye'yi üzdü" 
</HEADLINE>
<TEXT>

     Fransa'da bugünkü siyasi gazeteler, AB Komisyonu'nun aday ülkelerle ilgili ilerleme raporuna geniş yer verirken, tam üyelik müzakereleri için tarih verilmemesinin ''Türkiye'yi üzdüğü'' yorumunu yaptı. 
     Sağ eğilimli Le Figaro gazetesi, ''Komisyon kararı Türkiye'yi üzdü'' başlığıyla verdiği haberde, Dışişleri Bakanı Şükrü Sina Gürel'in, ''Türk halkının hayal kırıklığı, AB ile ilişkileri olumsuz etkileyebilir'' yolundaki uyarısını ön plana çıkardı. 
     Haberde, AB Komisyonu'nun müzakereler için tarih vermemesinin ve bunu liderler zirvesine bırakmasının, ''Türkiye'deki Avrupa karşıtlarının elini güçlendirme riski'' yarattığına dikkat çekildi. 
     Liberation gazetesinin haberinde de AB Komisyonu raporunun Türkiye'de hayal kırıklığı yarattığı belirtildi. 
     AB Komisyonu'nun tavrının, Türkiye'de ''kızgınlık ve tevekkül karışımı bir duyguyla karşılandığı'' belirten haberde, TBMM'deki reformlardan sonra Ankara'nın AB'den tam üyelik için güçlü bir sinyal bekleyişi içinde olduğuna işaret edildi. 
     Adalet ve Kalkınma Partisi'nin seçimlerde önemli ölçüde favori gösterildiği kaydedilen haberde, ''AB'nin 65 milyon Müslümanın yaşadığı Türkiye'ye takvim verme konusunda aceleci davranmak istemediği'' ifade edildi. 
     





</TEXT>
</DOC>
