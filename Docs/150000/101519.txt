<DOC>
<DOCNO> 101519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/ekonomi/aeko.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Sorumsuz seçim ekonomisi olmaz 
</HEADLINE>
<TEXT>
Boş lafla değil somut projelerle yarışalım 
Derviş, görevini yeni Bakan Masum Türker’e devrederken, seçim sürecinde boş laf değil, büyümenin nasıl sağlanacağını ortaya koyacak somut projeler sunulması gerektiğini belirtti 
     ANKARA Milliyet 

     Kemal Derviş, Devlet Bakanlığı görevini Masum Türker’e devretti. Devir teslim öncesi Hazine’de bir araya gelen Derviş ile Türker arasında iki buçuk saat süren görüşmeye daha sonra bürokratlar da katıldı. 
     Görüşmeden sonra Türker ve Derviş ortak basın açıklaması yaptı. Kendisini göreve çağıran ve 18 ay boyunca destek olan Başbakan Bülent Ecevit’e teşekkür eden Derviş, Türker’in de iyi bir seçim olduğunu söyledi. 
     
     Bürokratlar birinci sınıf’ 
     Birlikte çalıştığı bürokratları öven Derviş, "Bugüne kadar Dünya Bankası’ndaki görevim gereği 40 ülke ile çalıştım. Böyle bir kadro, dünyada da birinci sınıf bir kadrodur. Türkiye’nin sahip olduğu çok önemli bir değerdir" dedi. Derviş, Hazine’de kadrosu ile birlikte bazen 48 saat boyunca kaldığını ve burasının evi gibi olduğunu söyledi. 
     Siyaset ve ekonominin teknik düzeyde ayrı olması gerektiğini belirten Derviş "Ancak stratejik uzun vadeli çözümler tabii ki siyasidir" dedi. 
     Merkez Bankası’nın özerkleştirilmesi ile bankacılık ve tarımdaki reformlara vurgu yapan Derviş, bu yüzden sorumsuz seçim uygulamasının söz konusu olmadığını belirtti. Bu konuda bazı zorlamaların olabileceğini vurgulayan Derviş, Türker’in bu konudaki sözlerinin güven verici olduğunu kaydetti. 
     
     Büyüme seçimden sonra 
     Derviş, dengeleri altüst edici bir seçim ekonomisinin olmayacağını, reel sektörün sorunlarını çözecek biçimde büyümeye geçen bir Türkiye’nin ise ancak seçimlerden sonra sağlanabileceğini kaydetti. 
     Derviş, seçimlerde herkesin sürdürülebilir büyümenin nasıl sağlanacağını, gerçekçi, somut olarak ortaya koyması gerektiğini, boş vaaatlerin hakim olduğu sorumsuz bir yöne gidilmesi durumunda ise piyasaların bundan kaygı duyabileceklerini dile getirdi. 
     Türker de fikri birlikteliklerinin bundan 30 yıl önce ’Özgür İrade Dergisi’’ne dayandığını belirttiği Derviş’le çözüm önerileri konusunda düşüncelerinin örtüştüğünü söyledi. 
     
     Parti platformu kuracak 
     IMF ve Dünya Bankası’na verilen taahhütlerde hiçbir değişiklik yapılmayacağını belirten Türker, seçim ekonomisi kurallarının asla işletilmeyeceğini de vurguladı. 
     "Yeni ödenekler, yeni yükümlülüklerin getirilmemesi benim birinci hedefim" diyen Türker, 4 Kasım’da bir belirsizliğin ortaya çıkmaması için seçime girecek partilerle ortak noktada, bir platform oluşturmaya çalışacağını da kaydetti. 
     
Bürokratlar değişmiyor      Devlet Bakanı Masum Türker, ekonomi yönetimindeki tüm bürokratlarla birlikte çalışmaların devam edeceğini belirterek, "Bürokrat arkadaşlarım çalışmaları yaparken, uyumun diğer siyasi arkadaşlarla sağlanması işini bizzat ben yürüteceğim" dedi. 
     
     Derviş’e eleştiri olmaz’ 
     Derviş’in görevde olduğu dönemin de siyasi sorumluluğunu üstlendiğini belirten Türker, "Ama şansım var, çünkü Sayın Bakan’ın uyguladığı dönemde fazla eleştirilecek şey çıkmayacaktır. Kendisine siyaset dünyasına hoşgeldiniz diyorum" dedi. 
     
     YTP halktan kopuk’ 
     Türker, YTP ile ilgili değerlendirilmesi sorulunca da "Bizden ayrılan demeyeyim, aslında bizden ayrılan halktan kopmayı kabulleniyor. Halktan kopan arkadaşlar var onlara sorun" dedi. 
     



 EKONOMİ 















</TEXT>
</DOC>
