<DOC>
<DOCNO> 108798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/spor/spo02.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
LORANT'LA DEVAM 
</HEADLINE>
<TEXT>

Fenerbahçe Yönetimi, Solna karşısında ilk 45 dakika ortaya konan futboldan sonra Alman hoca konusundaki tavrını değiştirdi. Nihat Özdemir, "Lorant ve ekibi görevde kalacak" açıklamasını yaptı 
     YALÇIN TÜRK 

     Yüzler gülüyor 
     UEFA Kupası ilk tur ilk maçında AIK Solna karşısında mükemmel bir 45 dakika çıkaran Fenerbahçe, yönetimin yüzünü güldürdü. Sarı - Lacivertli yöneticiler artık taşların oturduğunu, geç de olsa ideal onbirlerini bulduklarını söylediler, "Ayağa paslar, boş alan yaratmalar, yardımlaşma ve sayısız gol pozisyonu üreten bu kadro futbol adına herşeyi yaptı. Ancak temponun bundan sonraki maçlarda ikinci yarıya da taşınması şart" diye konuştular. 
     
     Geri adım atıldı 
     SOLNA maçından sonra Teknik Direktör Lorant konusunda da yönetimin tutumunda yumuşama oldu. Alman hocanın gitmesinden yana tavır koyan bir çok yöneticinin İsveç’teki Fenerbahçe’yi bir devre de olsa beğendiği ve şimdilik geri adım attıkları belirtildi. İkinci Başkan Nihat Özdemir, "Sezon ortasında hoca değiştirmek hiçbir fayda getirmez. Lorant ve ekibi ile yolumuza devam edeceğiz. İlk 45 dakikadaki oyun devam ederse karşımızda kimse durumaz" dedi. 
     
     Rapor verecek 
     ASBAŞKAN Mahmut Uslu, ilk yarıdaki futbolun kendilerini çok mutlu ettiğini söyledi, "3-1’lik bir avantajdan sonra berabere kalmak insanı elbette üzüyor ancak Fenerbahçe’nin neler yapabileceğini görmek bizi sevindirdi" ifadelerini kullandı. Bu arada Teknik Direktör Lorant’ın pazartesi günü yapılacak yönetim kurulu toplantısına katılacağı belirtildi. Alman hoca, takımın son durumu hakkında bilgi verecek, sorunlar son kez masaya yatırılacak. 
     
Ortega için başvuru      YUSUF KOBAL 

     FENERBAHÇE Kulübü, Arjantinli oyuncusu Ariel Ortega için milli takımından izin isteme girişimini başlattı. Kasım ayında Japonya turnesine gidecek olan Arjantin Milli takımının programı ile Fenerbahçe’nin lig ve UEFA Kupası maçları çakıştığından bu futbolcunun Japonya’da oynanacak olan özel maça gitmemesi istenecek. 
     ORTEGA’NIN da onayını alan yönetim, Arjantin Futbol Federasyonu’ndan anlayış bekliyor. Yıldız oyuncu, Kasım ayındaki milli programına katılırsa, önce ülkesine, sonra da Japonya’ya gidecek. Deniz aşırı bu yolculuklar, sezon sonunda Dünya Kupası maçları nedeniyle dinlenemeyen Ortega’yı iyice yoracak. 
     
Rüştü’nün dediği olduMilli kaleci, başarıda disiplin ve sorumluluğu şart koşmuştu 
     İSVEÇ’TE maçtan önce yaptığı basın toplantısında, "Başarı için hepimizin sorumluluk alması gerekir. Lorant işini iyi yapıyor" diyen Rüştü, maç sonrası "Herkes sorumluluğun bilincinde. İşte buna en iyi örnek, AIK maçındaki ilk 45 dakika" dedi. Tecrübeli kaleci, "Hepimiz disiplinli oynadık, sorumluluk aldık. Rakibi kendi saha ve seyircisi önünde sildik. Avrupa kupalarında tarihi bir galibiyet alabilirdik" ifadelerini kullandı. 
     RÜŞTÜ, tempolarını ikinci yarıya taşıyamadıklarını da belirterek, "Belki 3-1’lik skorun yeterliliğine inandık. Ama futbol hiç hata affetmez. Bir anlık gevşeme bize pahalıya patlayabilirdi. 3-1 önde olduğumuz maçı yenik de tamamlayabilirdik" diye konuştu. Milli kaleci, düzlüğe çıkmaları için en az 70 dakika ilk 45 dakikaki gibi oynamaları gerektiğini söyledi, "Böyle olursa düzlüğe çıkarız, sorun kalmaz" dedi. 
     
İsveç basını turdan umutlu      Expressen "Dünya üçüncüsü Türkiye’nin kalesini koruyan Rüştü, herkesin korkulu rüyası. Yalnız bu Andreas Andersson’a sökmedi. Bir yıl önce İstanbul’da İsveç’in Dünya Kupası biletini aldığı maçtaki mucizenin kahramanı Andersson, Stockholm’de yine Rüştü’yü avladı. AIK, Fenerbahçe gibi güçlü bir ekipten beraberliği aldı ve rövanş için şansını devam ettirdi." 
     S. Dagbladet "Klas farkı, maçın başında kendisini gösterdi. Yüksek tekniğe sahip, atak oynayan Türkler, golleri sıraladı. Akıl almaz bir tempo ve mükemmel kombinasyonlar, Sarı - Siyahlılar’ı kendi milli arenalarında mat etmişti. İkinci yarıda durum tersine döndü. AIK varını yoğunu ortaya koydu. Umutlar devam ediyor." 
     Göteborg Posten "İki yüzlü maç. AIK müthiş golle berabere kaldı. Üzücü bir ilk yarı ve mutlu eden ikinci devre. Fenerbahçe’nin ilk yarı baskısına dayanamayan AIK, sanki sahada hiç yoktu. İkinci yarı sakinleşen AIK, rövanş için umutlandı. Teknik Direktör Uhrin İkinci yarıdaki gibi oynarsak, şansımız var’ dedi." 
     
Fenerbahçe günlüğü      Savunma alarmı 
     SEZON başından bu yana oynadığı sekiz resmi maçta 13 gol yiyen Fenerbahçe’nin savunması tehlike çanları çalıyor. Sarı - Lacivertli takım ligde beş maçta yedi, Avrupa Kupaları’nda ise üç maçta altı golü kalesinde gördü. Son beş resmi maçta ortalama 2.4 gol yiyen Fenerbahçe’ye rakipleri en az 2 gol atıyor. 
     
     Aman dikkat 
     SARI - Lacivertliler, UEFA Kupası’nda şimdiye kadar ilk maçta beraberlik elde ettiği rakipleri karşısında hiç turu geçemedi. 1999 - 2000’de, Macar MTK’ya 0-0 ve 2-0’lık sonuçlarla elenen Sarı - Lacivertliler, 1997 - 98’de Steaua Bükreş ve 1971 - 72’de Macar Ferençvaroş’a deplasmanda yenilmedi ama elendi. 
     
     Stevic ağladı 
     SOLNA’YA nefis bir gol atan Yugoslav futbolcu maç bitimi soyunma odasında gözyaşlarına hakim olamadı. Stevic, arkadaşlarına, "Bu maç, 3-1’den buraya gelir mi Galibiyeti haketmiştik. Olacak şey değil. İyi oynadık. İnanamıyorum" dedi. Stevic golü için ise "Hayatımın en güzel vuruşu" yorumunu yaptı. 
     
     Pist açılıyor 
     YÖNETİCİ Mehmet Karasu’nun Dereağzı Tesisleri’nde yaptırdığı tartan pist bugün törenle hizmete açılaşacak. Karasu, pistin 1.1 trilyon liraya malolduğunu söyledi, "2000 yılında Sydney’de gerçekleştirilen olimpiyatlardaki pistin aynısını yaptırdık. Atletizmin kalbi artık Dereağzı’nda atacak" diye konuştu. 
     
     



 SPOR 































</TEXT>
</DOC>
