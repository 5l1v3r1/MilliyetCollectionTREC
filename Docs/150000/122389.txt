<DOC>
<DOCNO> 122389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/guncel/gun04.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe haberler radyoda 
</HEADLINE>
<TEXT>

TRT GAP, önümüzdeki günlerde Kürtçe deneme radyo yayınına başlayacak. Kırmançi ile başlayacak yayında haberler, müzik ve kültür programları olacak 
     GÜNÜN KULİSİ 

     SERPİL ÇEVİKCAN 

     Türkiye dört koldan 12 Aralık’ta AB’ye üyelik yolunda müzakere tarihi alabilmek için uğraşırken, siyasi kriterlerin uzun süre tartışılan unsurlarından "Kürtçe yayın" Kopenhag’dan önce hayata geçiyor. Milli Güvenlik Kurulu’nun Kürtçe yayın ve öğrenime ilişkin tavsiye kararının ardından altyapı çalışmalarına başlayan TRT Genel Müdürlüğü, Radyo - Televizyon Üst Kurulu’nun "Türkçe’den başka dillerle yayın yapılmasını" düzenleyen yönetmeliğinin tamamlanması üzerine ilk adımı önümüzdeki günlerde atacak. Üst Kurul’un tamamladığı yönetmeliğin yarından sonra TRT’ye ulaşması bekleniyor. TRT, yönetmelik gönderilir gönderilmez, "deneme radyo yayınıyla" bir tabuyu yıkmış olacak. 
     Aldığımız bilgilere göre, ilk aşamada TRT GAP Radyosu’nda yapılacak yayın haftada 45 dakika olarak planlandı. TRT zaman içinde yayın süresinde değişikliğe gidebilecek. Deneme radyo yayını önce Kürtçe’deki en yaygın şive olan "Kırmançi" ile başlayacak. Kurum yetkilileri yönetmeliğin başka şivelerde yayınını da düzenlediğini, bu çerçevede yaygın diğer şivelere de yer verileceğini söylediler. 
     Deneme aşamasında GAP radyodan kısa haberler, müzik ve kültür içerikli yayın yapılacak. Yayın başlangıcında bir spiker tarafından kısa anonslara da yer verilecek. TRT yetkilileri, televizyon yayınının da, yine "deneme" aşamasıyla yılbaşından sonra başlayacağını belirttiler. TRT Televizyon ve Radyo Daire başkanlıkları da program taslakları için yoğun bir çalışma yürütüyormuş. 
     Merak edilen eleman sorunu ise şimdilik çözülmüş görülüyor. GAP Radyo yayını için biri kadın biri erkek iki spiker görevlendirildi. TRT bu iki ismi daha önce Güneydoğu’da yerel radyolarda çalışmış kişilerden seçti. Her ikisi de güvenlik soruşturmasından ve eğitimden geçti. 
     Yetkililer, yönetmeliğe göre televizyon yayınlarının günde 30 dakika, haftada iki saati aşamayacağını, radyo yayınları için bu sürenin günde 45 dakika, haftada dört saat olarak belirlendiğini kaydederek, altyapı çalışmalarının da bu esasla yürütüldüğünü belirtiyorlar. 
     
     



 GÜNCEL 


















</TEXT>
</DOC>
