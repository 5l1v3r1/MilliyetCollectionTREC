<DOC>
<DOCNO> 128787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur13.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP lideri Bahçeli'den AKP'ye "Teslimiyetçi politika izliyor" 
</HEADLINE>
<TEXT>

     MHP Genel Başkanı Devlet Bahçeli, AK Parti'nin, teslimiyetçi politika izlediğini öne sürdü. 
     MHP Merkez Yürütme Kurulu ve 21. Dönem milletvekilleri, Afyon Termal Resort Oruçoğlu tesislerinde toplandı. 
     Bahçeli, toplantının açılışında yaptığı konuşmada, ''dünün muhalefeti, bugünün iktidarı AK Parti yönetiminin siyaset anlayışının, tutarlı ve ilkeli bir çizgiden çok uzak olduğunu savunarak, şöyle dedi 
     ''Muhalefet psikolojisi ve şov yapma alışkanlığı yer etmiş olacak ki bugünkü iktidar temsilcileri, zaman zaman iktidar partisi olduklarını unutmaktadırlar. Hiç bir siyasi iktidar, görevde bulunma süresi ne olursa olsun, dış politika alanında, özelikle de milli hassasiyetlerimiz ve milli davalarımız konusunda yanlış yapma lüksüne sahip değildir. Yine, hiç kimsenin, dış politikanın iç siyasette parti çıkarları için kullandırması ya da siyasi kan davalarına kurban edilmesi hakkı ve imtiyazı yoktur. Bu gerçek, milli dayanışmaya ihtiyacın arttığı bir dönemde, kuşkuların çoğalmasına da yol açan AK Parti yönetimi ve hükümeti tarafından böyle bilinmelidir. 
     Ekonomi politikalarının şekillenmesinde dikkati çeken, diğer alanlara da sirayet etmeye başlamıştır. AK Parti yönetimi ve hükümetinin bu bulaşıcı hastalıktan biran önce kurtulması gerekmektedir.'' 
     
     ''PARTİZANCA TUTUM'' 
     AK Parti hükümetinin, çalışan kesim üzerinde büyük bir kıyım yaptığını da iddia eden Bahçeli, ''AK Parti iktidarı, biran önce partizanca tutumundan vazgeçmelidir. Unutulmamalı ki, iktidarların icraatları belirli kriterlere, ömrü de belirli bir süreye tabidir ve bu süreler de çok uzun değildir'' dedi. 
     Sözlerini ''İktidarın dış politikada ortaya koyduğu tablo, çok daha üzüntü verici ve düşündürücüdür'' diye sürdüren Bahçeli, şöyle konuştu 
     ''Bu parti, bugüne kadar demokratikleşme ve siyasi irade kavramlarının arkasına sığınarak bazı açılımlar yapma ihtiyacını dışa vurmuş, dış politika alanında da bu gerekçelerle yabancı destek ve dayanışma arayışı içinde olmuştur. Ülkemizin Avrupa Birliği yönetimiyle ilişkilerinde ve Kıbrıs konusunda benimsedikleri teslimiyetçi yaklaşım, bu durumun en somut göstergelerinden biridir.'' 
     
     KIBRIS 
     Bahçeli, Kıbrıs konusuna değinirken de, Kuzey Kıbrıs'ta Türk toplumunun milli ve siyasi varlığını savunanları suçlamanın bugün moda haline geldiği görüşünü dile getirdi. Bahçeli, şu görüşleri dile getirdi 
     ''Düne kadar teslimiyetçi lobinin birinci görevi olan bu tür suçlamalar, bugün AK Parti yönetimi tarafından da paylaşılmaktadır. Kıbrıs davamızda tutarsız ve teslimiyetçi bir yaklaşım izlemenin, bazı medya ve sermaye çevrelerinden alkış almanın dışında hiçbir yararının dokunmayacağını iyi tahlil etmek gerekir. Bilerek veya bilmeyerek düşülen bu durumun, sadece AK Parti yönetimi ve hükümetinin geleceği açısından değil, ülkemizin saygınlığını arttırma ve milli menfaatleri koruma bakımından da büyük tahribatlara yol açacağı unutulmamalıdır. 
     Kıbrıs'ta 1974 öncesinde yaşanan vahşet görüntülerinin tekrarlanma ihtimalinin ortadan kalkması, Kıbrıs Türk toplumunun siyasi eşitlik ve egemenlik haklarının varlığı garanti altına alınmalıdır. Rum-Yunan yöneticileri ve Avrupa Birliği temsilcileriyle ağız birliği yaparcasına, onurlu bir dava adamı olan Sayın Rauf Denktaş'ı hedef seçmenin ve halkı tahrik etmenin hiçbir ahlaki izahı yoktur. 
     AK Parti iktidarı, Türk milletinden teslimiyetçi lobinin ve tehlikeli Kıbrıs yaklaşımının bir parçası olmak için oy almamıştır.'' 
     
     IRAK 
     MHP Lideri Bahçeli, Irak konusunu da değerlendirdiği konuşmasında, şöyle dedi 
     ''Aynı şekilde zigzaglarla dolu Irak politikasının da süratle gözden geçirilmesi gerekmektedir. Türk milleti ve devletine yakışan tutarlı, ilkeli ve etkin bir milli dış politika stratejisi geliştirilmeli ve uygulanmalıdır. Türkiye, ancak ne istediğini bilen, savunduğu değerlerin farkında olan, bütün bunları önce milletiyle dürüstçe paylaşan bir dış politika yaklaşımıyla saygın ve etkin olabilir. 
     Irak'ta, savaşsız bir çözüm ve sivil insanların hukukunun gözetilmesi, hem öncelikli hem de insani bir hedeftir. 
     Sonuç olarak ifade etmek gerekirse, AK Parti yönetimi ve iktidarının son 1.5 aylık dönemin çok yönlü bir muhasebesini yapmaları yararlı olacaktır.'' 
     





</TEXT>
</DOC>
