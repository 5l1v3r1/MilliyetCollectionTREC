<DOC>
<DOCNO> 148885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo13.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Gençlerbirliği'nin şampiyon olmasını istiyorum 
</HEADLINE>
<TEXT>

     Ünlü şovmen Beyazıt Öztürk Beyaz , Gençlerbirliği Kulübü Tesisleri'ni ziyaret ederek, futbolcularla kahvaltı yaptı. 
     Beyaz, kahvaltı sonrası basın mensuplarıyla yaptığı söyleşide, bir Anadolu takımı olarak Gençlerbirliği'nin başarısından büyük gurur duyduğunu ve bu takımı şampiyon olarak görmek istediğini söyledi. 
     Beyaz, kulübü ziyaret amacını ve Gençlebirliği hakkındaki görüşlerini şöyle dile getirdi 
     ''Bir Anadolu kulübü olarak Gençlerbirliği'nin şampiyon olmasını istiyorum. Bu kulübün medyada bir desteğe ihtiyacı var. Ben de takımın medya desteği için kendi popülaritemi onların lehine kullanmak için geldim.'' Bir gazetecinin, ''Fenerbahçe'nin şampiyonluk şansı olsaydı, yine de Gençlerbirliği Tesisleri'ni ziyaret eder miydiniz '' biçimindeki sorusuna karşılık Beyaz, ''Fenerbahçe'nin şampiyonluk şansı olsaydı da Gençlerbirliği'ni bir Anadolu takımı olarak desteğimi verirdim. Ancak Gençlerbirliği'nin benim desteğimden çok basının desteğine ihtiyacı var. Onların destek vermesi lazım. Ben Türk basınının biraz taraflı olduğuna inanıyorum. Vanspor, Fenerbahçe'yi 3-0 yeniyor, 'yazıklar olsun Fenerbahçe' diye manşetler atılıyor'' diye konuştu. 
     
     ''YANAL'I, FENERBAHÇE'DE GÖRMEK İSTEMEM'' 

     Ünlü şovmen, ''Bir Fenerbahçeli olarak, Ersun Yanal'ı Fenerbahçe'nin başında görmek ister miydiniz '' biçimindeki bir başka soruya ise şu yanıtı verdi 
     ''Fenerbahçe'nin başında Ersun hocayı görmek istemezdim. Çünkü Ersun hocanın Fenerbahçe'yi şampiyon yapması, birçok şampiyonluk yaşamış Fenerbahçe'nin bir kez daha şampiyon olması anlamına geleceğinden bu yalnızca Fenerbahçe camiasının işine gelir. Oysa Gençlerbirliği'ni şampiyon yapması yurt genelinde büyük sevinç yaratır ve tüm Türkiye'nin işine gelir.'' Beyaz, futbolcu olmak isteyip istemediği bir soruya da ''Dünya'ya yeniden gelsem futbolcu olmak isterdim. Çünkü beni en fazla 5 bin kişi izlerken, futbolcuları milyonlar, hatta milyarlarca insanlar izliyor. Yani onlar şovlarını milyonlara yapıyorlar'' yanıtını verdi. 
     Gençlerbirliği Tesisleri hakkındaki soruya Beyaz'ın verdiği yanıt ise şöyle oldu 
     ''Bu tesisleri gördüm, burası inanılmaz bir yer olmuş. Bütün bunların kulübün kendi iç sermayesiyle yapılmış olması kalkınmanın göstergesidir. Futbol sadece sahada yapılan spor değil, sahanın arkasında da olanlardır. Biz de sanattan kazandığımız parayı ticarete değil de tekrar sanat için kullansak bu alanda belli bir kaliteyi yakalamış oluruz.'' 
     
     ''TRİBÜNLER, TÜRKİYE İLE PARALEL'' 

     Bir gazetecinin tribün fanatizmi hakkındaki düşüncelerini sorması üzerine Beyaz, ''Tribünler, Türkiye ile paralel gidiyor. Türkiye'de işler iyi giderse tribünlerde de işler iyi gidiyor. Türkiye'de işler kötüyse, tribünlerde de şiddet, öfke ve fanatizm doruk noktaya ulaşıyor. Ancak ben herşeye rağmen futbolcularla seyirciler arasına tel örgü çekilmesine karşıyım. Bir ülkenin insanlarıyla futbolcuları arasında tel örgü olur mu Birbirini bu kadar çok seven 2 kitleyi ayırmak doğru değil'' dedi. 
     Beyaz, daha sonra futbolcu ve teknik heyetle tesisin merdivenlerinde bir hatıra fotoğrafı çektirdi. 
     





</TEXT>
</DOC>
