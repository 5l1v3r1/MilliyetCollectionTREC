<DOC>
<DOCNO> 149995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo04.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen Malaga önünde galibiyet arıyor... 
</HEADLINE>
<TEXT>

     Avrupa Basketbol Ligleri Birliği ULEB tarafından düzenlenen Avrupa Ligi'nde 2. turda D Grubu'nda mücadele eden ve yarın kendi sahasında Unicaja Malaga ile karşı karşıya gelecek Efes Pilsen'in, İspanyol takımlarına karşı üstünlüğü bulunuyor. 
     Efes Pilsen, Avrupa kupalarında bugüne kadar 18 kez karşı karşıya gelirken, bu karşılaşmalarda 12 galibiyet, 6 yenilgi aldı. 
     Avrupa kupalarında İspanyol takımlarıyla ilk maçlarını Barcelona ile yapan lacivert-beyazlılar, İstanbul'daki ilk 2 maçını kaybederken, kendi sahasındaki ilk galibiyetini de Zaragosa'yı 50-49 yenerek aldı. 
     Efes Pilsen, bu sezon Avrupa Ligi'nde 1. turda Barcelona'yı konuk ederken, bu karşılaşmadan 92-91 mağlup ayrıldı. 
     
     UNICAJA MALAGA'YI 3 MAÇTA DA YENDİ 
     Lacivert-beyazlılar, yarınki rakibi Unicaja Malaga ile bugüne dek 3 kez karşı karşıya gelirken, bu 3 maçı da kazanarak, rakibine üstünlük kurdu. 
     Geçen sezon Avrupa Ligi'nde rakibini 2 maçta da mağlup eden Efes Pilsen, bu sezon 2. turda deplasmanda İspanyol rakibini 75-74 yenme başarısı gösterdi. 
     
     AVRUPA KUPALARINDA 288. MAÇ 
     Efes Pilsen, yarın Unicaja Malaga ile yapacağı maçla Avrupa kupalarında 288. maçına çıkacak. 
     Lacivert-beyazlılar, Avrupa kupalarında bugüne kadar 287 karşılaşma yaparken, 181 galibiyet, 106 yenilgi aldı. 
     Bu arada Oktay Mahmuti ile Avrupa'da 51 karşılaşma oynayan Efes Pilsen, bu maçlarda 31 galibiyet, 20 mağlubiyet aldı. 
     





</TEXT>
</DOC>
