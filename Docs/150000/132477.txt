<DOC>
<DOCNO> 132477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur13.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigortadan para almak için hastanesini yakmış.. 
</HEADLINE>
<TEXT>

     Sigortadan para almak için Arnavutköy'deki hastanesini yaktığı iddiasıyla yargılanan Ahmet Yakut ile oğlu, 6 yıl 5 ay 25'er gün ağır hapis ve 5 trilyon 394 milyar 915 milyon 625'şer bin lira ağır para cezasına çarptırıldı. Aynı davada yargılanan diğer 5 sanık da çeşitli ağır hapis cezaları aldı. 
     İstanbul 2. Ağır Ceza Mahkemesi'ndeki duruşmaya, tutuklu sanıklar Sabri Tuğ, Ramazan Sarım ve Yavuz Polat ile tutuksuz yargılanan Selahattin Şener katıldı. Davanın diğer tutuksuz sanıkları Aydın Oğuz ile Ahmet Yakut ve oğlu Cüneyt Yakut ise duruşmaya gelmedi. 
     Sanıkların eski savunmalarını tekrarladıklarını bildirmelerinden sonra kararı açıklayan mahkeme heyeti, sanıklardan Ahmet Yakut ve oğlu Cüneyt Yakut'u, ''sigortadan para almak amacıyla kasten bina yakmak'' suçundan 5 yıl 5 ay 10'ar gün, ''binayı yakarak sigorta şirketini dolandırmaya çalışmak'' suçundan da eylemin teşebbüs halinde kalmasını da dikkate alarak 1 yıl 15 gün ağır hapis ve edinilmeye çalışılan haksız menfaatin 2 katı olan 5 trilyon 394 milyar 915 milyon 625'er bin lira ağır para cezasına çarptırdı. 
     Sanıklardan Aydın Oğuz ve Selahattin Şener'i ''sigortadan para almak amacıyla bina yakmak'' suçundan 5 yıl 5 ay 10'ar gün ağır hapis cezasına çarptıran mahkeme heyeti, sigortadan para alınacağından habersiz olarak eyleme karışan Sabri Tuğ, Ramazan Sarım ve Yavuz Polat'a da ''kasten bina yakmak'' suçundan 4 yıl 8'er ay ağır hapis cezası verdi. 
     Bunun üzerine tutuksuz sanık Selahattin Şener'in tutuklanmasını kararlaştıran mahkeme heyeti, Ahmet Yakut ile Cüneyt Yakut hakkında da gıyabi tutuklama kararı çıkarttı. 
     Tutuklu sanıklar Sabri Tuğ, Ramazan Sarım ve Yavuz Polat ise, tutuklu kaldıkları süre aldıkları cezayı karşıladığı için tahliye edildi. 
     Duruşma çıkışında Selahattin Şener'in adliyede görevli polislerce gözaltına alınması nedeniyle, bazı yakınları ağladı. 
     
     İDDİANAME... 
     İstanbul Cumhuriyet Başsavcılığı'nca hazırlanan iddianamede, sanıklardan Ahmet Yakut ve oğlu Cüneyt Yakut'un, Arnavutköy'de bulunan Pleidis Estetik ve Cerrahi Hastanesi'nin ortaklarından oldukları belirtiliyordu. 
     İddianamede, ''işlerin iyi gitmemesi ve ortaklarla uyuşmazlık çıkması'' nedeniyle Ahmet Yakut ile Cüneyt Yakut'un, binanın sigorta parasını almak amacıyla diğer sanıkları 35 bin dolar karşılığında azmettirerek 13 Ekim 2001 tarihinde benzin dökülerek hastanenin yakılmasını sağladıkları kaydediliyordu. 
     





</TEXT>
</DOC>
