<DOC>
<DOCNO> 114359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/spor/spo01.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KİLİT ORTA SAHA 
</HEADLINE>
<TEXT>

Real Sociedad ile Alaves’e karşı oynayan Nihat, Beşiktaş’a önemli uyarılarda bulundu. Yıldız oyuncu, Magno, Cruyff ve Astudillo’dan oluşan hattın kontrol edilmesi gerektiğini söyledi 
     MEHMET ÇİFTÇİ 

     "Müthiş uyum var" 
     BEŞİKTAŞ’IN rakibi Alaves’e karşı önceki gün İspanya Ligi’nde Real Sociedad forması ile mücadele eden Nihat Kahveci, eski takımına önemli uyarılar yolladı. Yıldız oyuncu, Alaves’in çok organize olduğunu, disiplini elden bırakmadığını belirtti, "Bana göre İspanya Ligi’nde şanssız maçlar çıkarıyor. Bulunduğu yer, oynadığı futbol ile hiç uyuşmuyor. Teknik Direktör Mane ve futbolcular müthiş uyum içindeler. Evinde puan almak zor. Maçtan önce hoca, bize Vitoria’dan çıkaracağımız beraberliğin önemli olduğunu söyledi. 
     
     "Defansı zayıf" 
     NİHAT, Beşiktaş’ın özellikle Alaves’in orta sahasına dikkat etmesi gerektiğini de ifade etti. Milli futbolcu şöyle devam etti "Magno, Cruyff ve Astudillo orta sahada tüm topları toparlayıp, pres uygulayabiliyorlar. İleride de Ivan Alonso çok formda. Ama defansta çok basit hatalar yapabiliyorlar. Beşiktaş bunları iyi değerlendirirse turu geçer. Alaves sahada skor ne olursa olsun hemen karşılık verebiliyor. Yani rakip takımın attığı gol, disiplini bozmuyor. Eğer rakip, attığı golün üzerine yatmaya kalkarsa kaybeder". 
     
     "Alonso’ya markaj" 
     REAL Sociedad ile skoru korumak isterken hata yaptıklarını belirten Nihat, sözlerini şu şekilde noktaladı "Alaves karşı takımın oyununu kendi sistemine göre kurmasını çok iyi beceriyor. Kaleci Dutruel’in eliyle yaptığı degajlarda, Alaves çok seri kontratağa kalkabiliyor. Ivan Alonso’nun kafa vuruşlarına da çok dikkat edilmesi gerekir. Bu futbolcuya markaj uygulanabilir. Beşiktaş mutlaka prese orta sahanın önünden başlamalı. Çünkü defans pres karşısında çok açık veriyor. Yine de Beşiktaş’ın tur atlayacağına inanıyorum". 
     
İSPANYOL BASINI      MARCA "Nihat, takımın liderliğini yapmaya devam ediyor. Real liderliğe oturdu. Nihat, bir kez daha görüldü ki defansta hatayı affetmiyor". 
     EL MUNDO DEPORTİVO "Muhteşem ikiliye Karpin de eklendi. Takım dursa da Nihat durmuyor. Nihat, Real Sociedad’ı yine ateşledi". 
     DİARİO BASQO "Nihat’ın golü oyunun akışını değiştirdi. Nihat hata affetmez. Şutunu kaleci Dutruel bile göremedi". 
     SPORTS "Real, Alaves’te yara aldı, ama ölmedi. Nihat, takımın dirilmesini sağlayan golü attı ve liderliğe taşıdı". 
     DİARİO AS "Nihat, Real’i 1982’den beri ilk kez tek başına lider yaptı. Real’de randıman düşüyor, Nihat’ta çıkıyor. Kötü oyunla puanlar Nihat’tan". 
     
Rüştü’yü hatırladım’      ORHAN YILDIRIM 

     DENİZLİSPOR maçında ağlara mükemmel bir frikik golü yollayan Sergen, 1996’da Kadıköy’de Fenerbahçe’ye 90. dakikada attığı galibiyet golünü hatırladığını söyledi. Yıldız oyuncu, "Topa vurmadan önce köşeye baktım. Zaten, oradan başka yere atsam olmazdı. İçime doğdu vurdum. Topun doksana takıldığını görünce aklıma Rüştü’ye attığım gol geldi" dedi. 
     BEŞİKTAŞLI futbolcu, 90 dakika oynayacağı her maçta gol atabileceğini de ileri sürdü. Sergen, "Beni kimse durduramaz. Beraberlik golünü attığım için çok mutluyum. Ama bu golü, Fenerbahçe ya da Galatasaray’a atsaydım, tribünler yine benim için beste yaparlardı. Ama merak etmesinler, yeni besteler yolda" ifadesini kullandı. 
     
Alt yapıya tesis      BJK Nevzat Demir Tesisleri’nde alt yapı için yapımı tamamlanan tesisler hizmete açıldı. Açılışa Başkan Serdar Bilgili, kongre üyesi Nevzat Demir ve bir süre önce yönetimden istifa eden Fikret Orman katıldı. 
     
Kolej ziyareti      BEŞİKTAŞ Başkanı Serdar Bilgili, Beşiktaş Koleji’nde öğrenim gören başarılı öğrencileri makamında kabul etti. Akaretler’deki yönetim binasına başlarında 100.yıl’ şapkalarıyla gelen öğrenciler, Başkan Bilgili’ye çiçek verdiler ve bir süre sohbet ettiler. 
     
     
     



 SPOR 


























</TEXT>
</DOC>
