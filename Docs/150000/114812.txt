<DOC>
<DOCNO> 114812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/yazar/akyol.html </URL>
<DATE> 2002/10/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yine siyaset ve hukuk 
</HEADLINE>
<TEXT>

     TOBB Başkanı Rifat Hisarcıklıoğlu, bu meslek kuruluşunu daha etkin hale getirdi. Eskiden sadece TÜSİAD dar anlamdaki ekonominin dışına çıkarak ülke sorunları hakkında görüşler, raporlar açıklardı... 
     Şimdi TOBB da bunu yapıyor. 
     TOBB’un bütün Anadolu’yu kapsayan çok geniş bir tabana sahip olması, ona "toplumsal ses" niteliğini de kazandırıyor. 
     Önceki gün Hisarcıklıoğlu’nun açıkladığı bildiri, basına "TOBB ültimatomu" olarak geçti... Evet TOBB gibi kuruluşlar, yaygın örgütlü sivil toplum kuruluşları zaman zaman böyle "ültimatomlar" vermeli, ülkeyi yönetenler ve yönetmeye talip olanlar kendilerini sürekli denetim altında hissetmelidir. 
     Bu tür çalışmaları olumlu bulduğumu belirttikten sonra, TOBB’un "ültimatom"undaki iki hayati konuya dikkat çekmek istiyorum. 
     Biri siyaset, öteki hukuk... 
     
     SİYASET konusunda TOBB’un en önemli tespiti şudur 
     "Siyasi partiler sistemimiz, demokrasimizi yönetemez hale getirmiştir. Siyaset kurumu sorun çözme yeteneğini kaybetmiş üstelik kendisi ciddi bir sorun haline gelmiştir..." 
     Darbelerle partilerin parçalanması, yaşamakta olduğumuz "sosyal farklılaşma" ve "kimliklerin siyasileşmesi" sürecine de denk düştüğü için işte toparlanamıyoruz ve toplumsal durum giderek vahimleşiyor. 
     1960’tan beri partileri kapatırken askerlerin amacı, "merkezi ideoloji"ye uygun, saat gibi işleyen bir siyasi düzen kurmaktı parçalayıp ülkeyi yönetilemez hale getirmek değildi. Zaten problem, niyetlerde değil, doğal gelişmeye aykırı "toplum mühendisliği" girişimlerinin mutlaka istenmeyen sonuçlar doğurmasıdır. 
     Çözüm askeri vesayete ümit bağlamak değil, demokrasiye "yönetebilirlik" gücünü kazandıracak yeni bir sistemi araştırmaktır. 
     Bu bakımdan, Sayın Kemal Derviş’in Neşe Düzel’e söylediklerini hayretle okudum. "Liberal sosyal sentez"in liberal ayağı biraz topal galiba... 
     
     HUKUK sorunumuz hakkında TOBB’un tespiti şu 
     "Adaleti başka odaklarda aramaya yönelten bir hukuk sistemi..." 
     Bu mafya da olabilir, AİHM de Ülkede adalet duygusunun sarsılmasının göstergesi olduğu sürece ikisi de kaygı vericidir. 
     TOBB "yargının tam bağımsız ve tarafsız olmasının sağlanmasını" istiyor. Bizde "bağımsız yargı" kavramı çok vurgulanır... Artık "tarafsız yargı" ihtiyacının da dile getirilmesini çok önemli ve olumlu bir gelişme olarak görüyorum. 
     Çünkü adalet hem yargının dış müdahalelere karşı korunmuş bağımsız olmasını gerektirir, hem taraflar ve bu arada "merkezi ideoloji" karşısında "tarafsız" olmasını... 
     "Uyanık bekçilik" yargının değil polisin görevidir. Yargı, "uyanık bekçi" değil, ancak "tarafsız hakem" olarak adalet dağıtabilir. 
     Neticeten Türkiye çok kritik bir sosyolojik ayrışma, parçalılaşma süreci yaşıyor. Aşabiliriz de, felaketlere sürüklenebiliriz de... 
     Bir yandan parçaları ana akımlarda birleştirecek Yarı Başkanlık falan gibi sistemlere, öbür yandan parçaları barıştıracak tarafsız yargı zihniyetine acil ihtiyacımız var. 
     
     







Yine siyaset ve hukuk 


Bill Clinton ve evrenselleşme süreci 


Gürer Aykal... 


Savaş bulutları 


Sekiz anket, sekiz sonuç 


Seyirci koyun sürüsü değil, elbet yuuuh çekecek 


Şu bizim hukuk 


"Kapatıyorum... kapaaattt..." 


Kıratın son tırısı 


Fukuyama’yı dinlerken... 


AKP, TÜSİAD’dan tüyo aldı 


AKP’ye son darbe 


Fukuyama ve keskin nişancı 


Sanayide üretim artışı devam ediyor 


Türkiye Suriye’ye mi özenecek 


</TEXT>
</DOC>
