<DOC>
<DOCNO> 132367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun02.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'la ilgili karar için kritik hafta... 
</HEADLINE>
<TEXT>

     Irak konusundaki kritik kararın, 31 Ocak'a kadar alınması bekleniyor. 
     Çeşitli kaynaklar, Irak'la ilgili olarak yarın İstanbul'da yapılacak dışişleri bakanları toplantısıyla başlayacak bu süre içinde en kritik tarihin, BM Silah Denetçileri Komisyonu UNMOVİC Başkanı Hans Blix ile Uluslararası Atom Enerjisi Ajansı IAEA Başkanı Muhammed El Baradei'nin 60 günlük değerlendirme raporlarını BM Güvenlik Konseyi'ne sunacakları 27 Ocak olduğuna dikkati çekiyorlar. 
     Blix ve Baradei, her ne kadar 27 Ocak'ta sunacakları değerlendirmenin nihai rapor olmadığını ve bir ara rapor niteliği taşıdığını savunsalar da BM'deki diplomatik kaynaklar, bu raporun Irak'la ilgili karar mekanizmasını tetikleyeceği inancında. 
     Bu raporun verilmesinin ertesi günü ABD Başkanı George Bush'un yapacağı ''Birliğin Durumu'' konuşması büyük önem taşıyor. Güvenlik Konseyi, Blix ve Baradei'nin sundukları raporu 29 Ocakta da görüşmeye başlayacak. 
     ABD Başkanı George Bush ile ABD'yi Irak konusunda en fazla destekleyen müttefiki olan İngiltere'nin Başbakanı Tony Blair, 31 Ocak'ta Camp David'de bir araya gelerek, Irak'a karşı izlenecek yöntemle ilgili nihai kararı alacak. 
     





</TEXT>
</DOC>
