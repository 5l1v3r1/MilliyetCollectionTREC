<DOC>
<DOCNO> 103750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sonspo10.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan "Dünya Kupası'nda kimseden çekinmiyorum" 
</HEADLINE>
<TEXT>

     Atletizmde 9. Dünya Kupası'nda Avrupa kıtasını temsil edecek olan milli atlet Süreyya Ayhan, bu mücadelede herkesin şansının eşit olduğunu ve kimseden çekinmediğini söyledi. 
     Karaman'da kendi adı verilen sentetik pistte Dünya Kupası hazırlıklarını sürdüren Süreyya Ayhan, stresten uzak, çok iyi bir hazırlık devresi geçirdiğini söyledi. 
     Pazartesi günü Karaman'dan ayrılarak Ankara'ya döneceğini belirten Ayhan, Atletizm Dünya Kupası'nda Avrupa'yı temsilen forma giyecek olmanın onurunu yaşadığını bildirdi. 
     Avrupa'daki başarısını Dünya Kupası'nda da sürdürmek istediğini belirten Ayhan, ''Başarılı olacağıma inanıyorum. Dünya Kupası'nda kimseden çekinmiyorum. Çünkü bu mücadelede herkesin şansı eşit'' dedi. 
     Ayhan'ın antrenörü Yücel Kop ise, Türkiye'nin atletizmde ilk defa Avrupa Şampiyonu çıkardığını hatırlatarak, ''Süreyya'ya güveniyorum. O, isterse herşeyi başarabilir'' diye konuştu. 
     





</TEXT>
</DOC>
