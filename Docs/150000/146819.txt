<DOC>
<DOCNO> 146819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko40.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı'nda Ankara, IMF'nin hedefine tek başına ulaşacak 
</HEADLINE>
<TEXT>

     Ankara'da Vergi Barışı Kanunu'ndan yararlanmak için 31 Mart 2003 tarihine kadar başvuran mükellef sayısı 222 bin 891, başvuruların toplam parasal büyüklüğü ise 544.9 trilyon lira olarak belirlendi. 
     Başvuruların 21 Nisan'a kadar uzatılması dikkate alındığında, Bu çerçevede Ankara Defterdarlığı, IMF'nin tüm Türkiye için belirlediği 750 trilyon liralık tutara tek başına ulaşmayı hedefliyor. 
     Ankara Defterdarlığı'ndan yapılan yazılı açıklamada, Vergi Barışı Kanunnu çerçevesinde mükelleflerin 31 Mart 2003 tarihine kadar belirlenen başvuru ve ilk taksit ödeme sürelerinin, 21 Nisan 2003 tarihine kadar uzatıldığı hatırlatıldı. 
     Açıklamada, defterdarlığın 31 Aralık 2002 tarihi itibariyle vergi gelirleri tahakkuk tutarının 8 katrilyon 796 trilyon lira, vergi tahsilatının ise 8 katrilyon 309 trilyon lira olduğu, buna göre 2002 yılının tahakkuk ve tahsilat oranının yüzde 94 olduğu bildirildi. 
     Bu tarih itibariyle vergi gelirlerinden tahsil edilemeyen tutarın 486 trilyon lira olduğu, bu tutarın 4811 sayılı kanunun kesinleşmiş kamu alacaklarıyla ilgili 2. maddesinden yararlanabilecek kısmının ise 405 trilyon lira olduğu belirtilen açıklamada, şunlar kaydedildi 
     ''Mükelleflerimiz 31 Mart 2003 tarihi itibariyle, bu tutarın yaklaşık yüzde 52'sine tekabül eden 210 trilyon lirası için, bu kanun hükümlerinden yararlanmak üzere başvurmuştur. Bu şekilde diğer illerle kıyaslandığında, zaten Türkiye ortalamasının üzerinde olan tahakkuk-tahsilat oranımızın yüzde 100'lere yaklaşmasını beklemekteyiz.'' Açıklamada, Vergi Barışı Kanunu öncesi vergi dairelerinde 7 bin 761 ihtilaflı dosya bulunurken, kanun kapsamında mükelleflerin ihtilaftan vazgeçtiği dosya sayısının 2 bin 257, şu an kalan ihtilaflı dosya sayısının 5 bin 504 olduğu da bildirildi. 
     Sonuçta Ankara Defterdarlığı'nın, Vergi Barışı Kanunu çerçevesinde IMF'nin tüm Türkiye için belirlediği 750 trilyon liralık tutara, tek başına ulaşmayı hedeflediği vurgulandı. 
     
     KAYITDIŞILIKLA ETKİN MÜCADELE 
     Öte yandan kanunun yürürlüğe girmesiyle idare ile mükellefler arasında biriken sorunların büyük ölçüde çözüme kavuşturulurken, kanunun başvuru süresinin bitimini takiben vergi kayıp ve kaçağının azaltılmasına, mevcut vergi yükünün daha adaletli dağılımına, kayıt dışı ekonominin kayda alınmasına yönelik önlemlere artan bir ivmeyle devam edilecek. 
     Açıklamaya göre bu kapsamda, 1 Mayıs tarihinden itibaren yeni bir denetim modeli uygulamaya konulacak. Bu modelle, sektörel vergi denetimi sistemine geçilerek, her yıl programa alınan belli sektörler sürekli takip ve kontrol altında bulundurulacak. 
     Bu amaçla özel okul ve dershaneler, doktorlar, sağlık işletmeleri, sigorta acenteleri, servis işletmeleri, eczane ve ecza depoları gibi 50 farklı sektörde, belirlenen sektör değerlerinin altında beyanda bulunan işletmeler, Mayıs 2003 döneminden itibaren belli bir program dahilinde yaygın ve yoğun vergi denetimine tabi tutulacak. 
     Bir süredir devam eden hasılat tespiti, fiili envanter ve toplu yoklama çalışmalarına artan bir hızla devam edilecek ve bu kapsamda 2003 yılında 10 bin, 2004 yılında ise 13 bin firma nezdinde fiili envanter ve hasılat tespiti çalışması sonuçlandırılacak. Sonuçların mükellef beyanlarıyla uyumu, sürekli olarak izlenecek. 
     Açıklamada, sağlıklı bir vergi sistemi içinde mükellefini takip eden etkin bir vergi idaresinin ve cari vergilendirme dönemlerine odaklanmış denetim ile vergi kayıp ve kaçağının azaltılması, kayıt dışı ekonominin kayıt altına alınması yolunda önemli bir adım atılmış olacağı belirtilirken, şu görüşlere yer verildi 
     ''Tüm denetimler ve çalışmalar için ihtiyaç duyulan 200 adet vergi denetmeni ile 500 adet gelir uzmanı, Maliye Bakanlığı'nca Ankara Defterdarlığı'nın emrine verilecektir. 
     Tüm bu gerekçelerle, daha sonra geçmişe dönük herhangi bir şekilde cezalı tarhiyata maruz kalmamaları için mükelleflerimizden, Kanunun başvuru süresinin uzatılmasından da faydalanarak, Vergi Barışı Kanunu'nun matrah artırımı ve stok değer düzeltimine ilişkin hükümlerinin getirdiği imkanlarından yararlanmaya davet ediyoruz.'' 
     





</TEXT>
</DOC>
