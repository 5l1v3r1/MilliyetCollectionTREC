<DOC>
<DOCNO> 135714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/soneko20.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ilk halka arzı tamamlandı... 
</HEADLINE>
<TEXT>

     Koza Davetiyeleri İmalat İthalat ve İhracat A.Ş. hisselerinin 3 gün süren halka arzında, 1.8 milyon lot hissenin tamamının satılarak, 14.2 trilyon lira gelir elde edildiği bildirildi. 
     Halka arzı gerçekleştiren Evgin Yatırım Menkul Değerler Ticaret A.Ş'nin Yönetim Kurulu Üyesi Ertan Yılmaz, halka arzı planladıkları zamanda endeksin 13-14 bin seviyelerinde olduğunu hatırlattı. 
     ''O zaman hisselerin ilk günde satılacağı düşüncesinde olduğunu'' ifade eden Yılmaz, piyasa koşulları ve diğer nedenlerle halka arzı ertelemek zorunda kaldıklarını belirtti. 
     Yılmaz, ''Piyasa, kağıda güvendi ve 3 günde tamamı satıldı. Tahtada kağıt alamayanlar vardı. Bu ortamda, bu belirsizlikte gayet başarılı bir halka arz oldu'' dedi. 
     5 Şubat Çarşamba günü başlayan halka arzın ilk gününde 834 bin, ikinci gün 220.5 bin ve son gününde 745.5 bin lotluk işlem gerçekleşti. 
     İMKB Birincil Piyasası'nda gerçekleşen yılın ilk halka arzında, 1.000 lira nominal değerdeki hisseler, ilk gün en düşük 7,300 en yüksek 8,800 lirayı görürken, ağırlıklı ortalama 7,995 lira oldu. 
     İkinci gün en düşük 7,300, en yüksek 8,800 lirayı gören ve ağırlıklı ortalaması 7,441 lira olarak gerçekleşen hisse, bugün en düşük değer olarak 7,600, en yüksek değer olarak da 8,200 lirayı gördü. Hissenin ağırlıklı ortalaması 7,915 lira olarak gerçekleşti. 
     İşlem hacmi 14 trilyon 210 milyar 342 milyon 500 bin lira oldu. 
     Üç günde hissede toplam sözleşme sayısı 2.463 olarak belirlendi. 
     





</TEXT>
</DOC>
