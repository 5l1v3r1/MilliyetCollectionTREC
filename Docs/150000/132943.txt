<DOC>
<DOCNO> 132943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo18.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yeni transferi Xavier, Salı veya Çarşamba geliyor... 
</HEADLINE>
<TEXT>

     Galatasaray'ın kulübü ve kendisiyle her konuda anlaşmaya vardığı Portekizli futbolcu Abel Xavier, gelecek hafta salı veya çarşamba günü İstanbul'a gelecek. 
     Yönetim kurulu üyesi Özer Saraçoğlu, futbolcu ve Liverpool Kulübü'yle kesin anlaşmaya ulaştıklarını söyledi. 
     Saraçoğlu, Xavier ile hiçbir pürüzün kalmadığını dile getirerek, ''Bu saatten sonra oyuncunun gelmemesi için bir neden yok. Allah korusun sadece uçağı düşerse gelemez'' dedi. 
     Xavier'ın sağlığından endişe etmediklerini de kaydeden Saraçoğlu, ''Biz bu konuda Liverpool Kulübü Sağlık Kurulu Başkanı Waller ile görüştük. Kendisi bize oyuncunun hiçbir sağlık probleminin bulunmadığını söyledi. Hatta bu konuda istedikleri takdirde yazılı bir rapor dahi vereceklerini bildirdiler. Tabii ki biz de her transferimize yaptığımız gibi futbolcuyu sağlık muayenesinden geçireceğiz. Bugüne kadar da sağlık konularında transferlerimizde herhangi bir sıkıntı yaşamadık'' diyerek sözlerini tamamladı. 
     Bu arada Abel Xavier'ın Portekiz'e giderek eşyalarını toplayıp, Türkiye'ye geleceği kaydedildi. 

     
</TEXT>
</DOC>
