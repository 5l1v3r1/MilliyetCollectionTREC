<DOC>
<DOCNO> 128350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo27.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un transfer stratejisi... 
</HEADLINE>
<TEXT>

     Trabzonspor Kulübü Asbaşkanı Erol Tuna, ara transferde Brezilyalı Caio'nun dışında başka bir oyuncuyu kadrolarına dahil etmeyi düşünmediklerini söyledi. 
     Erol Tuna, yaptığı açıklamada, Caio'nun maliyeti konusunda fazla bir sorun bulunmadığını belirterek, ''Bizden 1 milyon 200 bin dolar gibi bir rakam istendi. Biz de karşı tarafa verebileceğimiz rakamı ilettik. 4 Ocak'a kadar bize bir yanıt vereceklerini söylediler'' dedi. 
     Tuna, şu anda bordo-mavili takımın, hedeflerini gerçekleştirecek kapasitede olduğunu da ifade ederek, ''Biz hedefimize daha kolay nasıl ulaşabiliriz , bunun için transfer yapmak istiyoruz. Ancak Caio'nun transferi gerçekleşmezse başka bir oyuncuyu kadromuza dahil etmeyi düşünmüyoruz'' diye konuştu. 
     Tuna, mevcut yönetim kurulunun görev dağılımını yaptığını ve bu sezon futbol şubesi sorumlusu bulunmayacağını da söyledi. 
     
     FUTBOLCULARDAN ERKEN MESAİ 
     Öte yandan Trabzonsporlu bazı futbolcular 4 Ocak'ta Antalya'da başlayacak kamp öncesinde bugün bir antrenman yaptı. 
     Trabzonlu oyunculardan Hüseyin, Macit, Mehmet Kahraman, Hasan ve Fatih, Mehmet Ali Yılmaz Tesisleri'nde bir çalışma gerçekleştirdi. 
     Bordo-mavili takımın Antalya'da toplanacağı bildirildi. 
     





</TEXT>
</DOC>
