<DOC>
<DOCNO> 116617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/dunya/dun01.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana’nın uşağını Kraliçe kurtardı 
</HEADLINE>
<TEXT>

Prenses Diana’nın özel eşyalarını çalmaktan yargılanan Paul Burrell, Kraliçe, "Eşyaları benim bilgim dahilinde aldı" deyince temize çıktı 
     LONDRA Milliyet 

     İngiltere’de Prenses Diana’ya ait 310 eşya ve belgeyi çalmakla suçlanan ve Ağır Ceza Mahkemesi’nde yargılanan uşak Paul Burrell, Kraliçe İkinci Elizabeth’in yargıca gönderdiği özel ifade sayesinde kurtuldu. 
     Diana’nın bazı eşya ve belgelerini onu korumak için aldığını ve yanlış ellere geçmesine engel olmaya çalıştığını savunan, ancak buna kimseyi inandıramayan 44 yaşındaki Burrell, mahkemenin tahliye kararının ardından avukatının omzunda ağladı. 
     
     1.5 milyon sterlin boşa harcandı 
     12 gündür devam eden ve bugüne kadar yaklaşık 1.5 milyon sterline mal olan davanın başladığı sırada Kanada ziyaretinde bulunan Kraliçe’nin durumu öğrenir öğrenmez müdahale ettiği ve oğlu Prens Charles’a, "Benim haberim vardı, bana bazı şeyleri koruma altına alacağını bildirmiş, iznimi almıştı. Bunu mahkemeye bildir" dediği belirtiliyor. 
     
     
     



 DÜNYA 













</TEXT>
</DOC>
