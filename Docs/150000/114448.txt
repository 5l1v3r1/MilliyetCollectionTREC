<DOC>
<DOCNO> 114448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/soneko19.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin bono ve tahvil ihaleleri sonuçlandı... 
</HEADLINE>
<TEXT>

     Hazine Müsteşarlığı, bugün biri 3 ayda bir değişken faiz ödemeli devlet tahvili, diğeri 308 gün vadeli bono ihalesi olmak üzere iki ihale birden düzenledi. 
     Hazine'nin, 3 ayda bir değişken faiz ödemeli devlet tahvili ihalesine toplam 644.1 trilyon liralık teklif gelirken, ihalede nominal 480.6 trilyon liralık satış gerçekleşti. İhaledeki net satış miktarı da 518.2 trilyon lira olarak gerçekleşti. 
     İhalede gerçekleşen dönemsel faiz yüzde 14.95 oldu. 
     
     308 GÜNLÜK BONO İHRACI 
     Hazine'nin bugünkü ikinci ihalesi olan 308 gün vadeli bono ihalesine ise toplam 3 katrilyon 986.2 trilyon liralık teklif geldi. 
     İhalede nominal 3 katrilyon 730.5 trilyon liralık satış gerçekleşti. İhaledeki net satış miktarı 2 katrilyon 455.8 trilyon lira oldu. 
     İhalede gerçekleşen bileşik faiz yüzde 63.90, basit faiz ise yüzde 61.34 oldu. 
     Ayrıca, kamuya, devlet tahvilinden 267.7 trilyon liralık, 308 günlük bonodan da 276.5 trilyon liralık net satış gerçekleştirildi. 
     Hazine'nin 11 Ağustos 2004 itfa tarihli 3 ayda bir değişken faizli devlet tahvili ihalesinin ilk kupon ödemesi 13 Kasım 2002'de yapılacak. Bu kupon ödemesine, 12 Ağustos 2002 tarihinde yapılan 3 ay vadeli referans bono ihalesinde oluşan faiz oranı baz teşkil edecek. 3 ayda bir değişken faiz ödemeli devlet tahvili senedi, 28 Ağustos 2002 ve 18 Eylül 2002 ihraç tarihli, 11 Ağustos 2004 vadeli değişken faizli devlet tahvillerinin yeniden ihracı şeklinde oldu. 
     Hazine'nin 308 gün vadeli hazine bonosunun itfa tarihi ise 27 Ağustos 2003 olarak belirlendi. 
     





</TEXT>
</DOC>
