<DOC>
<DOCNO> 104060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo17.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Ofansif futbol oynatacağım" 
</HEADLINE>
<TEXT>

     Fenerbahçe Teknik Direktörü Werner Lorant, Hollanda'nın Feyenoord Rotterdam takımıyla yarın yapacakları Avrupa Şampiyonlar Ligi 3. ön eleme turu rövanş maçında tek düşüncelerinin kazanmak olduğunu söyledi. 
     Werner Lorant, Samandıra Tesisleri'nde düzenlediği basın toplantısında, Feyenoord Rotterdam maçına hazır olduklarını ve kendi sahalarında oynamanın avantajıyla, ilk maça oranla daha iyi bir futbol sergileyeceklerini vurgulayarak, ''Tek düşüncem var, yarınki maçı kazanmak. 1-0'ın dezavantajını en az 2 farkla bertaraf etmek ve Avrupa Şampiyonlar Ligi'ne kalmak istiyoruz. Kafamda yalnızca bu düşünce var'' dedi. 
     Her takımın zayıf ve iyi yönleri bulunduğunu, Fenerbahçe ve Feyenoord Rotterdam'ın bu yönlerini çok iyi bildiğini ifade eden Lorant, ''Bizim iyi yönlerimiz çok fazla. Ben eksiklerimizi de göz önüne alacağım. Ayrıca 1-0 çok büyük bir avantaj değil'' diye konuştu. 
     Lorant bir soru üzerine, falcı olmadığını ve maçla ilgili skor tahmini yapmayacağını kaydederek, şöyle devam etti 
     ''Yarın çok güzel ve zor bir maç olacak. Ama ben böyle maçları severim. Tüm koşullar bizim lehimize. Sahamızda oynuyoruz, taraftarlarımız, kazanma hırsımız ve güvenimiz var. O yüzden herşeyin güzel olacağına inanıyorum. Takımıma son derece güveniyorum. Kesinlikle korkmuyoruz. Korku tanımıyoruz. Bizi tura götürecek skor neyse o olsun. Yani 2 fark olsun, bizim olsun.'' 
     
     ''OFANSİF FUTBOL OYNATACAĞIM'' 
     Lorant, Feyenoord Rotterdam karşısında 2 gol atmak için 90 dakikaları olduğunu belirterek, ''Önemli olan bu 90 dakikada 2 gol bulmak'' dedi. 
     Kendi sahalarında takımına savunma ağırlıklı futbol oynatmadığını vurgulayan Lorant, yarınki maçta da daha ofansif bir futbol oynatacağını söyledi. 
     Lorant, maçın başında yenecek bir golden korkmadığını da belirterek, ''Gol yiyeceğimizi düşünmüyorum. Ama ille gol yenecekse de tercihim ilk dakikalarda yemek. 88. dakikada gol yerseniz telafisi zor olur'' diye konuştu. 
     
     KADROYU AÇIKLAMADI 
     Lorant, gazetecilerin yarın maça çıkaracağı kadroyla ilgili sorularını yanıtlamaktan kaçındı. 
     Lorant, sahaya çıkacak ilk 11'i açıklayabilecek durumda olduğunu, ancak açıklamayacağını belirterek, ''Bugün ilk 18'i açıklayacağım. Kadroyu ise yarın saat 20.00'de herkes duyacak'' dedi. 
     Hangi futbolcunun oynayıp oynamayacağını söylemek istemediğini vurgulayan Alman çalıştırıcı, tüm futbolcularının oynayabilecek durumda olduğunu söyledi. 
     Lorant, Revivo'nun durumunun netlik kazanmadığını, bu futbolcunun kadroya girip giremeyeceğinin antrenmandan sonra belli olacağını bildirdi. 
     Lorant, yarınki karşılaşmayı yönetecek hakem olan vatandaşı Marcus Merk'i Almanya'nın en iyi hakemi olarak nitelerken, rakibin tehlikeli gol ayağı Van Hooijdonk'a adam markajı uygulayacağını, futbolcularıyla maç öncesi yapacağı konuşmaların kutsallığına ve aile içinde kalması gerektiğine inandığını da sözlerine ekledi. 
     
     ''FUTBOL KEYİF OLAYI'' 
     Lorant, bir soru üzerine, Feyenoord Rotterdam maçı öncesi kendini baskı altında hissetmediğini söyledi. 
     Lorant, ''Benim için futbol kesinlikle bir baskı unsuru değildir, bir eğlence, keyif olayıdır. Eğer işinizi keyif alarak yaparsanız, başarı kendiliğinden gelir'' dedi. 
     Türkiye liginde, fazla olduğu için bir yabancı oyuncuyu istemeyerek kadrodan çıkarmak durumunda kaldığını, ama kimseyi tribüne yollamadığını kaydeden Lorant, Avrupa maçlarında durumun öyle olmadığını ve tüm oyunculardan yararlanma şansı bulunduğunu sözlerine ekledi. 
     





</TEXT>
</DOC>
