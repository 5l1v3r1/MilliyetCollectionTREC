<DOC>
<DOCNO> 136416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/yasam/yas02.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Seri katilin yerini Hannibal ele verdi 
</HEADLINE>
<TEXT>

Hannibal filminin bir sahnesinde, aranan 10 katilin fotoğrafını gören sinemasever "Ben bu adamlardan birini tanıyorum şu anda İngiltere’de" diyerek FBI’a ihbar etti 
     DIŞ HABERLER SERVİSİ 

     Amerikan Federal Soruşturma Bürosu FBI , bugüne kadar işlediği 19 cinayetle en çok arananlar’ listesine giren bir katilin izine tesadüfen İngiltere’de rastladı. Başrollerinde Anthony Hopkins ile Julianne Moore’un oynadığı Hannibal’ filmini izleyen bir İngiliz sinemasever, FBI ajanı Clarice’in iz sürerken girdiği internet sayfasında arananlardan’ yüzünü gördüğü James Bulger’ı tanıyarak FBI’a ihbar etti. Amerikalı yetkililer gelen ihbarın ardından, uzun zamandır kaçak olan Bulger’ı yakalamak için İngiltere’de bir av’ başlattı. 
     
     Yüzünü unutmadım’ 
     Polisin verdiği bilgiye göre, Bulger’ın izinin ortaya çıkmasını sağlayan tesadüfün öyküsü şöyle 
     Kurbanlarını yiyen seri katilin konu edildiği Hannibal filminin bir sahnesinde ABD’nin en çok aranan ilk on kaçağı arasında bulunan Bulger’ın fotoğrafı da yer alıyordu. Bu sahneyi izleyen İngiliz sinamasever, daha önce Londra’nın çeşitli bölgelerinde gördüğü katili tanıyarak, yetkililere haber verdi. İngiliz sinemasever, yetkililere verdiği ifadede ilk gördüğü andan beri Bulger’in yüzünü unutamadığını söyledi. 
     
     Pasaportu ele geçirildi 
     FBI ajanları, ihbarın ardından İngiltere’ye akın ederek, soruşturmayı buradan yürütmeye başladı. Bu çerçevede, Bulger’ın adına kiralanmış bir kiralık kasada, azılı katilin adına düzenlenmiş bir İrlanda pasaportu ve 57 bin dolar nakit para ele geçirildi. Yetkililer, İngilizlerden, çok tehlikeli ve zeki olarak nitelendirilen Bulger’ı gördükleri anda polise ihbar etmesini istedi. 
     



 YAŞAM 



















</TEXT>
</DOC>
