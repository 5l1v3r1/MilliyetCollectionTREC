<DOC>
<DOCNO> 127469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur08.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'nin medyatik boşanma ve evlilikleri... 
</HEADLINE>
<TEXT>

     2002 yılı, magazin dünyasında tanınmış bazı çiftlerin yollarını ayırırken, kimilerine de mutluluk getirdi. 
     2002'nin ilk evlenen çifti, ''Best Model'' yarışmasında en iyi manken seçilen Şenay Akay ile Buğra Özçetin oldu. Sessiz sedasız evlenen çift, 28 Ocak'ta evlendiklerini açıkladı. 
     Dansöz Sibel Barış ile Esenyurt Belde Belediye Başkanı Gürbüz Çapan'ın kardeşi Çetin Çapan haziranda, Türk edebiyatının usta yazarı Yaşar Kemal ile Bilgi Üniversitesi Öğretim Görevlisi Ayşe Semiha Baban, Pop Müzik Sanatçısı Çelik ile Manken Buket Saygı temmuzda, Manken Ebru Şallı ile İşadamı Harun Tan, Yönetmen Zeki Demirkubuz ile Sunucu Nurhayat Kavrak ağustosta, ''Haberci'' adlı TV programıyla tanınan Gazeteci Coşkun Aral ile Müge Şenol, Bülent Ersoy'un eski eşi Cem Adler ile Şehraman Sayılıtan eylülde, Tiyatro Sanatçısı Tamer Karadağlı ile Arzu Balkan da kasım ayında dünyaevine girdi. Manken Deniz Pulaş ile Bankacı Sarp Akkartal ve Şarkıcı Ebru Gündeş ile Avukat Ömer Durak ise 2 gün arayla gerçekleşen nikahlarıyla yılın evlenen son çiftleri oldu. 
     
     SEÇİMDE NİKAH... 
     2002 yılının en dikkat çekici nikah tarihi ise Mert Çiller-Burcu Altıntaş arasında gerçekleşti. 
     Eski DYP Genel Başkanı Tansu Çiller'in oğlu Mert Çiller ile Burcu Altıntaş çiftinin nikahı, genel seçimlerin yapıldığı 3 Kasım gecesi Çillerler'in Yeniköy'deki yalısında sade bir törenle kıyıldı. 
     Tansu Çiller, daha sonra bir gazeteye verdiği röportajda, böyle bir tarihi ''kendisinin, seçim sonrası Ankara'da yoğun bir tempo içine gireceğini düşünerek'' seçtiklerini açıkladı. 
     
     İSTANBUL'DAN SİVEREK'E KUMA GİTTİ 
     Yılın, kahramanları ünlü olmamasına rağmen en tartışılan evliliği ise İstanbul'da bilgisayar operatörü olan 17 yaşındaki Gülten Esen'in, çalıştığı firmada bekçilik yapan 5 çocuk babası 40 yaşındaki Halil İstekli ile birlikteliği oldu. 
     İstekli için Siverek'in bir köyüne kuma giden Esen, annesinin şikayeti üzerine Hülya Avşar'ın sunuculuğunu yaptığı programa katılmak üzere geldiği İstanbul'da İstekli'den ayrılarak SHÇEK yurduna yerleştirildi. 
     Yurttan kaçarak İstekli'nin yanına dönen Gülten Esen'in, hamile olduğu belirtildi. 
     
     BOŞANANLAR 
     Bu yıl boşanan ünlüler arasında ise şarkıcı Seren Serengil ile Ozan Kaçmaz, Yazar Orhan Pamuk ve eşi Öğretim Üyesi Aylin Lal, Oyuncu-Fotomodel Yasemin Kozanoğlu nedeniyle medyanın gündeminde yer alan İşadamı Derya Danacı ve Fransız asıllı eşi Suzan Danacı, Oyuncu Kaan Girgin ve Ceyda Düvenci yer aldı. 
     Yılın haklarında en fazla boşanma spekülasyonu yapılan çiftleri ise Hülya Avşar-Kaya Çilingiroğlu ve Rafet El Roman-Tuba Altıntop oldu. 
     Kocalarının çapkınlıklarından yana dertli olan Avşar ve Altıntop, sık sık boşanma aşamasına gelmelerine rağmen, 2002 yılını yuvalarını dağıtmadan atlatmayı başardı. 
     Öte yandan, kendisinden boşanmak isteyen İşadamı Sinan Baran'dan istediği 6 trilyonluk astronomik tazminatla Hamira Baran ve 600 milyar lira tazminat ödeyerek eşi Silva Nektar'dan ani bir şekilde boşanan Mathild Manukyan'ın oğlu Kerope Çilingir de basının gündeminde yer aldı. 
     
     EN İLGİNÇ BOŞANMA 
     Yılın en ilginç boşanması ise İzmir'de gerçekleşti. Tarafları tanınmış isimler olmamasına rağmen bu boşanmanın basında yer almasının nedeni ise boşanma gerekçesiydi. 
     İzmir'de beyaz eşya ticareti yapan Adnan Erduran, ''zayıfladığı'' gerekçesiyle 6 yıllık eşi Ebru Erduran'ı boşadı. Koca Erduran, ilginç boşanma gerekçesini şu sözlerle açıkladı 
     ''1996 yılında 85 kilo olan eşimle severek evlendim. Çocuğumuz olduktan sonra eşim 103 kiloya kadar çıktı. Bu durum beni daha da çok mutlu etti ve eşime olan sevgimi artırdı. Fakat eşim rejim yapmaya başladı. 103 kilodan 63 kiloya düştü. Karımın zayıflaması benim psikolojik dengemi bozdu. Kendisini aşırı derecede kıskanmaya başladım.'' Eşinin boşanma dilekçesinde beyan ettiği gerekçenin kadınlık onurunu kırdığını belirten Ebru Erduran ise ''Daha fazla evli kalmak istemiyorum'' dedi. 
     





</TEXT>
</DOC>
