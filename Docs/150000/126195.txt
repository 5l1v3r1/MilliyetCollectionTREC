<DOC>
<DOCNO> 126195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/soneko02.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka arzda umutlar seneye kaldı... 
</HEADLINE>
<TEXT>

     Ekonomide beklenen olumlu gelişmelerin ışığında halka arzlarda umutlar önümüzdeki yıla bağlandı. 
     Ekonomik kriz nedeniyle, Borsa'nın büyük kan kaybına uğraması sonucu halka açılmaların da olumsuz etkilendiği geçen yıl, sadece Sınai Yatırım Bankası Yatırım Ortaklığı A.Ş.'nin hisse senetleri halka arz edilerek, İMKB'de işlem görmeye başladı. Şirketin halka arz hasılatı da 385.8 milyar lira düzeyinde kaldı. 
     Bu yıl da çok parlak bir dönem geçirilmedi. Borsa'da işlem görmeye başlayan yeni şirket sayısı sadece 4'de kaldı. 
     Atakule GMYO A.Ş., Galatasaray Sportif, Beşiktaş Futbol Yatırımları ve Metemtur Otelcilik hisseleri halka arz edildi. Arz hasılat tutarı da 76 trilyon 218 milyar lira düzeyinde gerçekleşti. 
     İMKB Başkanı Osman Birsen, yaptığı açıklamada, Borsa'nın kurulduğundan bu yana halka arzlarla ekonomiye 23 milyar dolarlık kaynak yaratıldığını, bu toplam fonun 12 milyar dolarlık kısmının son 5 yıl içinde gerçekleştirildiğini belirtti. 
     Birsen, en az sayıda halka arzın ağır ekonomik krizden geçilen 2001 yılında gerçekleştiğine işaret ederek, şöyle dedi 
     ''Krizin etkilerinin bu yıl da devam ettiği kabul edilmelidir. Başvuruları bize ulaşan 3 yeni halk arz talebi üzerinde çalışmalarımız devam etmektedir. Bunların dışında, henüz başvurusu bize ulaşmamış olmakla birlikte halka açılacağı öğrenilen 4 şirket daha bulunmaktadır.'' 
     
     İKİNCİ ULUSAL PAZAR YILBAŞINDAN SONRA 
     Önümüzdeki yıl, İMKB'nin normal ortalamaları yakalayacak bir faaliyet yoğunluğuna gireceğini umduğunu dile getiren Birsen, şunları söyledi 
     ''Seçimlerden güçlü bir tek parti iktidarının çıkması, siyasi ve ekonomik istikrar açısından bir güven ortamı yaratmıştır. Krizin etkilerini yaşadığımız dönemde ertelenen halka arzların bu güven ortamı içinde gerçekleştirileceğini tahmin ediyorum. Nitekim, günlük ortalama işlem hacminin Kasım ayında, önceki aylara göre önemli bir artış göstererek 731 milyon dolar seviyesine yükselmesi de bu iyimser bekleyişi destekler niteliktedir. 
     2003 yılında ekonomik programın başarısına paralel olarak büyüme ve derinleşme açısından önemli gelişmeler sağlayacağımızı ümit ediyorum. Böyle bir gelişmeyi desteklemek ve güçlendirmek üzere, bu yıl planladığımız ve altyapısını hazırladığımız ancak kriz şartları altında beklediğimiz faydayı sağlayamayacağı düşüncesiyle ertelediğimiz bir projeyi yılbaşından itibaren hayata geçireceğiz.'' 
     Osman Birsen, bu projeyle, Hisse Senetleri Piyasası'ndaki mevcut Ulusal Pazar, Bölgesel Pazarlar ve Yeni Şirketler Pazarı olarak şekillenen yapıyı ''Ulusal Pazar, İkinci Ulusal Pazar ve Yeni Ekonomi Pazarı'' olarak değiştireceklerini açıkladı. 
     Birsen, ''Bu yeni yapı şüphesiz, İMKB'nin daha kavrayıcı bir borsa haline gelmesini kolaylaştıracak bir düzenleme olacak. Bu sayede, önümüzdeki dönemde gerek Ulusal Pazar' da, gerekse İkincil Ulusal Pazar'da işlem gören şirket sayısında önemli bir artış olmasını bekliyorum'' dedi. 
     
     GOLDEN MEYVE SUYU ŞİRKETİ HALKA AÇILIYOR 
     Bu arada, halka açılmak için gün sayan şirketler de var. 
     Borsa'da işlem görmek üzere başvuruda bulunan şirketlerden birisi de Golden Meyve Suyu A.Ş. 
     Akman Holding Yönetim Kurulu Başkan Yardımcısı Ali Akman, Golden Meyve Suyu hisselerinin halka arzına ilişkin İMKB ve SPK'nın incelemelerini bitirmek üzere olduğunu bildirdi. 
     Golden Meyve Suyu'nun yüzde 33'ünü halka açacaklarını belirten Ali Akman, ''Halka arzdan, yaklaşık 5 milyon dolarlık para girişi olacak. Bu gelirle, yurtiçinde dağıtım ağımızı genişletmeyi ve Türkiye'de pazar payımızı artırmayı hedefliyoruz'' dedi. 
     Ali Akman, önümüzdeki yılın ikinci yarısında Akman Holding'in de yüzde 25'ini halka açmayı düşündüklerini söyledi. 
     





</TEXT>
</DOC>
