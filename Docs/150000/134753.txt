<DOC>
<DOCNO> 134753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun02.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Columbia'nın parçalarının E-Bay'da satılması engellendi 
</HEADLINE>
<TEXT>

     Dönüş yolculuğu sırasında, 1 Şubat Cumartesi günü dünyaya düşen Columbia uzay mekiğinin parçalarının e-Bay adlı internet sitesi aracılığıyla satılması engellendi. 
     E-Bay sözcüsü Kevin Pursglove, satış temsilcilerinin, Teksas ve çevresinde Columbia mekiğine ait parçalar bulduklarını öne süren kişilerden başvuru aldıklarını ve söz konusu kişilerin, buldukları parçaları e-Bay aracılığıyla satmak istediklerini söyledi. 
     Açık artırma sitesi aracılığıyla satışa konulan bu parçalar e-Bay yöneticileri tarafından derhal listelerden çıkarıldı ve satıcı olduklarını belirten kişilere, satışta ısrar ettikleri takdirde adlarının federal makamlara bildirileceği uyarısı yapıldı. 
     Texas savcılığı da, kazaya uğrayan bir uçağın parçalarını almanın federal suç oluşturduğunu açıkladı. Bu suçu işleyenler 10 yıla kadar hapis ve 250 bin dolar para cezasına çarptırılıyor. 
     Columbia uzay mekiğinin parçalarının Teksas'tan Louisiana'ya kadar uzanan geniş bir alana dağıldığı ve bazı kişilerin bunları bulmuş olabilecekleri belirtiliyor. 
     Öte yandan, e-Bay'de satılan, Columbia mekiğine ait madalyon, kola takılan bezden işaretler ve önceki uçuşlarda kullanılan denge aygıtı gibi malların satışında artış gözlendi. 

     
</TEXT>
</DOC>
