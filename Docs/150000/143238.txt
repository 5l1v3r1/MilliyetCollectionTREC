<DOC>
<DOCNO> 143238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sonspo11.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Galatasaray karşısında galibiyet hesapları yapıyor... 
</HEADLINE>
<TEXT>

     Adanaspor deplasmanında son dakikalarda yediği gol ile haftayı puansız kapatan Denizlispor, tüm dikkatini Galatasaray ile oynayacağı erteleme maçına çevirdi. 
     Adanaspor maçı sonrası Denizli'ye dönmeyen ve İstanbul'a giderek Beşiktaş'ın Fulya Tesisleri'nde bu karşılaşmanın hazırlıklarını sürdüren yeşil-siyahlı ekip, en az 1 puanı hedeflediği zorlu 90 dakikadan galibiyetle çıkmanın hesaplarını yapıyor. 
     Takımının büyük maçlara çok çabuk konsantre olabildiğine işaret eden Teknik Direktör Rıza Çalımbay, Adanaspor maçını değerlendirirken, ''Kolay kazanacağımız bir müsabakayı puansız kapattık ve kötü oynadık'' dedi. 
     Adana'da önemli hatalar yaptıklarını ve bunun cezasını çektiklerini kaydeden Çalımbay, şöyle konuştu 
     ''Futbol adına ortaya bir şey koyamayınca, sonuç da bu oluyor. Tabii artık bu maçı unuttuk. Şimdi Galatasaray ile oynayacağımız bir erteleme maçı, arkasından Gençlerbirliği ve Beşiktaş müsabakalarımız var. Çok zorlu bir dönemece girdik. Her 3 karşılaşmada da galibiyet için ümitliyim. Rakiplerimiz zirvenin ilk 3 takımı olduğu için, kazanacağımız her puanın çok ayrı bir önemi olacaktır.'' Güçlü takımlarla oynamanın kendisini daha çok rahatlattığını kaydeden Çalımbay, bu takımlara karşı futbolcularının daha iyi konsantre olduğuna dikkat çekerek, sözlerini şöyle sürdürdü 
     ''Galatasaray ile oynayacağımız maçtan hiç çekinmiyorum ve Denizli'ye galibiyetle döneceğimizi umuyorum. Gençlerbirliği ve Beşiktaş için de aynı şeyleri söyleyebilirim. Takımım, bize denk olan ekiplerle yaptığı maçlarda, istediği konsantrasyona ulaşamıyor. Fulya Tesisleri'nde bu karşılaşmanın son rötuşlarını yapıyoruz. Herkes çok farklı bir Denizlispor izleyecek.'' Ligin orta sıralarından kurtulup, ilk 6'ya girmek için bu 3 maçın büyük önem taşıdığını hatırlatan Çalımbay, özellikle Gençlerbirliği maçında seyircisinin büyük desteğine ihtiyacı olduğunu sözlerine ekledi. 
     





</TEXT>
</DOC>
