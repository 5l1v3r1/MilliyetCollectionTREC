<DOC>
<DOCNO> 147486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun34.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO "Türkiye'nin Kuzey Irak konusundaki kaygılarını anlıyoruz" 
</HEADLINE>
<TEXT>

     NATO Genel Sekreteri George Robertson, Türkiye'nin Kuzey Irak konusundaki kaygılarını bildiklerini ve anladıklarını belirterek, NATO'nun bunların tartışılabileceği bir platform olduğunu söyledi. 
     Robertson, bugün Brüksel'de kabul ettiği bir grup Türk gazeteciye yaptığı değerlendirmelerde, Başbakan Yardımcısı ve Dışişleri Bakanı Abdullah Gül ile Genelkurmay Başkanı Orgeneral Hilmi Özkök'ün beyanlarının açık olduğunu, Türkiye'nin Kuzey Irak'a asker sokma konusunda tek yanlı davranmayacağını belirtti. 
     Türkiye'ye mülteci akını halinde kolektif bir sorumluluğun söz konusu olacağını ifade eden Robertson, toprak bütünlüğü ve terör tehdidi gibi konuların öneminin bilincinde oldukları mesajını verdi. 
     NATO Genel Sekreteri George Robertson Fransa, Almanya ve Belçika'nın düzenleyecekleri güvenlik toplantısı konusunda bir soruyu yanıtlarken, bu toplantının içerik ve karakterinin değişebileceğini, İngiltere, İspanya ve İtalya gibi büyük ülkelerin dışında kalacağı bir Avrupa savunma sisteminin nasıl olabileceğini sorgulayanlar bulunduğunu anlatarak, ''Kağıttan ordulara değil, yeteneklerin geliştirilmesine ihtiyaç var'' dedi. 
     





</TEXT>
</DOC>
