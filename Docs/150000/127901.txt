<DOC>
<DOCNO> 127901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/yazar/asik.html </URL>
<DATE> 2002/01/01/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Rezervasyon 2 
</HEADLINE>
<TEXT>

     Türk Hava Yolları’nın 663 63 63 no’lu hattına bilet için başvuran vatandaşların, rezervasyon görevlisine bağlanmadan önce uzunca bir süre THY reklamı dinlemek zorunda bırakıldığını yazmış THY, Telekom’a mı çalışıyor diye sormuştuk... 
     Bu hattı yurtdışından sürekli olarak üstelik cep telefonundan arayan okurumuz Cem İnam, THY’nin cep telefonu operatörlerini de ihmal etmediği kanısında 
     - Vergilerle yüzde 50 şişmiş vaziyetteki faturalar, bir de bu gereksiz bant kaydıyla iyice kabarıyor. 663 63 63 numaranın eski bant kaydı gayet kısa ve özlüydü, neden böyle uzun bir kayıt koydular, anlamak mümkün değil. Miles Miles’ın reklamı zaten uçak içinde ve diğer iletişim kanallarından yeterince yapılıyor. Ayrıca THY internet sitesinden söz etmenin ne gereği var İnternet olanağı olan bu hattı zaten aramaz. Telefonla reklam halka fazladan masraf çıkarmaktan başka bir şey değil... 
     Bir diğer okurumuz Bünyamin Bilgin ise "Sadece THY mi " diye soruyor 
     - Örneğin Turkcell’e, bankalara ve büyük şirketlerin neredeyse tümüne telefon açtığınızda uzun süre bant dinlemek zorunda bırakılıyorsunuz. Hele bir Cine 5’e telefon açın tam 8 dakika film tanıtımı dinlemek zorunda kalıyorsunuz... 
     Başka vasıtalarla zaten iletilen bilgilerin bir de bu yoldan iletilmesi, bir de yetmiyormuş gibi vatandaşın cebinden reklam yapılması doğrusu hoş olmuyor... 
     
İkili eğitim      Ankaralı anne - baba, paraya kıyarlar, 4 yaşındaki çocuklarını Fransızca dersleri de verilen ana okullarından birine kaydederler. Anne birgün merak edip, Fransızca'dan o güne kadar neler öğrendiğini sorunca, ufaklık gururla anlatmaya başlar. 
     -Birisi bişey verdiği zaman boncur deyyoz...Öğretmenle, arkadaşlarla vedalaşırken oruvar deyyoz....Sonracıma vi deyyoz... 
     "Diyoruz" yerine "Deyyoz"lar annenin dikkatini hemen çeker ama o sırada birşey söylemez. Ertesi sabah, kahvaltısını biraz daha çabuk yapması için arkasına hafifçe dokunduğunda çocuğun, "Depme beni, depme beni" dediğini de duyunca artık dayanamaz, bu tuhaf Türkçe'nin nedenini merak edip araştırır. 
     Anaokulun, çocuklarla hergün en uzun süre haşır - neşir olan bakıcısı, ilkokul mezunu bile olmayan, geldiği yörenin dilini hala değiştirmemiş yaşlı kadındır. "Deyyoz"ların, "depme"lerin kaynağı da odur. 
     Kadın, bir şekilde çocuklardan uzaklaştırılır, ikili dil eğitimi de böylece sona erer. 
     
Günün fıkrası      Mezdeke Dans Grubu, sonunda "peçe"yi çıkarmış ama belirtmeden de yapamamış 
     - Bizim, peçeyi çıkarmamız o kadar önemli değil. 
     - Önemli olan ne 
     - Bizi yönetenlerin, yüzündeki maskeyi çıkarmaları ... 
     

</TEXT>
</DOC>
