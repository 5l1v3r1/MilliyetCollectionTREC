<DOC>
<DOCNO> 105535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo21.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım'a ''Turizm Hizmet Madalyası'' verildi 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, dünya üçüncüsü olan A Milli Futbol Takımı'nın, Avrupa'da yenemeyeceği bir takım olmadığını belirterek, ''Şimdi sizden Avrupa şampiyonluğunu istiyoruz'' dedi. 
     Futbolda dünya üçüncüsü olan A Milli Futbol Takımı'na, Turizm Bakanlığı tarafından ''Turizm Hizmet Madalyası'' verilmesi dolayısıyla İstanbul Polat Renaissance Oteli'nde düzenlenen törende konuşan Mesut Yılmaz, diğer sporların en önemli arenasının olimpiyatlar, futbolun en önemli arenasının ise Dünya Kupası olduğunu söyledi. 
     Dünya Kupası finallerinde, 32 ülke içinde Türkiye'nin 3. olarak turnuvanın yıldızı olduğunu ifade eden Yılmaz, Brezilya'nın şampiyonluğunun kimseye garip gelmediğini, Almanya'nın ikinciliğini de hiçkimsenin yadırgamadığını anlattı. 
     Yılmaz, Türkiye'nin üçüncü olacağını dünyada hiçbir futbol otoritesinin önceden tahmin edemediğini de dile getirerek, şöyle konuştu 
     ''Aslında siz bu başarıya ulaşırken, büyük bir çelişkiyi de ortadan kaldırdınız. Uzun zamandır futbolla yatıp kalkan, günün 24 saatinde futbolla ilgilenen, ama 48 yıldan beri Dünya Kupası finallerine katılamayan bir milletin hasretini ortadan kaldırdınız. Hem milletimize bu büyük gururu, bu büyük mutluluğu yaşattınız. Hem de adınızı Türk spor tarihine altın harflerle yazdırdınız. Milli takımın tüm değerli yöneticilerine, Haluk Ulusoy'a, Şenol Güneş'e ve sporcu kardeşlerime teker teker teşekkür ediyorum.'' Milli takımın, bu başarılarının yanında aynı zamanda Türkiye'nin dünya çapında tanıtımına önemli katkılarda bulunduğunu ifade eden Yılmaz, Turizm Bakanlığı'nın da bir kadirşinaslık örneği olarak onların Türk turizmine ve Türkiye'nin tanıtımına yaptıkları katkının karşılığında mütevazı bir ödül sunduğunu söyledi. 
     
     ''ŞİMDİ SİZDEN AVRUPA ŞAMPİYONLUĞUNU İSTİYORUZ'' 

     ''Her marifetin iltifata tabi olması gerektiğine inanan bir insan olarak, Turizm Bakanlığı'nın bu girişimini yerinde buluyor ve kutluyorum'' diyen Yılmaz, milli takım futbolcu ve yöneticilerine şöyle seslendi 
     ''Değerli futbolcu kardeşlerime ve yöneticilere söylemek istediğim birşey var. Göreviniz burada bitmedi. Bizi başarıya alıştırdınız. Şimdi arkasını da getirmek zorundasınız. Sayın Ulusoy çok doğru bir şekilde hedef koymuştur. O hedef de bu cumartesi günü başlıyor. Şimdi sizden Avrupa Şampiyonluğu'nu istiyoruz. Ben inanıyorum ki sizin Avrupa'da yenemeyeceğiniz takım yok. Dünya şampiyonu olan Brezilya'ya kılpayı yenildiniz. Yine inanıyorum ki Türkiye'nin katılmadığı hiçbir Dünya Kupası finalleri olmayacak. Bu Avrupa Şampiyonası'nda Haluk beyden bir adım daha ileri gidiyorum, sizden finali oynamanızı değil, Avrupa Kupası'nı Türkiye'ye getirmenizi istiyorum.'' 
     
     KÜÇÜMSEYENLER, KÜÇÜK DÜŞÜNENLER 

     Milli takımın kazandığı başarıyı küçümseyenlerin olabileceğine dikkati çeken Yılmaz, ''Onlara aldırmayın. Sizin başarınızı küçümseyenler, aslında küçük düşünenlerdir. Onlar başarınızı engellemek için de ellerinden geleni yaptılar. Ama siz inandınız. Kendinize güvendiniz. Mücalede ettiniz. Başarıya alıştınız. Şimdi başarının tecrübesine sahipsiniz. Nasıl başarılı olunacağını artık biliyorsunuz. Onun için sizden daha büyük başarılar bekliyoruz'' diye konuştu. 
     
     TAŞAR "DIŞ TANITIM ÇALIŞMALARIMIZA YENİ BİR ZİNCİR EKLENDİ" 

     Turizm Bakanı Mustafa Taşar, Milli takımın, Türkiye'nin dış dünyada tanınması ve Türkiye markasının oluşmasında büyük katkıları bulunduğunu ifade ederek, '' A Milli Takımı'nın elde ettiği başarı, dış tanıtım çalışmalarımıza yeni bir zincir eklemiştir'' dedi. 
     Bu başarının, Türkiye'nin lehine yeni açılımlar için bir fırsat oluşturduğunu anlatan Taşar, sporcuların sahadaki başarılarının, Türkiye'nin dış tanıtımı noktasında en iyi şekilde değerlendirildiğini bildirdi. Taşar, şimdi de ABD'nin Indianapolis kentinde Türkiye'nin tanıtım rüzgarını estirdiklerini ifade ederek, konuşmasını şöyle sürdürdü 
     ''Dış tanıtımda milyarlarca dolar harcayarak elde edebileceğimiz mesafeyi, sporcularımızın başarısı ve bakanlığımızın çalışmalarıyla sağlıyoruz. Türkiye'nin tanınması ve Türkiye'nin pozitif bir imaja sahip olması için gerçekleştirdiğimiz kampanyalarla ülkemize yönelik turizm talebini de artırıyoruz. Dünya Kupası maçları sonrasında özellikle Güney Kore ve Japonya'dan gelen turist trafiğinde bir artış gözleniyor. Bu artış özellikle gelecek yıl daha da somutlaşacak.'' Taşar, Turizm Bakanlığı olarak, sektöre hizmet edenleri teşvik etmek ve gösterilen çabalara teşekkür etmek amacıyla yeni bir uygulama başlattıklarını hatırlatarak, bu çerçevede turizme hizmet eden ve katkı sunanlara ''Turizm Hizmet Madalyası'' vermeye başladıklarını söyledi. 
     Taşar, bugüne dek ABD'nin Ankara Büyükelçisi Robert Pearson ile Avrupa Atletizm Şampiyonası'nda birinci olan Süreyya Ayhan'a aynı madalyanın verildiğini hatırlatarak, A Milli Futbol Takımı ile Futbol Federasyonu yetkililerine bugün verilen madalyanın çok önceden planlandığını, ancak uygun bir zaman bulunamadığını anlattı. 
     
     ULUSOY'A DEVLET ÜSTÜN HİZMET MADALYASI'NIN VERİLMEMESİ 

     Taşar, Futbol Federasyonu Başkanı Haluk Ulusoy ile bazı yöneticilere ''Devlet Üstün Hizmet Madalyası'' verilmemesini de eleştirerek, şöyle devam etti 
     ''Devlet Üstün Hizmet Madalyası, milli takıma verilmek üzere Bakanlar Kurulu'nda karar alınırken, o kararda federasyon başkanımızın ve bazı değerli arkadaşların isimlerinin olup olmadığını bilmeden imzaladım. Bilsem imzalamazdım. Bu bir ekip meselesidir. Federasyon başkanı, futbolcusu, milli takım sorumlusu ve menajeriyle bir bütün olarak ele alınmalıdır. Bugün bize verilen liste tamamen FIFA'ya verilen listenin aynıdır. Bu liste daha önce eski Devlet Bakanı Fikret Ünlü'ye de gönderilmiş. Ama anlaşılmaz bir nedenle Haluk Ulusoy, Selami Özdemir, Şeref Has ve Can Çobanoğlu kararnameye dahil edilmemiştir. Bu 4 arkadaşımızın da Devlet Üstün Hizmet Madalyası alabilmeleri için yarın Bakanlar Kurulu'da, yeni bakanımızın nezdinde, bir teklif götüreceğiz.'' 
     
     ÖDÜL TÖRENİ 

     Konuşmaların ardından Başbakan Yardımcısı Mesut Yılmaz, Futbol Federasyonu Başkanı Haluk Ulusoy, Milli Takımlar Sorumlusu Selami Özdemir ve yönetici Şeref Has, Milli Takımlar Teknik Direktörü Şenol Güneş, antrenörler Ünal Karaman ve Mehmet Kulaksızoğlu, menajer Can Çobanoğlu ve milli takım futbolcularına turizm hizmet madalyası ve sertifikalarını verdi. 
     Yılmaz ayrıca, milli takım oyuncularına Slovakya maçı için başarı dileyip, topluca hatıra fotoğrafı çektirdi. 
     





</TEXT>
</DOC>
