<DOC>
<DOCNO> 118450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/soneko15.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE'ye göre işsiz sayısı, 2 milyon 373 bin kişi 
</HEADLINE>
<TEXT>

     Türkiye'de, Temmuz-Eylül döneminde işsizlik oranı yüzde 9.9'a yükselirken, 2 milyon 373 bin kişinin işsiz olduğu tahmin edildi. 
     Devlet İstatistik Enstitüsü DİE , Hanehalkı İşgücü Anketi 2002 Yılı III. Dönem geçici sonuçlarını açıkladı. Anket sonuçlarına göre, geçen yılın 3. üç aylık döneminde yüzde 8 olan işsizlik oranı, bu yıl yüzde 9.9'a yükseldi. Geçen yılın aynı döneminde kentlerde yüzde 11.6 olan işsizlik oranı bu yıl 14'e çıktı. Kırsal kesimde ise bu oran yüzde 3.9'dan yüzde 4.6'ya yükseldi. 
     DİE açıklamasına göre, 15 ve daha yukarı yaştaki kurumsal olmayan sivil nüfus, Eylül sonu itibariyle 46 milyon 767 bin olarak hesaplanırken, bunun 24 milyon 64'ü işgücü kapsamında değerlendirilecek nitelikte. Temmuz-Eylül döneminde, 24 milyon 64 bin kişilik işgücünün yüzde 90.1'i, 21 milyon 691 bini istihdam edilirken, 2 milyon 373 bini işsiz kaldı. 
     Bu dönem itibariyle işsizlerin 1 milyon 879 bini kentsel kesimde, 494 bini de kırsal kesimde bulunuyor. 
     Geçen yılın üçüncü çeyreğinde yüzde 47.7 olan istihdam oranı, bu yıl yüzde 46.4'e gerilerken, bu oran, kentsel kesimde yüzde 38.8, kırsal kesimde yüzde 59.6 oldu. 
     
     İŞSİZ SAYISI 466 BİN ARTTI 
     Geçen yıl, Temmuz-Eylül dönemi itibariyle 45 milyon 820 bin olan sivil nüfusun 23 milyon 782 binini işgücü oluştururken, bunların 21 milyon 875 bini istihdam edilebilmişti. Geçen yıl 3. dönem itibariyle işgücüne katılma oranı yüzde 51.9 olurken, 1 milyon 907 bin kişinin işsiz olduğu tahmin edilmişti. 
     Verilere göre, geçen yılın üçüncü 3 aylık dönemine göre, bu yıl işsiz sayısı 466 bin arttı. 
     Diğer taraftan, yılın üçüncü çeyreğinde, geçen yılın aynı dönemine göre, eksik istihdam oranında azalma oldu. Geçen yıl üçüncü çeyrekte yüzde 5.7 olan eksik istihdam oranı, bu yıl yüzde 5'e gerilerken, sayısal olarak da 1 milyon 350 binden 1 milyon 199 bine düştü. 
     Bu dönemde, eğitimli gençlerde eksik istihdam oranı yüzde 4.7'den yüzde 5.7'ye, eğitimli genç işsizlerin oranı da yüzde 28.7'den yüzde 31.1 yükseldi. 
     Temmuz-Eylül döneminde, geçen yılın aynı dönemine göre, erkeklerde işsizlik oranı yüzde yüzde 8.5'ten yüzde 10.1'e, kadınlarda ise yüzde 6.9'dan 9.4'e çıktı. 
     
     İŞGÜCÜNE DAHİL OLMAYANLAR 
     yılın üçüncü çeyreğinde, 66 milyon 162 bin olarak tahmin edilen kurumsal olmayan sivil nüfusun 22 milyon 703 binini de işgücüne dahil olmayanlar oluşturdu. 
     Bu kapsamda bulunan, iş arayıp ancak son üç ayda iş arama kanalı kullanmayanların sayısında ve iş aramayıp işbaşı yapmaya hazır olanların sayısında da önemli azalmalar oldu. 
     DİE verilerine göre, geçen yılın üçüncü çeyreğinde, iş arayıp, ancak son üç ayda iş arama kanalı kullanmayanların sayısı 675 binden 572 bine, iş aramayıp işbaşı yapmaya hazır olanların sayısı da 264 binden 204 bine düştü. 
     İş aramayıp işbaşı yapmaya hazır olanlar, 50 binini iş bulma ümidi bulunmayanlar oluşturuyor. Geçen yılın üçüncü çeyreğinde bu kişilerin sayısı 88 bindi. 
     





</TEXT>
</DOC>
