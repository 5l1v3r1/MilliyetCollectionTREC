<DOC>
<DOCNO> 118936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur26.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Halis Toprak ile iki kızına vergi davası açıldı... 
</HEADLINE>
<TEXT>

     Toprakbank'ın eski sahibi Halis Toprak ile 2 kızının da aralarında bulunduğu bankanın eski yöneticisi 14 kişi hakkında, ''devleti vergi kaybına uğrattıkları'' iddiasıyla 3'er yıla kadar hapis cezası istemiyle dava açıldı. 
     Şişli Cumhuriyet Savcılığı'nca hazırlanan iddianamede, Türkiye Futbol Federasyonu'nun mali işlerden sorumlu eski yönetim kurulu üyesi Nihat Şardan'a, Toprakbank'tan 1998 ve 1999 yıllarında, jestiyon kar payı ve teşvik primi adı altında 757 bin 500 ABD doları ve 17 milyar lira ödendiğinin belirlendiği anlatıldı. 
     Muhasebe hilesi yapıldığının saptandığı kaydedilen iddianamede, banka yöneticilerinin bu suçu gizlemek amacıyla yanıltıcı faturaları da bilerek kullandığının tespit edildiği belirtildi. 
     Ayrıca Toprakbank'ın 100 bin ABD doları açığını kapamak için Metal Ahşap Sanayi ve Ticaret A.Ş'den sahte faturalar alındığı ve kullanıldığı ifade edilen iddianamede, bankanın eski sahibi Halis Toprak ile eski yöneticileri olan Yeşim Toprak, Ayla Toprak Zengin, eski Genel Müdür Veysel Bilen ile diğer eski yöneticiler Yener Dinçmen, Turgut Tavşanoğlu, Ergun Korkut, Recai Alpertunga, Caner Ersoy, Fethullah Açil, Yıldırım Aktürk, Necmiye Altınok, Salih Yardımcı ve Doğan Sevim'in, 213 sayılı Vergi Usul Kanunu'na muhalefet ettikleri bildirildi. 
     İddianamede, 14 sanığın, ''devleti vergi kaybına uğratmak'' suçundan 1 yıldan 3'er yıla kadar hapis cezasına çarptırılması istendi. 
     Sanıkların yargılanmasına, önümüzdeki günlerde Şişli Asliye Ceza Mahkemesi'nde başlanacak. 
     





</TEXT>
</DOC>
