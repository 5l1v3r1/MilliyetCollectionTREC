<DOC>
<DOCNO> 101728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/ekonomi/eko03.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanlığı harekete geçti 
</HEADLINE>
<TEXT>
Aktaş’ın sahiplerine 1.3 katrilyonluk dava 
Enerji Bakanlığı, İstanbul’un Anadolu Yakası elektrik dağıtım imtiyaz sözleşmesi iptal edilen Aktaş Elektrik’e dava açtı. Davada, şirketin kamuyu zarara uğrattığı savunularak 1.3 katrilyon lira isteniyor 
     Enerji Bakanlığı, Aktaş Elektrik aleyhine 1.3 katrilyon liralık alacak davası açtı. Dava, Aktaş’ın 1990 - 1997 yılları arasında, kamunun zararına yol açan işlemleri dolayısıyla açıldı. 
     İstanbul Anadolu Yakası’ndaki elektrik dağıtım imtiyaz sözleşmesi, geçtiğimiz nisan ayında yargı kararıyla iptal edilen Aktaş Elektrik aleyhine, Enerji Bakanlığı’na bağlı Türkiye Elektrik Ticaret ve Taahhüt Anonim Şirketi TETAŞ tarafından dava açıldı. Ankara 2. Asliye Ticaret Mahkemesi’nde açılan alacak davasında, Enerji ve Tabii Kaynaklar Bakanlığı müfettişleri Koordinatörlüğü’nde TETAŞ ve TEDAŞ tarafından oluşturulan komisyonlar aracılığı ile 1990 - 1997 yılları arasındaki şirket işlemlerinde kamunun 1.325.520.064.985.268 lira alacaklı olduğunun saptandığı belirtilerek, bu alacağın tahsili istendi. 
     Aktaş Elektrik’in imtiyaz sözleşmesinin iptali ve kamunun zararları konusunda davalar açarak, yıllarca konuyu takip eden Elektrik Mühendisleri Odası’nın EMO avukatı Gökhan Candoğan, "Alacak davasında telaffuz edilen rakam ilk kez kamunun gerçek kayıplarını karşılayabilecek büyüklükte" dedi. Aktaş Elektrik yetkilileri ise davanın gayri ciddi’ olduğunu savundu. 
     
     Bürokratlar da dosyada 
     Enerji Bakanlığı yetkilileri, davaya konu olan 1.3 katrilyon liralık alacağın mahsuplaşma hataları ve fiyat değerlendirmesinden kaynaklandığını’ belirtiler. Bilindiği gibi Aktaş’ın, Türkiye Elektrik Kurumu’ndan TEK aldığı elektriğin fiyatını kabul etmeyerek, yıllarca düşük ödeme yaptığı savunuluyor. Ayrıca, şirket ile Enerji Bakanlığı arasında alacak-verecek mahsuplaşması yapılmadığı için, kamu alacağının giderek büyüdüğü belirtiliyor. 
     Enerji Bakanlığı yetkilileri, Aktaş Elektrik için açılan davada, 1990-1997 yılları arasındaki işlemler dolayısıyla ihmali görülen TEK yöneticileri hakkında da dava açıldığını belirttiler. 
     
12 yıldır hesaplar kapatılmadı’      EMO Avukatı Gökhan Candoğan, Aktaş ile Enerji Bakanlığı’nın 12 yıl süreyle mahsuplaşma yapmadığını söyledi. Candoğan, "1997’de Teftiş Kurulu raporu var. Aktaş aldığı elektriğin parasını TEAŞ’ın fiyatını kabul etmeyerek yıllarca düşük ödedi. Buradan alacak var, işletme hakkı devir bedeli, abonelerden alınan iştirak bedeli gibi kamu alacaklarından kaynaklanan alacaklar var. Yatırımları devlet parası ile yapıldı. Bunların hepsinin yıllık olarak mahsuplaşılması gerekiyordu. Ama yapılmamış. Bununla ilgili raporlar var. Kayıp kaçak oranını yüksek gösteriyordu. Bir puanlık yükseklik trilyonlar kazandırıyor. Sözleşme sakattı, boşluklarını iyi kullandılar. Rakamın gerçek kamu zararını yansıttığı söylenebilir" dedi. 
     
Dava gayri ciddi, rakam hayali’      İmtiyaz sözleşmesinin iptalinden sonra halen varlığını sürdüren Aktaş Elektrik’ten yapılan açıklamada, davanın gayri ciddi, belirtilen rakamın ise hayali bir değer olduğu savunuldu. Açıklamada şöyle denildi "Gerek kendi temsilcilerinin bulunduğu 1990-1997 yılları genel kurullarında oybirliği ile kabul edilen şirket bilançolarına ve 3096 sayılı Kanun ile bağlı yönetmelik ve aramızdaki sözleşmelere aykırı gayri ciddi, hayali bir değerden oluşan, şirketimiz tarafından idari mahkemelerde açılmış davaları yönlendirme ve etkileme gayretine yönelik bir faaliyetin ürünü olan davaya karşı yasal süresi içerisinde cevap verilecektir." 
     



 EKONOMİ 






















</TEXT>
</DOC>
