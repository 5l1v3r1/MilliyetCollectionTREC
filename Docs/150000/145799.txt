<DOC>
<DOCNO> 145799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur08.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis tutanaklarından milletvekillerinin "zihinsel özürlü" kavgası 
</HEADLINE>
<TEXT>

     TBMM Genel Kurulu'ndaki kavgalı Milli Eğitim Bakanlığı bütçesi görüşmeleri tutanaklarında eski Milli Eğitim, yeni Kültür Bakanı Erkan Mumcu'nun CHP'lilere "el hareketi" de yaptığı iddiası yeraldı. 
     Bütçe görüşmelerinde CHP'li Nurettin Sözen'in Milli Eğitim Eski Bakanı Erkan Mumcu'ya ağır eleştirileri, Mumcu'nun da iddiaların yeraldığı gazeteleri "Yarı Resmi Pravda" olarak adlandırmasıyla alevlenen tartışmalar Meclis tutanaklarına birebir yansıdı. 
     
     EL HAREKETİ 
     Meclis tutanaklarına göre, CHP Denizli Milletvekili Haşim Oral, bir ara kürsüye doğru koşarak birleşimi yöneten AKP'li Başkanvekili İsmail Alptekin'e, Eski Milli Eğitim, yeni Kültür Bakanı Mumcu'nun kendilerine bir "el hareketi" yaptığını öne sürdü. Kavga tutanaklara özetle şöyle yansıdı 
     "KÜLTÜR BAKANI ERKAN MUMCU Devamla - Netice itibariyle, gerçekler kalıcıdır ve gerçek örtülemez. Şimdi, burada, değerli konuşmacının üslubunda bir şey beni çok üzdü. Yükseköğretim Yasasıyla ilgili girişimimizi gerçeğinden tamamen farklı bir biçimde yansıttı... 
     V. HAŞİM ORAL Denizli-CHP - Senin el hareketinden daha kötü değil... 
     KÜLTÜR BAKANI ERKAN MUMCU Devamla - Sayın Başkan, tamamlıyorum. Benim sözlerime... 
     TUNCAY ERCENK Antalya-CHP - Sen ne oldu da parti değiştirdin onu söyle ..". 
     
     BAYKAL'I ARADI SALONDAN ATILDI 
     Meclis tutanaklarına göre, Mumcu'nun "Hakkımdaki iddialar için dava açacağım, tazminatları da zihinsel özürlüler bütçesine vereceğim" sözlerine sinirlendiği anlaşılan CHP'li Haşim Oral Genel Kurul salonundan CHP Genel Başkanı Deniz Baykal'ı cep telefonuyla aradı. Bu bölüm tutanaklarda şöyle yeraldı 
     "ERKAN MUMCU Devamla - Kaldı ki, bütün bu süreç, büyük Türk milletinde derin bir demokrasi bilinci yaratmıştır, derin bir demokrasi duyarlılığı, demokrasi aşkı yaratmıştır. Kim ne derse desin, kim ne yaparsa yapsın, demokrasi bu ülkede yaşayacaktır... 
     RASİM ÇAKIR Edirne - Sensin zihinsel özürlü İnsaf .. 
     Artık yeter ama... 
     V. HAŞİM ORAL Denizli - Sayın Deniz Baykal telefonda sen yalan söylüyorsun .. Sen yalan söylüyorsun .. Deniz Baykal telefonda sen bu konuda yalan söylüyorsun .. AK Parti sıralarından sen yalan söylüyorsun' sesleri 70 milyona yalan söylüyorsun sen ..". 
     Bu sözlerin ardından birleşimi yöneten AKP'li Başkanvekili İsmail Alptekin, "Sayın Oral, hiçbir mecliste, dışardan telefonla konuşarak, ayakta tehdit edici bir tavır içerisinde olan milletvekili hatırlamıyorum. Size son ikazımı yapıyorum oturmadığınız takdirde..." diye uyarıda bulundu. Alptekin daha sonra idare amirlerine "Lütfen milletvekilini dışarı çıkarın" deyince AKP'lilerce alkışlandı. 
     
     PRAVDA 
     Mumcu'nun MEB'de Atatürk karşıtı kadrolaşma gerçekleştirdiği eleştirilerine "Yarı resmi Pravda formatında yayın yapan gazeteler dışındaki gazeteleri de okuyun" biçiminde karşılık vermesi de tartışmalara neden oldu. 
     Tutanaklara göre, CHP'li Hasan Aydın ve Enver Öktem, Kültür Bakanı Mumcu'nun konuşmalarına sık sık "Pravda ağzıyla konuşuyorsun ", "Şov yapma Sayın Bakan", "Terbiyene dikkat et ", "Sayın Bakan, özürlü lafını sana iade ediyorum, özürlü sensin " biçiminde laf atıldı. 
     Mumcu'nun "Milli Eğitim Bakanı, Başbakan ve Cumhurbaşkanı'nın resimlerini okullardan kaldırabilirdim ama kim bilir nasıl bir tezviratın konusu yapılırdı" sözlerine CHP'li Ali Kemal Deveciler, "Sen Cumhurbaşkanıyla kendini bir mi tutuyorsun Sen kimsin, Cumhurbaşkanı kim Sen üç aylık bakansın. Cumhurbaşkanı yedi yıl orada" diye tepki koydu. 
     Tartışmaları AKP'li Başkanvekili İsmail Alptekin'in "Şahısları adına söz isteyen arkadaşlara söz vermeden önce, herkes bir çay içsin, birleşime 5 dakika ara veriyorum" sözleriyle bitirdi. 
     




</TEXT>
</DOC>
