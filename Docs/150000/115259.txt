<DOC>
<DOCNO> 115259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sondun27.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya AB'nin genişlemesine karşıyız 
</HEADLINE>
<TEXT>

     İtalya'da hükümet ortaklarından Kuzey Birliği'nin lideri ve reformlardan sorumlu Devlet Bakanı Umberto Bossi, AB'nin genişlemesine kesinlikle karşı olduğunu söyledi. 
     Bossi, La Repubblica gazetesine verdiği demecinde, ''AB'nin doğuya doğru siyasi genişlemesi delilik. Genişlemeye hayır'' dedi. 
     ''Ne olacağını halen göremiyor musunuz '' diyen Bossi, ''Milyonlarca insan ülkemize gelecek, her türden göçmen ülkemizde hayatımızı alt üst edecek. Bu sosyal yapılanmanın doğru olduğunu düşünmüyorum, aksine açık konuşmak gerektiğine inanıyorum. Eğer halka gerçekte ne olacağı anlatılırsa delilik olduğunu anlayacak'' ifadelerini kullandı. 
     AB'nin genişlemesine karşı sesini yükseltmesi gerektiğini belirten Bossi, AB'nin genişlemesi gibi hassas bir konuda Başbakan Silvio Berlusconi'nin, Kuzey Birliği'ni de hesaba katarak hükümet adına konuşamayacağını anlattı. 
     Bossi, AB'nin doğuya doğru genişlemesinin şimdilik sadece ekonomik anlamda olması gerektiğini dile getirerek, ''Her zaman doğu Avrupa ülkeleri için özel bir Avrupa pazarı yaratılmasının daha iyi olacağını düşündüm'' dedi. 
     





</TEXT>
</DOC>
