<DOC>
<DOCNO> 103357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko13.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Gökalp "Bakanlar Kurulu'nda bilgisi olan bilgi verir" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Bakanlar Kurulu'nda, bilgisi olanların bilgi verdiğini belirterek, ''Bilgisi olmayanlar da bir şeyler söyler ancak laf kalabalığından başka bir mana ifade etmez'' dedi. İncelemeler ve bazı açılışlara katılmak üzere Sivas'a gelen Tarım ve Köyişleri Bakanı Hüsnü Yusuf Gökalp, Vali Lütfullah Bilgin'i makamında ziyaret ederek, kentin sorunları hakkında bilgi aldı. 
     Doğrudan Gelir Desteği Projesi'nin, tarımda devrim projesi olduğunu ifade eden Bakan Gökalp, şöyle konuştu 
     ''Basında ve medyada, belki bilgi kaynaklarının kifayetsiz olması nedeniyle bazen şöyle yaklaşımlar görüyoruz. Çiftçiye seçim parası mı diye. Hayır seçimle hiçbir ilgisi yok. Bu para daha önceden bütçeye konuldu, bu proje 5 yıllık bir projedir. Çiftçinin hak ettiği bir proje, 5 yıldan sonra da devam edecek. Bu aynı şudur, Devlet memurunun maaşını vermemesi gibi bir şeydir. Devletin memuruna maaşını vermesi seçim yatırımı mıdır Çiftçiye taahhüt edilen ve bütçeye konulan bir paradır. Asıl bunun verilmemesi seçim yatırımıdır.'' 
     
     BAKANLAR KURULU'NDA BİLGİSİ OLAN BİLGİ VERİR 
     Bir gazetecinin, Daha önceki Bakanlar Kurulu'nda, eski Devlet Bakanı Kemal Derviş'in Hazineyle ilgili yeterli bilgi verip vermediği sorusunu, Tarım ve Köyişleri Bakanı Hüsnü Yusuf Gökalp, şöyle yanıtladı 
     ''Sayın Masum Türker, milletin oyuyla seçilmiş ve milletin vekaletini taşıyan sorumlu bir kişidir. Seçilmiş gelmiştir. Sayın Başbakanımız, DSP'nin uhdesinde olan koalisyon protokolünde de öyle imzalanmış olan bu ekonomiyle ilgili Devlet Bakanlığı'na, Meclis'in içerisinden, kendi partisinden birisini o göreve getirmesi çok daha yararlı olurdu. Çünkü demokrasinin gereği budur. Millet vekaletini veriyor, kanun çıkarması ve idare etmesi için Meclis'e gönderiyor. Sayın Derviş'in ilk gelişi yanlıştı. Ama o sayın Başbakanımızın takdiriydi. Bakanlar Kurulu'nda bilgisi olan bilgi verir. Bilgisi olmayanlar ise bir şeyler söyler de laf kalabalığından başka bir mana ifade etmez. Birileri Bakanlar Kurulu'na bilgi veremez ise bilgisinin olmamasından dolayıdır.'' 
     
     SEÇİMLER, 3 KASIM'DA YAPILACAKTIR 
     Seçim ertelenebilir mi sorusunu ise Bakan Gökalp, şu şekilde değerlendirdi 
     ''Varsayımlar üzerine konuşmayız. Yüce meclis, erken milletvekili genel seçimi kararını almıştır. Seçim, inşallah 3 Kasım'da yapılacaktır. Ülkemizin çıkarı menfaati de onu gerektiriyor. Artık 3 Kasım'da seçim yapılsın bitsin ki, millet seçimi hergün gündeminde tutmasın. Böylece seçim isteyenler de, 3 Kasım'da bu isteklerine kavuşmuş olurlar. Öyle erteleme falan söz konusu olmaz.'' 
     





</TEXT>
</DOC>
