<DOC>
<DOCNO> 117214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur05.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Genel Başkan enflasyonu... 
</HEADLINE>
<TEXT>

     ANAP Genel Başkanı Mesut Yılmaz'ın genel başkanlıktan ayrılma kararıyla birlikte her kurultayda aday olan kişilerin yanısıra, yeni lider adayları da ortaya çıkacak. 
     Mesut Yılmaz'ın ardından ANAP'ta tam anlamıyla aday enflasyonu yaşanacak. ANAP'ın MKYK üyelerinden biri, önümüzdeki günlerde adaylık yarışının başlayacağına dikkat çekti. ANAP'ın geçen yıl yapılan son kongresinde, Mesut Yılmaz'ın karşısına parti içi muhalefette yer alan Lütfullah Kayalar, Işın Çelebi ve Vehbi Dinçerler aday olarak çıkmıştı. Yılmaz'ın aktif siyaseti bırakmasıyla birlikte uzun süredir lider adayları arasında adı geçen Ali Talip Özdemir'in de çalışmalara başlayacağı ifade ediliyor. 
     ANAP'ın son döneminde partiye katılan ve seçim döneminde Yılmaz'ın isteği üzerine parti otobüsüyle yurt gezisine çıkan Ahmet Özal da kendini genel başkanlığa hazırlıyor. ANAP'ta bunların yanısıra sürpriz genel başkan adayları da bekleniyor. 
     
</TEXT>
</DOC>
