<DOC>
<DOCNO> 102178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/spor/spo04.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba’dan tuzak 
</HEADLINE>
<TEXT>

Trabzon’un hocası, Elazığspor deplasmanında farklı bir strateji uygulayacak. Bushi’yi yedeğe çekecek Samet Aybaba, rakibi durdurup, Gökdeniz ile hızlı hücum deneyecek 
     Çift santrafor 
     BORDO - Mavili ekibin hocası Samet Aybaba, Elazığspor deplasmanına farklı planlarla çıkacak. Fenerbahçe maçının ilk on birinde yer alan Bushi’yi yedek soyundurmayı düşünen Aybaba, Mehmet Yılmaz’ın yanına ikinci forvet olarak Gökdeniz’i sürecek. Gökdeniz’in çabuk, bire bir adam geçme ve rakip kaleye hızlı inme özelliklerini dikkate alan ünlü çalıştırıcının böyle bir uygulamayı tercih edeceği bildirildi. 
     
     Erman’a uyarı 
     KORELİ Lee’nin forvetin arkasında yer alacağı yeni düzende, Mehmet Kahraman’ın cezalı olması nedeniyle sağ kanatta Feridun forma giyecek. Samet Aybaba, savunmanın göbeğinde oynayan Erman’ı da, "Sakın hata yapma. Savunmayı toparlayacak isim sensin" diye uyardı. Aybaba’nın, Elazığspor maçında, rakibi etkisiz hale getirdikten sonra takımı hızlı hücumlarla gole taşımayı planladığına da işaret edildi. 
     
     Ceza yağmuru 
     SAMET Aybaba, Fenerbahçe maçı sonrası gece yapılan idmana çıkmayan Hüseyin ve Macit ile kırmızı kart gören Mehmet’e 3’er milyar lira ceza kesti. PFDK da Trabzonspor’a 2 milyar lira ceza verdi. Daha önce Gaziantep’te oynayan Julio Cesar ile anlaşmaya varılırken, Osman Kurtuldu, Hüseyin, Macit, Somers, Selahattin, Patrick, Augustine, Serkan Kılıç ve Tayfun Elazığ maçının kadrosuna alınmadı. 



 SPOR 























</TEXT>
</DOC>
