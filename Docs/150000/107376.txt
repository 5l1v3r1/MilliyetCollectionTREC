<DOC>
<DOCNO> 107376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun02.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire "Taliban lideri Molla Ömer hayatta..." 
</HEADLINE>
<TEXT>

     Taliban lideri Molla Muhammed Ömer'in hayatta olduğunu ve kendisinden açıklama aldığını iddia eden El Cezire televizyonu, Molla Ömer'in ''ABD'den korkmadıkları mesajı'' verdiğini ileri sürdü. 
     El Cezire, teknik olarak Molla Ömer'den geldiği kanıtlanamayan açıklamada Taliban liderinin, ''İslam toplumuna, ABD Başkanı George Bush'un ve ABD'nin tehditlerinden korkmadığımızı gösterdik. ABD'ye ve işgalcilere karşı kutsal savaşımıza devam ediyoruz'' dediğini belirtti. 
     El Cezire, nasıl elde ettiğini belirtmediği açıklamada Molla Ömer'in, ayrıca ''şeriat düzeninin Afganistan'a geri geleceğini ve ABD'nin Afganistan'ı utanç içinde terk edeceğini'' ileri sürdüğünü kaydetti. 
     Habere göre, ''ABD'nin Afganistan'a savaş açmasının, İslam karşıtı kampanyanın bir parçasını oluşturduğunu'' kaydeden Molla Ömer, ''Washington yönetiminin, insanların neden uçak kaçırarak ABD hedeflerine yöneldiğini anlamakta kibirli davrandığını'' belirtti. 
     Açıklamada, ''Amerika büyük bir devlet, ancak küçük bir beyni var ve kibirli davranıyor. Uçaklarıyla, bombalarıyla güçlü bir ülke gibi görünüyor, ancak Amerika'nın çekirdeği zayıf'' diyen Molla Ömer, ''zaferin yakın olduğu'' mesajı verdi. 
     





</TEXT>
</DOC>
