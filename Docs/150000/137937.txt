<DOC>
<DOCNO> 137937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko09.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Makarna, ekmekten daha ucuz... 
</HEADLINE>
<TEXT>

     Makarnanın fiyatı, özellikle büyük kentlerde kilosu 1 milyon 300 bin lirayı geçen ekmeğin gerisinde kaldı. Makarna sanayicileri ise ''Ekmek pahalı değil, makarna ucuz'' değerlendirmesinde bulundular. 
     Gaziantep Organize Sanayi Bölgesi'nde yerleşik Mutlu Makarna'nın Yönetim Kurulu Başkanı Aykut Göymen, yaptığı açıklamada, Türkiye'de ekmeğin çok tüketilen bir gıda maddesi olduğunu, buna karşın makarna tüketiminin kişi başına yılda 5 kilogram düzeyinde kaldığını söyledi. 
     Makarnanın, hazırlanması çok kolay ve çeşitli usullerle farklı lezzetler sunabilen, sağlıklı bir gıda maddesi olduğunu anlatan Göymen, bu özelliklerine karşın tüketimin yeterince olmaması nedeniyle makarnanın fiyatının da düşük kaldığını belirtti. 
     Göymen, makarna fabrikalarının yılda 700 bin ton dolayında üretim yapmalarına karşın, tüketimin 325 bin tonda kaldığını, arz fazlasından dolayı da piyasada yoğun bir rekabet yaşandığını kaydederek, yarım kiloluk bir paket makarnanın marketlerde 400-500 bin lira dolayında satıldığına dikkati çekti. 
     Ekmeğin pahalı değil, makarnanın ucuz olduğunu savunan Göymen, ''Üstelik, ekmek için katık gerekir. Ama yarım kilo makarnayla 3 kişi doyar'' diye konuştu. 
     
     İHRACAT DESTEKLENMELİ 

     Türkiye'de 25-30 dolayında makarna fabrikası bulunmasına karşın, bunların 15'ten fazlasının üretime ara verdiğini bildiren Göymen, ihracatın desteklenmesi halinde, her biri en az 5 milyon dolar yatırımla kurulan atıl durumdaki fabrikaların çalışacağını, bunun istihdama da önemli etki yapacağını vurguladı. 
     Aykut Göymen, makarnanın katma değeri yüksek bir ürün olduğuna işaret ederek, ''İtalya'da, Yunanistan'da makarna sanayicileri ton başına 70-80 dolar prim alıyorlar. Türkiye'de ise bu miktar 28 dolar. Böyle bir durumda AB ülkeleri ile rekabetimiz söz konusu olamıyor. Biz tonunu 350 dolara satmak durumunda kalırken, rakip ülkelerin sanayicileri 320-330 dolar fiyatla makarna ihraç edebiliyorlar'' diye konuştu. 
     Bu arada, Türkiye Makarna Sanayicileri Derneği, bu yıl ihracatın 80-100 bin ton düzeyine çıkarılmasını, iç pazarda 5 kilogram olan tüketimin de iki yıl içinde 8 kilograma çıkarılmasını hedefliyor. 
     





</TEXT>
</DOC>
