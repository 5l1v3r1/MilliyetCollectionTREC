<DOC>
<DOCNO> 113885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko02.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci ürün önerisi 
</HEADLINE>
<TEXT>

     GAP Bölge Kalkınma İdaresi Başkanlığı Bölge Müdürü Mustafa Aydoğdu, bölgedeki çiftçilerin ikinci ürün tarımına yönelmesi için çeşitli çalışmalar yaptıklarını ve yapacaklarını söyledi. 
     Aydoğdu, yaptığı açıklamada, GAP bölgesinde 3,1 milyon hektar ekilebilir tarım alanı bulunduğunu belirterek, ''Bunun 1,7 milyon hektarı sulanacak. GAP bölgesindeki sulanabilir alan, Türkiye'de ekonomik olarak sulanabilir alanın yüzde 20'sini oluşturuyor'' dedi. Sulanmayan veya sulamadan az pay alan yerlerde alternatif ve ürün değeri yüksek, değişik ürünler yetiştirilmesi için çalışma yaptıklarını anlatan Aydoğdu, şöyle devam etti 
     ''Adıyaman, ikinci ürün ve hayvancılık için elverişli koşullara sahip. Bu potansiyeli öne çıkaracak projeler hazırlıyor ve uyguluyoruz. Güneydoğu Anadolu Bölgesi'nde uygun ekim nöbeti sistemlerinin saptanması amacıyla idaremizce yapılan çalışmaların yanı sıra, çeşitli çalışmaların da yapılması sağlandı. 
     Bu çalışmalar sonucu, kışlık olarak arpa ve buğday, yazlık pamuk ana ürün yetiştirilirken, ikinci ürün bazında mercimek, kolza, arpa, susam, fiğ, soya, mısır ve sorgun, yıllık yem bitkisi grubunda ise yonca tarımı yapılabileceği saptandı. Ana ürün buğday esas alındığında, ikinci ürün mısır oldukça avantajlıdır.'' 
     





</TEXT>
</DOC>
