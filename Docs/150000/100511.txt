<DOC>
<DOCNO> 100511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun22.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartını çaldırdı, para kazandı. 
</HEADLINE>
<TEXT>

     İngiltere'de kredi kartını çaldıran bir kadın, hırsızın çalıntı kartla at yarışında bahis oynayarak kazanmasıyla hesabındaki paranın arttığını görünce şaşkına döndü. 
     Times gazetesinin haberine göre, Jacqueline Boanson adlı İngiliz kadın, kredi kartının çalındığını farkettikten sonra hesabını kontrol ettiğinde, hesabına 291 sterlin yattığını gördü. 
     Polisin araştırmasında, ''kurnaz'' hırsızın Boanson'un kartıyla at yarışlarında bahis oynadığı, ancak kazanması halinde paranın yine aynı kredi kartının hesabına yatırılacağını hesaplamadığı ortaya çıktı. 
     Andrew Cameron adlı hırsızın yakalandığı ve avukatı Howard Ogden'in, mahkemede, ''Boanson, bu mahkemeye çıkan en mutlu davacı olmalı'' dediği belirtildi. 
     Bahis şirketi Ladbrokes'tan yapılan açıklamada ise Boanson'un böyle bir durumda hiçbir şekilde kaybetmeyeceği, yasalara göre bahsi kaybetmiş olsa da kartının çalınmış olması nedeniyle şirketin yatırılan parayı kendisine geri vermek zorunda olduğu belirtildi. 
     





</TEXT>
</DOC>
