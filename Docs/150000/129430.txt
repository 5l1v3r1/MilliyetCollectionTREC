<DOC>
<DOCNO> 129430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/spor/spo15.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Bu kez Peterhansel      DAKAR Rallisi’nde Fransız Stephane Peterhansel, yeniden genel klasman liderliğine yükseldi. El Borma - Ghadames arasındaki 278 kilometrelik altıncı etapta ilk sırayı elde eden Peterhansel, bir gün önce Japon Hiroshi Masuoka’ya kaptırdığı liderliği geri aldı. Motosiklette etabı G.Afrikalı Alfie Cox kazanırken, Fransız Sainct zirvede kaldı. Eski şampiyonlardan Jean Louis Schlesser’in, motor arızası sonucu yarışı terk ettiği etapta, motosikletteki temsilcimiz Kemal Merkit, 26.’lığı alarak genel klasmanda 32. sıradaki yerini korudu. 
     
Capriati’den kötü start      TENİSTE sezonun ilk grand slam turnuvası olan Avustralya Açık’a hazırlık niteliği taşıyan Uluslararası Sydney Turnuvası’nda, Jennifer Capriati havlu attı. Bu sezon ilk maçına çıkan Capriati, ilk turu bay geçtiği turnuvada Rus Tatiana Panova’ya 4-6, 6-4 ve 7-5’lik setlerle mağlup oldu. Çiftlerde ise eski ünlü raket Martina Navratilova, 22 yıl sonra Avustralya’da ilk yenilgisini aldı. 
     
Kandemir görevi bıraktı      LİGDE son hafta Tekelspor’a 97 - 92 yenilen Beşiktaş Basketbol Takımı’nın antrenörü Ahmet Kandemir dün görevinden ayrıldığı açıklandı. Menajer Zeki Can, Siyah - Beyazlı takımın başına Kandemir’in yardımcısı İhsan Bayülken’in getirildiğini söyledi. 
     
Gençler’de prim Youla’dan      YOULA’NIN gecikme cezası futbolculara galibiyet primi olacak. Gençlerbirliği’nin Belek’te devam eden ikinci yarı hazırlık kampına yarım gün geç geldiği için Ersun Yanal tarafından 5 bin dolar ceza verilen Youla’nın parası, oynanacak hazırlık maçlarında alınacak galibiyetlerde prim olarak dağıtılacak. 
     
Dopingli Gülhan TMOK’un listesinde      DÜNYA Dünya Güreş Şampiyonası’nda üçüncü olan Ahmet Gülhan, dopingli çıktığı için FILA tarafından eylül ayından itibaren uluslararası müsabakalarda yarışması iptal edilmişti. Ancak Gülhan’ın federasyonlar tarafından İstanbul Olimpiyat Oyunları Hazırlık ve Düzenleme Kurulu’na ismi verilen 73 sporcu arasında bulunduğu ve aylık 500 milyon lira maaş aldığı ortaya çıktı. Gençlik ve Spor müdür yardımcısı Nuri Demirci, Gülhan’ın 2003 listesinde olmadığını belirtti. 
     
Collina dünyanın en iyi hakemi      ULUSLARARASI Futbol Tarihi ve İstatistikleri Federasyonu’nun IFFHS yaptığı değerlendirmede, İtalyan hakem Pierluigi Collina, 2002 yılında dünyanın en iyi hakemi seçildi. Toplam 87 ülkeden editör ve uzmanların oylarıyla yapılan değerlendirmede, Collina’yı İsviçreli Urs Meier ile Danimarkalı Kim Milton Nielsen izledi. 
     



 SPOR 


























</TEXT>
</DOC>
