<DOC>
<DOCNO> 124693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/guncel/gun08.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermayenin dini imanı olur mu 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Müstakil Sanayiciler ve İşadamları Derneği MÜSİAD Başkanı Ali Bayramoğlu, Türkiye’de herkesin kendine göre dindar olduğunu söyleyerek, "Bizim için, dinin kurallarını daha çok yaşayan, İslami uygulamayı daha çok yapan insanları temsil ediyor demek daha doğru olur" dedi. Bayramoğlu’nun bu sözleri, "Sermayeyi dindar - dindar olmayan diye ayırmak mümkün mü " sorusunu akla getirdi. Görüşler şöyle 
     
     Yrd. Doç. Asım Yediyıldız Uludağ Ü. İlahiyat Fak. 
Bakış açısı önemli      Bu tür ayrımları gereksiz ve yersiz buluyorum. Sermayeyi dindar ya da dindar olmayan diye ayırmak kesinlikle doğru değildir. Ekonomik ölçütü esas alarak, kişilerin dindarlığına vurgu yapılması mümkün değildir. Tamamen iktisadi bir alandır. Bu tür bir ayrım doğru değildir. Ancak bu bir perspektif meselesi. Din belli bir alanı hem kapsar hem kapsamaz. Ahlaki tabana indiğiniz zaman pek çok alanda geçerli olabilir. Daha değişik sosyal alanı ihtiva ettiği zaman olay tamamen farklılaşıyor. Bu bir bakış açısı. Hangi açıdan baktığı önemli. 
     
     Prof. Lütfullah Cebeci Atatürk Ü. İlahiyat Fak. 
Sahibinin dini var      Sermayeyi değil ama sermaye sahiplerini dindar ya da dindar olmayan diye ayırmak mümkündür. Sermaye sahibi sermayesinden ayrı düşünülemez, dolayısıyla inanç ve kanaatlerini elbette bu sermayeyi kullanırken devreye sokacaktır. Bu da normal bir şeydir. İnançlı insanların sermaye sahibi olmasının memleket açısından önemi vardır. Elbette inançsız insanlar da memleketini sever ama öncelikli olarak menfaatlerini düşünürler. Sermayenin insan aleyhine kullanılması, dindar insanlar sermaye sahibi olduğunda daha az olacaktır. 
     
     Abdülkadir Sezgin Emekli Diyanet Başmüfettişi 
Kişinin amacına bağlı      Sermaye özellikle tedavülde olan para, devletin çıkardığı ya da devletin kabul ettiği yabancı paradır. Bu paranın dinli ya da dinsiz diye ayrılması mümkün değil. İyi işlerde kullanırsanız doğru, kötü işlerde kullanırsanız yanlış iş yapmış olursunuz. Kullanan kişinin amacına bağlı. Dindarın parası dinci para, ötekinin dinsiz para diye bir ayrım olamaz. Sermaye dine isnat edilemez. Bizim paramız Müslüman olmadığımız için mi değersiz, ekonomimizin kötülüğünden değersiz. Paramız değerliyken çok dindardık da, şimdi az mı dindarız 
     
     Prof. Dr. Salih Tuğ Marmara Ü. İlahiyat Fak. 
Ayırmak yanlış olur      Sermayenin İslami, gayri İslami diye bir ayrımı olamaz. Sermaye sermayedir, emek birikimidir. Nakit olabilir, eşya olabilir. Kullanmaya bağlı olarak değişir. Bunu ayırmak büyük bir yanlışa girmek olur. Müslüman olabilir, Hıristiyan olabilir, Budist olabilir. Hepsinde müşterek olan kapital, yani sermayedir. Bunu birbirinden ayırarak Budist sermaye, Hıristiyan sermaye demek olmaz. Çok suni, ideolojik bir ayrım. Böyle bir ayrım ideolojik manada belki bir değer ifade eder ama dünyanın bugünkü değerler sisteminde hiçbir kıymeti yoktur. 
     



 GÜNCEL 


















</TEXT>
</DOC>
