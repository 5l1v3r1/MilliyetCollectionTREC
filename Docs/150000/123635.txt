<DOC>
<DOCNO> 123635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/ekonomi/eko05.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada tarih korkusu 
</HEADLINE>
<TEXT>

Kopenhag zirvesi öncesinde müzakere tarihi konusunda AB’den gelen mesajlar moral bozdu. Endeks yüzde 4.4 düşerken, dolar 24 bin lira arttı 
     EKONOMİ SERVİSİ 

     AB ile ilgili bayram öncesi esen iyimser hava yerini karamsarlığa bıraktı. AB’nin Kopenhag Zirvesi’nde Türkiye’ye tarih vermeyeceğine yönelik beklentilerin artması bayram sonrası ilk işlem gününde piyasanın havasını değiştirdi. Türkiye’nin beklentisi olan 2003 yılından daha geç bir tarihin konuşulması en çok borsayı etkiledi. Müzakere için verilen 2005 tarihi memnuniyetsizlik yaratırken, son günlerdeki tarih verilmeyeceği yönündeki haberler de borsada satışların artmasında etkili oldu. İMKB - 100 Endeksi 583 puanlık düşüşle 12.703’e inerken, hisse senetlerinin değer kaybı yüzde 4.39 oldu. 
     Uzmanlar, 12 - 13 Aralık’ta yapılacak Kopenhag Zirvesi’nden tarih çıkması halinde endeksin yukarı yönde sert hareket edebileceğini, ancak önemli olan zirvede Türkiye’ye kapıların kapatılmadığının ifade edilmesi olduğunu belirttiler. 
     
     Dolar 24 bin lira yükseldi 
     AB müzakere tarihiyle ilgili yapılan açıklamalar doları da yükseltti. Bayram öncesinde 1 milyon 500 bin liraya kadar gerileyen dolar, arife günü başlattığı çıkışı dün de sürdürdü. Dolar dün 24 bin liralık artışla 1 milyon 574 bin liraya çıktı. 
     
Bono faizi 3 puan arttı      En çok işlem gören 2 Temmuz 2003 vadeli bononun bileşik faizi dün yüzde 51.97’ye yükseldi. Faiz, bugün valörlü yüzde 52.92’ye çıkarken, bayram öncesine göre 3 puan arttı. Hazine, bugün 161 gün ve 357 gün vadeli bono ihaleleri düzenliyor. Hazine’nin en son 2 Aralık günü düzenlediği 169 gün vadeli ihalede faiz yüzde 49 olmuştu. Hazine’nin, bu hafta, aralık ayının en büyük iç borç geri ödemesi olan 6.1 katrilyon lira dahil olmak üzere toplam 7.2 katrilyon liralık ödemesi bulunuyor. 
     Uzmanlar, mevcut havada bugünkü ihalelerde sorun çıkmasının beklenmediğini, ancak faizlerin yüzde 50-51 arasında oluşabileceğini kaydettiler. 
     



 EKONOMİ 

















</TEXT>
</DOC>
