<DOC>
<DOCNO> 141678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sontur16.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "İkinci tezkere gelsin, sonra konuşuruz" 
</HEADLINE>
<TEXT>

     Milli Savunma Bakanı Vecdi Gönül, olası Irak savaşındaki otorite boşluğunun, Türkiye'ye büyük ekonomik kayıplar yaşatacağını söyledi. 
     Gönül, AK Parti'nin Kocaeli İl Danışma Kurulu toplantısında yaptığı konuşmada, olası Irak savaşı sonrasında yaşanacak sorunların Türkiye açısından büyük ekonomik kayıp oluşturabileceğini bildirdi. 
     Körfez savaşı sonrasındaki mülteci akınının, ardından uygulanan ambargonun bu kayıplara önemli örnek oluşturduğuna değinen Gönül, şunları kaydetti 
     ''Irak, 1990 yılında Kuveyt'e saldırınca, 28 ülkeden 700 bin asker bu işgale son verdi. Daha sonra, bu ülkelerin oluşturduğu koalisyon sayesinde ateşkes ilan edildi. 36. paralel ve 32. meridyende, yani Irak'ın kuzey ve güneyinde uçuşa yasak bölgeler oluşturulup, ambargo uygulanmaya başlandı. 
     Ama, savaş sonrası 510 bin mülteciyle birlikte terör örgütü militanları da sızdı topraklarımıza ve uzun süreli mücadele vermek zorunda kaldık. Bu da, ekonomik kayıpları artırdı. Körfez savaşından Abdullah Öcalan'ın yakalanmasına kadar geçen sürede, Türkiye'nin zararı yaklaşık 100 milyar dolar olmuştur.'' Gönül, hükümetin, sorunlara çözüm üretme zamanını bulamadan AB ve Kıbrıs konusundaki gelişmelerle karşı karşıya kaldığına da ifade ederek, şöyle devam etti 
     ''Türkiye, AB konusunda, Kopenhang zirvesinde elle tutulur bir neticeye ulaştı. Kıbrıs meselesinde de Annan Planı çok büyük aşama olmakla beraber, nihai çözüm değil. Birinci plan kabul görmeyince ikinci plan getirildi. Şimdi üzerinde çalışılıyor, yarın Lahey'de taraflar tekrar bir araya gelip bu planı görüşecek. 
     
     GAZETECİLERİN SORULARI 
     Gönül, toplantı çıkışında gazetecilerin çeşitli konulardaki sorularını da yanıtladı. 
     ''İkinci Başbakanlık tezkeresi hakkındaki düşünceniz nedir '' diye sorulan Gönül, ''İkinci tezkere hükümetin gündemine gelsin, ondan sonra konuşuruz'' dedi. 
     Siirt seçimleri hakkındaki görüşü de sorulan Gönül, ''Bugün, Türkiye için tarihi bir gün. Türkiye'ye yeni bir soluk gelecek. Bu soluk en iyi şekilde kullanılacaktır. Çünkü, ülke için yeni bir hükümet kurulacak ve yeni bir program belirlenecektir'' diye konuştu. 
     Vecdi Gönül, daha sonra AK Parti İl Teşkilatı'nı da ziyaret etti. 
     





</TEXT>
</DOC>
