<DOC>
<DOCNO> 100757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/soneko19.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'da da "seçim vaadleri" başladı... 
</HEADLINE>
<TEXT>

     Brezilya'daki iktidardaki partinin halen yüzde 15'in altındaki oranda halk desteğine sahip devlet başkanı adayı Jose Serra, Ekim ayındaki seçimler öncesinde destek ararken, hükümetin Real Planı'na alternatif Sosyal Planı tezgahından çıkarttı. 
     Brezilya'da ''herkese daha iyi yaşam'' vaadleriyle dolu seçim platformunu oluşturan Serra, seçmenlerin yüzde 90'ının yeni hükümette bazı değişimler istemesine karşı cevap arayışında. 
     Hükümet programını doğduğu şehir Sao Paulo'da TSİ dün gece açıklayan Serra, istihdam yaratma ve şiddetin en çok hüküm sürdüğü ülkelerden biri olan Brezilya'da suçlulukla mücadele vaad etti. Serra, istihdam fırsatları yaratılabilmesi için ekonominin büyümesi gerektiğini kaydetti. 
     
     EKONOMİK BÜYÜME VE İSTİHDAM VAADİ AÇIK ARTIRMADA 
     Programında ihracat ve ithal ikamesini vurgulayan Serra, şimdiki devlet başkanı Fernando Henrique Cardoso'nun iktidara gelişinden beri yüzde 2'yi biraz aşabilen büyüme hızına karşı yeni dönemde yılda yüzde 4.5 büyüme, 8 milyon kişiye yeni istihdam vaad ediyor. 
     Devlet başkanlığının en az yüzde 30 halk desteğine sahip sol eğilimli adayı Luiz Inacio Lula da Silva ise yüzde 5 büyüme ve 10 milyon kişiye istihdam vaad ediyor. 
     İktidar partisinin adayı Serra cari işlemler açığının gayri safi yurtiçi hasılaya GSYİH oranının 2005'de yarıya, yüzde 2'ye, halen yüzde 11'de seyreden reel faiz oranını yüzde 6 civarına indirmeyi hedefliyor. 
     Serra, sosyal harcama planlarına rağmen, IMF dayatmalı bütçe fazlası da verip, projelerini ekonomik büyümeden gelecek daha çok vergi gelirleri ve vergi reformuyla finanse edeceğini savlıyor. 
     Halihazırdaki Devlet Başkanı Cardoso'nun Real Planı, Brezilya'nın geçmişte çok çektiği hiper-enflasyon günlerine bir daha geri dönmemek amaçlı, enflasyonla mücadeleye odaklı. Devlet başkanı adayı Serra, ''Real Plan ekonomik istikrar için ne yaptıysa, bizim Sosyal Plan da halk için onu yapacak'' diyor. 
     Cardoso'nun merkezci hükümetinde geçen sekiz yılın büyük kısmı boyunca sağlık ve planlama bakanlığını yürüten Serra, mali piyasaların tercih ettiği aday ve ekonomik reformların mirasını sürdüreceğine inanılıyor. 
     





</TEXT>
</DOC>
