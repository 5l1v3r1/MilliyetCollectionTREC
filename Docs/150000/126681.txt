<DOC>
<DOCNO> 126681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/guncel/gun01.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2003’te onların yıldızı parlayacak 
</HEADLINE>
<TEXT>

Newsweek’e göre 2003’te üç kişinin adı sık sık gündeme gelecek General Franks, Barzani ve Talabani 
     DIŞ HABERLER SERVİSİ 

     Newsweek dergisi son sayısında, 2002’deki gelişmeler ışığında 2003’te yıldızı parlayacak kişilikleri belirledi. Listenin başında, derginin "Amerika’nın Genel Valisi" diye tanımladığı, ABD’nin Körfez bölgesindeki güçlerinin komutanı General Tommy Franks var. ABD’nin Saddam sonrası Irak planlarında Bağdat yönetimine geçirmeyi düşündüğü Franks’in yanı sıra, aynı coğrafyadan iki isim daha, "2003’ün gündemini belirleyecek kişiler" arasında yer alıyor. 
     
     HESAPÇI REALİST 
     Kuzey Irak’taki Kürtlerin bir zamanlar kanlı bıçaklı düşman olan iki fraksiyonu, Kürdistan Demokratik Partisi KDP lideri Mesud Barzani ve Kürdistan Yurtseverler Birliği KYB lideri Celal Talabani de, "2003’ün muhtemel yıldızları" olarak değerlendiriliyor. Newsweek, bazen Irak lideri Saddam Hüseyin’e karşı savaşan, bazen barışan, yakın zamana kadar da düşmanı olan Talabani’yi yenebilmek için ittifak kuran Barzani’yi "hesapçı bir realist" olarak tanımlıyor. Bugün de Barzani ve Talabani, Bağdat rejimine karşı bir kez daha birleşmiş durumda. 
     4 milyon nüfusla, Irak topraklarının yüzde 12’sini kontrol eden Barzani ve Talabani’nin ihtirasının "otonomi" olduğunu yazan Newsweek, "pek gizlenmeyen" dileklerinin de bağımsızlık olduğunu vurguluyor. 



 GÜNCEL 




















</TEXT>
</DOC>
