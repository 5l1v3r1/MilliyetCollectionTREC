<DOC>
<DOCNO> 120890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun05.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs sorununa "ortak devlet" çözümü... 
</HEADLINE>
<TEXT>

     KKTC Cumhurbaşkanı Rauf Denktaş ile Güney Kıbrıs Rum Yönetimi lideri Glafkos Klerides arasında, AB'nin Kopenhag zirvesi öncesinde bir anlaşma zemininin oluşması halinde, AB ülkelerinin Kıbrıs Rum Yönetimi'ni değil, BM Genel Sekreteri Kofi Annan'ın çözüm planında sözü edilen Kıbrıs'ta ''ortak devleti'' üyeliğe kabul edecekleri bildirildi. 
     Dışişleri Bakanı Yaşar Yakış ile New York'a gelen ve Denktaş ile yapılan değerlendirme toplantılarına katılan AK Parti lideri Recep Tayyip Erdoğan'ın dış politika danışmanı Cüneyt Zapsu, kaldığı otelde, aralarında A.A muhabirinin de bulunduğu bir grup gazeteciye, Kıbrıs sorununun çözümüne ilişkin değerlendirmelerde bulundu. 
     ''AB'nin 12 Aralık Kopenhag zirvesinde Kıbrıs'ı şu ya da bu şekilde tam üyeliğe kabul edeceğini'' kaydeden Zapsu, ''bundan sonra müzakerelerin devam edebilmesi için taraflara teşvik edici bir şeyler verilmesi gerektiğini'' söyledi. 
     Bu hususun Annan planında yer aldığını kaydeden Zapsu, ''taraflar arasında 12 Aralık'tan önce anlaşma zemini oluştuğu takdirde, AB ülkelerinin üyeliğe Güney Kıbrıs Rum Yönetimi'ni değil, Annan planında sözü edilen 'ortak devleti' kabul edeceklerini'' savundu. 
     Zapsu'nun verdiği bilgiye göre, bu ortak devletin oluşumu, 12 Aralık'tan sonra KKTC ve Rum Yönetimi arasında devam edecek müzakerelerle tamamlanacak. Ortak devlet oluştuğunda ise AB üyeliğinden Kıbrıslı Rumlarla birlikte Kıbrıslı Türkler de yararlanacak. 
     Erdoğan'ın Avrupa ülkeleri başkentlerine yaptığı ziyaretlere de katılan Zapsu, ''Kıbrıs, insan hakları ve AGSP konularında önümüzdeki 10 gün içinde Türkiye'de önemli gelişmeler olacağını'' sözlerine ekledi. 
     Bu arada, diplomatik kaynaklar, ''BM Genel Sekreteri Kofi Annan'a 3-5 gün içinde bir cevap verileceğini'' kaydettiler. 
     





</TEXT>
</DOC>
