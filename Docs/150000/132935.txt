<DOC>
<DOCNO> 132935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo10.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın davalardan vazgeçmesi, hakem Boşat'ı ikna etmedi... 
</HEADLINE>
<TEXT>

     Birinci Süper Lig hakemi Muhittin Boşat, Beşiktaş Kulübü ile ilgili davasının sürdüğünü belirterek, davayı geri çekmeyi düşünmediğini söyledi. 
     Muhittin Boşat, Kuşadası'nda süren Birinci Süper Lig Hakem ve Yardımcı Hakemleri Ara Semineri'nde, yaptığı açıklamada, Beşiktaş Kulübü ile aralarındaki davanın sürdüğünü ve siyah-beyazlı kulübün davasından vazgeçmesinin, kendi düşüncesini değiştirmeyeceğini kaydetti. 
     Boşat, ''Ben ve yardımcım Evren Dölek, Beşiktaşlı yöneticilere hakaret davası açtık. Onlar bizden, kötü maç yönettiğimiz gerekçesiyle davacı oldular. Bu iki durum birbirinden farklı. Bizim davamız sürüyor'' dedi. 
     Beşiktaş Kulübü İkinci Başkanı Hüsnü Güreli, dün seminerdeki konuşmasında, hakemlere karşı ''davacı'' konumunda bulundukları tüm davaları geri çektiklerini açıklamıştı. 
     
     POZİSYONLAR TARTIŞILDI 

     Seminerde, Birinci Süper Lig'in ilk yarısında yapılan maçlarda hakemlerin verdiği tartışmalı kararlar ekrana yansıtıldı. 
     MHK Başkanı Bülent Yavuz, sözkonusu pozisyonlardaki hakem hatalarını anlatırken, zaman zaman sert çıkışlar yaptı. 
     Fenerbahçe-Trabzonspor maçında Ceyhun'un attığı şutta, topun kale çizgisini geçtikten sonra oyun alanına döndüğü pozisyon, en çok konuşulan görüntü oldu. Yavuz, bu pozisyonun ''tam bir hakem şanssızlığı'' olduğunu kaydederek, ''10 milyonda bir görülebilecek bir durum. Yardımcı hakem topla aynı hızda köşe gönderine tabii ki gelemez. Ancak yine de bunu denemesi gerekirdi'' dedi. 
     Maçın yardımcı hakemi Emre Eyisoy da, ofsayt hattındaki oyuncuları izlediği için doğru yerde bulunduğunu, Ceyhun topa vurunca hareketlendiğini, ancak kaleci Petkoviç'in yaptığı plonjonun önünü kapadığını ve topun içeri düştüğünü göremediğini söyledi. 
     Eyisoy'un en iyi yardımcı hakemlerden biri olduğunu kaydeden Yavuz ise, bu tür pozisyonların yaşanabildiğini bildirdi. 
     Yavuz, İstanbulspor-Elazığspor maçında Fazlı'nın topu elle oynaması sonrasında atılan golde, Bülent Demirlek'i ve Gaziantepspor-Galatasaray maçında Ümit Karan'ın son adam tarafından düşürülmesinin değerlendirilemediği pozisyonda, Mustafa Çulcu'yu ''doğru yerde bulunmadıkları'' için eleştirdi. 
     Ayrıca Ankaragücü-Galatasaray maçında yardımcı hakem Cemal Gemici'nin, Ümit Karan'ın attığı golde, pozisyonu doğru biçimde sürdürmesi ve Galatasaray-Kocaelispor maçında, Arif'in ceza alanı içinde düştüğü pozisyonda penaltı kararı vermeyen Ali Aydın da takdir edildi. 
     MHK Başkanı Yavuz, hakemlerle bu biçimde onlarca pozisyonu tartışarak, hataları ortadan kaldırmak için çaba gösterdiklerini sözlerine ekledi. 

     
</TEXT>
</DOC>
