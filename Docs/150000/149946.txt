<DOC>
<DOCNO> 149946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko01.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Kalkınma trenine bineceğiz, koşa koşa yatırımlar yapacağız 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ''Her yerde olduğu gibi benim şirketlerimde de bir moral, bir umut, bir beklenti var'' dedi. 
     Türk özel sektörünün önde gelen sanayici ve işadamlarının üyesi bulunduğu, tüm işveren kuruluşlarının iştirak ettiği Türkiye İşveren Sendikaları Konfederasyonu TİSK Danışma Konseyi, Sabancı Center'da toplandı. 
     Çalışma ve Sosyal Güvenlik Bakanı Murat Başesgioğlu'nun da katıldığı toplantıda, İş Kanunu Tasarısı ele alınıyor. 
     Toplantı öncesinde gazetecilerin sorularını yanıtlayan Sakıp Sabancı, ''Piyasalarda iyimserlik var. Borsa'da çıkış havası devam edecek mi '' sorusu üzerine, şöyle konuştu 
     ''Aşağıya ine ine tabana gelmişti. Tabandan yukarı çıkması lazım. Neye bağlı Güven... İstikrar var, güven var. Aylardan beri söylüyoruz. Yalnız başına bir partinin gelmesinin avantajları var. Bu avantajları doğru dürüst 1-2-3-4 ay içinde iyi kullanamadık. Çünkü önümüzde dolu dolu meseleler vardı. Kopenhag'a koş, Kıbrıs'a koş... Şimdi hükümeti yeni kurulmuş gibi kabul edeceğiz. Bu avantajları bundan sonraki günlerde göreceğiz. Herkes güzel Türkiye istiyor. Politikacılar da sanayiciler de istiyor. Türkiye'nin avantajlarını çok çalışıp, verimli çalışıp kullanacağız. Bundan sonra ister Borsa, ister diğer işler olacak. Yeniden yatırımlar, kalkınma trenine bineceğiz. Koşa koşa yatırımlar yapacağız.'' Sabancı, ''Şirketlerinizden canlanmaya ilişkin belirtiler alıyor musunuz '' sorusunu ise ''Bu moral öyle bir iş ki dalga dalga, negatif veya pozitif gelişir. Her yerde olduğu gibi benim şirketlerimde de bir moral, bir umut, bir beklenti var. Dünyada da olacak inşallah'' diye yanıtladı. 
     





</TEXT>
</DOC>
