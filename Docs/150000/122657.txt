<DOC>
<DOCNO> 122657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun23.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da bayram namazı tartışması... 
</HEADLINE>
<TEXT>

     İtalya'nın kuzeyindeki Treviso kentine bağlı Villorba ilçesinde, Müslüman toplumun istemi üzerine Benetton'ın kendisine ait kapalı spor salonunu bayram namazına tahsis etmesi tartışmalara yol açtı. 
     Treviso bölgesinde yaşayan Müslümanların üye olduğu bir dernek, bayram namazının Palaverde di Villorba spor salonunda kılınması için İtalyan giyim şirketi Benetton'dan izin alınması üzerine, Treviso valisi, emniyet müdürü, belediye başkanı ve Benetton ailesinin temsilcilerini, namazdan sonraki kutlamaya davet etti. 
     Kuzey Birliği partisi üyesi bazı parlamenteler, spor salonunu bayram namazına tahsis etmesi nedeniyle Benetton'a sert eleştiriler yöneltti. Senatör Piergiorgio Stiffoni, Treviso Emniyet Müdürlüğü'ne gönderdiği yazıda, namaza katılanların üzerlerinin aranmasını ve kimlik kontrolü yapılmasını istediğini duyurdu. 
     Treviso'da Don Canuto Toso adlı bir rahibin bayram namazının spor salonunda kılınmasına destek vermesini de eleştiren Stiffoni, ''Sadece Benetton ailesinin tutumu değil, Don Canuto da bende acı bıraktı. Acaba Riyad'da bir Noel gösterisi düzenlenmesine izin verilir miydi Hiç bunu düşünmüyorlar. Birçok kadın ve erkek Hıristiyan, şeriat rejiminin olduğu ülkelerde acı çekiyor'' diye konuştu. 
     Kuzey Birliği üyesi parlamenterlerin tepkisine Villorba belediye başkanı ve bölgedeki bazı üst düzey kişilerin de destek verdiği öne sürüldü. 
     Treviso'daki Müslüman derneğinin yöneticilerinden Faslı Aberrahman Kunti ise 12 yıldır hiçbir Ramazan'da böyle bir sorunla karşılaşmadıklarını, geçmişte kullandıkları hastanenin dolu olmasından dolayı spor salonunu istediklerini ifade etti. Kunti, kim olursa olsun herkesi namaz sonrası kutlamaya davet ettiklerini duyurdu. 
     





</TEXT>
</DOC>
