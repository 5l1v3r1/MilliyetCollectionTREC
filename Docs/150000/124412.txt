<DOC>
<DOCNO> 124412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko25.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eutelsat, Ariane füzesinin başarısızlığından dolayı üzgün... 
</HEADLINE>
<TEXT>

     Eutelsat, 11 Aralık gecesi Ariane ECA füzesinin atılışının başarısızlıkla sonuçlanması ve HOT BIRD 7 yayın uydusunun kaybedilmiş olmasından üzüntü duyduğunu açıkladı. 
     Eutelsat'ın HOT BIRD 7'den önceki 16 uydusu arka arkaya başarıyla atılmıştı. 
     Eutelsat'tan yapılan basın açıklamasına göre, HOT BIRD 7, Eutelsat'ın en önemli yayıncılık konumu olan 13 derece Doğu'da daha düşük uydu ortalama yaşına sahip olmak amacıyla HOT BIRD 3 uydusunun yerini almak üzere tasarlandı. 
     Uydunun atılamamasının, Eutelsat'ın 13 derece Doğu'daki uyduların üzerinden yapılan yayınları ya da uydu ve kablo aracılığıyla televizyon ve radyo kanallarına ulaşan izleyicileri olumsuz yönde etkilemeyeceği bildirildi. 
     Eutelsat 13 derece Doğu'da halen 10 yıl ömrü olan ve yüksek performansla çalışan HOT BIRD 3 uydusuyla hizmet vermeyi sürdürecek. Şirket son tasarım aşamasında olan HOT BIRD 8 uydusunun misyonunun HOT BIRD 7'nin kaybını karşılayacak şekilde yeniden gözden geçirilmesine karar verdi. 
     Eutelsat yetkilileri, bu proje üzerinde yoğun biçimde çalışan Avrupa uzay sektöründeki iş ortaklarının, özellikle Arianespace ve Astrium'un ve bu atılışı destekleyen sigorta şirketlerinin üzüntüsünü paylaştıklarını belirttiler. 
     Eutelsat'ın doğrudan herhangi bir finansal kayıpla karşılaşmaması için uydunun atılmasıyla ilgili risklerin en aza indirildiği kaydedildi. 
     Dünyanın önde gelen uydu iletişim çözüm sağlayıcı firmaları arasında yer alan Eutelsat, Avrupa, Ortadoğu, Afrika, Güneybatı Asya ve Güney Amerika da dahil olmak üzere 4 kıtaya uydu iletişim hizmeti sunuyor. 
     Kuruluş 13 derece Doğu'daki stratejik HOT BIRD yörüngesel pozisyonu ve diğer yörüngesel pozisyonları aracılığıyla 100 milyon uydu ve kablolu televizyon abonesine, 1260 televizyon ve 690 radyo kanalına yayın yapıyor. 
     





</TEXT>
</DOC>
