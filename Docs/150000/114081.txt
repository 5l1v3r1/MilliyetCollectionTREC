<DOC>
<DOCNO> 114081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur01.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi küskünlerin son girişimini yarın görüşecek... 
</HEADLINE>
<TEXT>

     Anayasa Mahkemesi, Türkiye Büyük Millet Meclisi'nin TBMM tatile girme kararının iptali ve yürürlüğünün durdurulması istemiyle açılan davada, ilk incelemeyi yarın yapacak. 
     Anayasa Mahkemesi Heyeti, TBMM'nin 1 Ekim 2002 tarihinde aldığı 746 sayılı TBMM'nin tatile girmesine ilişkin kararının iptali ve yürürlüğünün durdurulması istemiyle 111 milletvekilinin açtığı davada, ilk incelemeyi yapmak üzere yarın saat 10.00'da toplanacak. 
     Davaya ilişkin rapor, geçen hafta tamamlanmış ve Başkan Mustafa Bumin tarafından üyelere dağıtılmıştı. 
     Mahkeme, başvuruda bir eksiklik görmezse davanın esastan incelenmesine karar verecek. Anayasa Mahkemesi, ilk inceleme aşamasında, söz konusu TBMM kararını ''yeni bir içtüzük ihdası'' niteliğinde görmezse, istemi incelenmeksizin reddedebilecek. 
     Dava dilekçesinde, TBMM'nin tatile girmesine ilişkin kararın ''yeni bir içtüzük ihdası'' niteliğinde olduğu ileri sürülerek, bu nedenle Anayasa Mahkemesi'ne dava konusu edilebileceği kaydedildi. 
     Dilekçede, Anayasa'nın 96. maddesine göre alınan kararda ''salt çoğunluk bulunması gerektiği, oysa TBMM'nin bu kararında bu oranın aranmadığı'' ileri sürüldü. 
     Ayrıca, TBMM'nin tatile girmesine ilişkin kararda ''kabul, ret ve çekimser oyların'' belirsiz ve çelişkili olarak tespit edildiği ileri sürülen dilekçede, bu durumun Anayasa ve TBMM İçtüzüğü'ne aykırı olduğu savunuldu. 
     TBMM Genel Kurulu, 1 Ekim 2002 günü toplanarak, TBMM'nin, 3 Kasım 2002 Pazar günü yapılacak milletvekili genel seçiminin kesin sonuçlarının Yüksek Seçim Kurulu'nca TRT'de ilanını takip eden beşinci gün, saat 15.00'te toplanmak üzere tatile girmesini kararlaştırmıştı. 
     





</TEXT>
</DOC>
