<DOC>
<DOCNO> 142278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo29.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığ Atatürk Stadı'nın son durumu... 
</HEADLINE>
<TEXT>

     Elazığ Valisi Osman Aydın ve encümen üyeleri Atatürk Stadı'nda incelemelerde bulundu. 
     Osman Aydın, stadın, Elazığspor'un Birinci Süper Lig'e çıkmasından sonra yapılan çalışmalarla bölgenin örnek spor tesislerinden biri durumuna geldiğini söyledi. 
     Aydın, Atatürk Stadı'nın iyileştirilmesi için özel idare bütçesinden kaynak aktarıldığını ifade ederek, statta yapılan yenileme çalışmalarıyla tesisin kısa bir sürede çok iyi bir noktaya getirildiğini bildirdi. 
     Aydın, şöyle konuştu 
     ''Atatürk Stadı, Elazığspor'un Birinci Süper Lig'e çıkmasından sonra yapılan çalışmalarda bölgenin örnek stadyumlarından biri oldu. Gençlik ve Spor İl Müdürlüğü ile yaptığımız çalışmalarda stadı daha gelişmiş bir konuma getirdik. Eksiklikleri özel idare bütçesinden sağladığımız kaynakla karşıladık. Valilik olarak bütçemiz doğrultusunda ne yapılması gerekiyorsa yapmaya hazırız. Ayrıca bu yıl içinde Doğukent Mahallesi'nde bir spor kompleksi yapılacak. Bu kompleksin tamamlanması durumunda, amatör sporla uğraşan çocuklarımız daha iyi şartlarda spor yapabilecekler'' dedi. 
     Gençlik ve Spor Elazığ İl Müdürü Necdet Ayaz ise, statta daha önce bulunan ve ihtiyaç olmayan 11 kapının kapatıldığını belirterek, bu kapıların yerine seyircilerin girdiği kapı sayılarını ardırdıklarını söyledi. 
     Konuk ve evsahibi takım oyuncuları için tünelden stada giriş yaptıklarını ve soyunma odalarını çağdaş duruma getirdiklerini ifade eden Ayaz, Elazığspor'un sahasında yapacağı tüm karşılaşmalarda futbolcuların güvenliğinin sağlanması için otobüs tüneli yaptıklarını bildirdi. 
     Ayaz, ''Atatürk Stadı için özel idare ve genel müdürlüğümüzden alınan paranın her kuruşu yararlı olacak şekilde kulanıldı. Bu yıl içinde yapacağımız çalışmalarda ilin sporunu daha üst düzeylere yükseltmeyi hedefliyoruz'' dedi. 
     Ayaz, ayrıca Atatürk Stadı'nın alt kısmına yeni bir yemekhane yaptırdıklarını belirterek, yemekhaneyi 1 ayda tamamlandıklarını sözlerine ekledi. 
     Stattaki incelemelerin ardından Necdet Ayaz, Elazığ Valisi Osman Aydın, 10 encümen üyesi ve 4 sponsor firma yetkilisine teşekkür plaketi verdi. 
     





</TEXT>
</DOC>
