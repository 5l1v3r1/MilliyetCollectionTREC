<DOC>
<DOCNO> 119007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/spor/ygokce.html </URL>
<DATE> 2002/11/15/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Kara zafer 
</HEADLINE>
<TEXT>

     Şimdi tabelaya bakıp Beşiktaş tarihinde az görülen tur başarısı için övgüler düzsek bizi önce kendi meslektaşlarımız eleştirir ve haklı olarak "skor yazarı" ilan ediliriz. Hayır, övmeyeceğim Gerçek o kadar sıkıntı verici ki... Salt tabela başarısı var diye görmezden gelmek ağır bir ihmal olur. 
     Beşiktaş ilk maçta elde ettiği avantajın farkında değildi. O avantaja uygun oynamadı. Dağınık, telaşlı, etkisiz, verimsiz, gergin ve dezorganize ekipti. 
     Lucescu’nun hafta içinde yaptığı çalışmalardan sonra sahaya sürdüğü on biri anlayışla karşılayabiliriz. Ancak Alaves önünde doğru dürüst iki pas yapamayan, orta alanı tümüyle rakibe teslim eden, savunmasıyla kalecisini paniklere sürükleyen Beşiktaş’ın ilk 20 dakikadaki oyununu gördükten sonra acil önlemler almalıydı. Bunları yapmadı. Orta alandaki futbolculardan sadece Kaan Dobra görevini yapma gayreti gösterirken Tayfur, Yasin, Sergen ve İbrahim Üzülmez sezonun en kötü maçına adlarını yazdırdılar. Sergen buluştuğu her topta ikili - üçlü rakip baskısı altında bunaldı. Bir defasında ayağından çıkan top İvan Alonso’ya gol pası olarak ulaştı. Tayfur’un çabalarını hadi taktirle karşılayalım. Ama Yasin dün hem yaptığı faullerle, hem kaybettiği toplarla dengeyi sürekli kendi takımı aleyhine bozan adamdı. Lucescu’nun ikinci yarıda Sergen’i, Ali Eren’i ve İbrahim’i dışarı alıp Nouma, Ahmet Yıldırım ve Tolga ile daha dengeli oyun arayışları tam istenileni vermedi. Beşiktaş’ın golü organizasyonuyla, pas iletişimi ve İlhan’ın vuruşuyla olağanüstü güzellikteydi. Ama hepsi o golle sınırlı kaldı. Sonrasında dakikalar ilerledikçe artan gerginlik ve telaş Beşiktaş taraftarına ayak üstü çileli bir doksan dakika yaşattı. 
     Bu maç için bir gün önce "İlhan’ın maçı" demiştim. Nitekim öyle oldu. Attığı gol Dünya Kupası’nda Senegal’e çaktığı kadar güzel ve belirleyici idi. Sonrasında istediği topları alamadı. Pancu ve Sergen’den destek göremedi. Nouma oyuna girdikten sonra bir kez yüzde yüz gollük topla buluştu, onu da kafayla zemine çaktı. Ama Oscar Tellez’le yaptığı tartışmadan sonra kırmızı kart görmesi tam bir çelişki örneği oldu. Golüyle olumlu, kırmızı kartı ile olumsuz katkıda bulundu takımına. İlhan için anlayış, destek, alkış ve takdir yetmiyor. Bu çocuk bir türlü uslanmıyor. Artık daha etkili önlemler almak, gerekirse birini devreye sokmak gerekli. İlhan’sız oynanacak üçüncü tur maçı hangi Beşiktaşlıya umut verir ki 
     Beşiktaş’ın en iyi oyuncusu kaleci Cordoba idi. Hem Ilie’nin vuruşunda olduğu gibi olağanüstü reflekslerle kurtarıcı oldu, hem de yaptığı degajlarla topu hücuma en iyi sokan Beşiktaşlıydı. Savunmada Zago ve Ronaldo, sağ kanatta Kaan Dobra bu "Kara zafer" gecesinin parlayan yıldızları oldular. 
     
     



 SPOR 



























</TEXT>
</DOC>
