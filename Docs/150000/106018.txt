<DOC>
<DOCNO> 106018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/spor/spo15.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Süreyya Ayhan yine sahnede 
     AVRUPA Şampiyonu atletimiz Süreyya Ayhan bugün Berlin’de yapılacak Golden League’nin son ayağında bir kez daha piste çıkacak. Geçen hafta Brüksel’de ilk sırayı alan Ayhan, 1500 metrede yine birincilik mücadelesi verecek. Saat 20.50’de başlayacak yarış NTV’den canlı olarak yayınlanacak. 
     
     Ronaldo’dan tekzip 
     INTER’DEN Real Madrid’e transfer olan Ronaldo, İtalyan gazetelerinin takımla ilgili yaptığı açıklamaları saptırdığını söyledi. Brezilyalı yıldız, "Ben Okan ve Emre Cuper’e cephe aldı’ demedim. Cuper, Emre ve Okan’a cephe aldı’ ifadesini kullandım" diyerek İtalyan basınını yalanladı. 
     
     Romanya’yı yendik 
     YUNANİSTAN’IN Preveze kentindeki Balkan Genç Erkekler Voleybol Şampiyonası’nın ikinci gününde Türkiye, Romanya’yı 3 - 1 yendi. Ay - Yıldızlı ekibimiz setleri 25 - 11, 18 - 25, 25 - 21 ve 25 - 22 kazandı. İlk maçında Moldova’yı 3 - 1 yenen millilerimiz bugün Bulgaristan ile karşılaşacak. 
     
     Sambaya hücum 
     31 Ağustos’ta sona eren transferin ilk bölümünün ardından, Süper Lig’de mücadele eden 18 takım, kadrosunda 101 yabancı futbolcuya yer verdi. Kulüpler, yine Brezilyalı futbolculardan vazgeçmedi. 35 ayrı ülkeden gelen yabancılar arasında Brezilyalı futbolcular 22 kişi ile ilk sırayı aldı. 18 takımdan sadece Altay, Göztepe, Gençlerbirliği ve Samsunspor sambacılara rağbet etmedi. 
     
     B Milliler’in Almanya sınavı 
     A Milli Futbol Takımı’na altyapı hazırlamak için oluşturulan B Milli Takımı, bugün deplasmanda Almanya ile özel maç oynayacak. Mönchengladbach’daki Bökelberg Stadı’nda TSİ 21.30’da başlayacak maç, TRT 1’den naklen yayınlanacak. 
     
     Milli maç müjdesi 
     FUTBOL Federasyonu Başkanı Haluk Ulusoy, A Milli Takım’ın bundan böyle oynayacağı maçları ülke geneline yayacaklarını belirtti. Ulusoy, "İlk olarak Ankara ve Diyarbakır’da en kısa sürede birer milli maç oynatacağız. Bununla ilgili hazırlıklarımızı yapıyoruz. Programı da önümüzdeki günlerde belirleyeceğiz" dedi. 
     
     Kayıhan’a çağrı 
     ALİ Osman Renklibay’la yollarını ayıran Göztepe, rotayı eski hocası Ümit Kayıhan’a çevirdi. Futbolcuların alacaklarının sıfırlanmaması ve istediği takviyelerin yapılmaması yüzünden yaklaşık 2.5 ay önce, "Kariyerimi tehlikeye atamam" diyerek istifa eden Kayıhan dün yönetimle masaya oturdu. Asbaşkan Levent Ürkmez, "Bu iş yüzde 90 bitecek" dedi. 
     



 SPOR 



























</TEXT>
</DOC>
