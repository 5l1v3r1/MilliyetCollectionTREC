<DOC>
<DOCNO> 120471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo24.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Carettoni A Milli Basketbol Takımı'nı gıptayla izliyoruz... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda Türkiye'nin yarınki rakibi İsviçre'nin antrenörü Renato Carettoni, A Milli Basketbol Takımı'nı gıptayla izlediklerini söyledi. 
     Millilerle yapacakları maç için çalışmalarını sürdüren İsviçre'nin antrenörü Renato Carettoni, Basketbol Federasyonu'nun ''www.tbf.org.tr'' adresli resmi internet sitesine yaptığı açıklamada, Avrupa Şampiyonası finalisti Türkiye ile maç yapmalarının kendilerini çok heyecanlandırdığını bildirdi. 
     Carettoni, ''Türkiye, yenilenen kadrosuyla da kaliteli bir takım. Bizim için böylesine önemli bir takımla oynayabilmek büyük anlam taşıyor. Bizim Avrupa Şampiyonası finallerine katılmak gibi bir iddiamız olmamasına rağmen, basketbolda üst seviyede ülkelerden biri olan Türkiye ile karşılaşmak oyuncularıma ayrı bir heyecan veriyor'' diye konuştu. 
     Türkiye'nin 32. Avrupa Basketbol Şampiyonası'nda çok iyi mücadele verdiğini ve final oynamayı hak ettiğini vurgulayan Carettoni, şöyle konuştu 
     ''Herkes Türkiye'nin evsahibi avantajını en iyi biçimde kullandığını düşünebilir ama Türkiye çok iyi oynadı ve hakkıyla Avrupa ikincisi oldu. Türk takımı şimdi yeni bir ekip görüntüsü veriyor. Ama Türkiye gerçekten çok güçlü ve komple bir ekip. Diğer oyuncular, olmayanların yerlerini dolduruyor. Yarınki maçta belki kazanmak bizim için çok önemli olmayacak, ama geleceğimizi böyle güçlü bir ekip karşısında görmek istiyoruz. Oyuncularım Türk arkadaşlarını çok iyi tanıyor. Zaten tüm Avrupa, Türk basketbolcularını yakından izliyor.'' Grupta ilk 2 sıra içinde Türkiye ve Litvanya'yı favori gösteren Carettoni, Bulgaristan ve Ukrayna'nın da iyi takımlar olduğunu, ama Türkiye ile Litvanya'nın düzeyinde bulunmadıklarını sözlerine ekledi. 
     





</TEXT>
</DOC>
