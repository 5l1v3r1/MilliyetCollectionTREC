<DOC>
<DOCNO> 135916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sondun02.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan-makine satranç karşılaşması 3-3 berabere bitti 
</HEADLINE>
<TEXT>

     Satranç dünyasının efsanevi, en yüksek kuvvet dereceli oyuncusu Garri Kasparov ile saniyede 3 milyon hamle hesap edebilen İsrail yapımı 2002 Bilgisayarlararası Dünya Satranç Şampiyonu Deep Junior arasında 6 oyun üzerinden oynanan maç, 6. oyunun berabere bitmesiyle 3-3 berabere sonuçlandı. 
     Maçın 6. oyununda siyah taşlarla oynayan Kasparov daha iyi bir pozisyon elde etmesine karşın, 23. hamlede berabere teklif etti. İyi pozisyonda olan Kasparov'un berabere teklifi satranç uzmanları arasında şaşkınlıkla karşılanırken, Deep Junior'ın berabere teklifini geri çevirdiği gözlendi. Ancak, 5 hamle sonra bu sefer Deep Junior'ın yaptığı berabere teklifini Kasparov'un kabul etmesi üzerine oyun beraberlikle sonuçlandı. 
     Oyundan sonra düzenlenen basın toplantısında konuşan Kasparov, ''Bugün gündemimde sadece bir konu vardı Kaybetmemek. Bu yüzden kesinlikle güvenli oynamak istedim. Oyunu uzatmamanın daha akıllıca olduğuna karar verdim'' dedi. 
     Son oyunda Deep Junior'dan daha iyi oynadığını belirten Kasparov, rakibi bir bilgisayar değil de bir insan olsaydı kazanmak için sonuna kadar oynayabileceğini, ancak bilgisayar karşısında yapacağı en ufak bir hatanın bile ciddi şekilde cezalandırılacağından korktuğunu kaydetti. 
     Kasparov'un rakibi Deep Junior, 3 kez bilgisayarlararası dünya şampiyonluğu elde etme başarısını göstermiş bir satranç programı. Kasparov'un 1997'de kaybettiği maçtaki rakibi Deep Blue adlı bilgisayarın saniyede 200 milyon hamle hesap edebilme kapasitesine sahip olmasına karşın, Deep Junior saniyede 3 milyon hamle hesap edebiliyor. Ancak, Deep Junior'un İsrailli programlayıcıları, kendi bilgisayarlarının, Deep Blue'ya oranla insana daha benzer şekilde düşünebildiğini, basitçe taşları almak yerine strateji tercihi yapabildiğine dikkati çekiyorlar. 
     Maça katılım ücreti olarak 500 bin dolar yaklaşık 834 milyar TL alan Kasparov, maçın berabere sonuçlanmasıyla Deep Junior ile birlikte 250'şer bin dolarlık yaklaşık 417 milyar TL ödülün sahibi oldu. Maçın 1. oyununu Kasparov, 3. oyunu Deep Junior kazanmıştı. Maçta ikinci, dördüncü, beşinci ve altıncı oyunlarsa berabere bitti. 
     





</TEXT>
</DOC>
