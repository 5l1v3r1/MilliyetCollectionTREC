<DOC>
<DOCNO> 147902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/soneko01.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK primine esas kazancın sınırlarını Bakanlar Kurulu belirleyecek 
</HEADLINE>
<TEXT>

     Halen 327 milyon 583 bin 290 lira ve 1 milyar 637 milyon 916 bin 450 lira olan SSK primine esas kazancın alt ve üst sınırları, 1 Nisan 2003 tarihinden geçerli olmak üzere Bakanlar Kurulu kararı ile yeniden belirlenecek. 
     4447 sayılı Sosyal Güvenlik Yasası uyarınca, prime esas kazancın alt ve üst sınırlarının 1 Ocak 2000 tarihinden itibaren Yıllık Tüketici Fiyatları Endeksi TÜFE ve Yurt İçi Gayri Safi Milli Hasıla'daki gelişme hızındaki artış oranında artırılmasının öngörülmesine karşın, 2000, 2001 ve 2002 yıllarında SSK prim oranlarını belirleme yetkisi, 4571 sayılı yasa ile yapılan düzenleme sonucu Bakanlar Kurulu'na verildi ve bu yıllarda prim oranları Bakanlar Kurulu tarafından tespit edildi. 
     Bu yıl da SSK primlerini belirleme yetkisi 2003 yılı bütçe yasası ile yine Bakanlar Kurulu'na tanındı. Bu arada, Çalışma ve Sosyal Güvenlik Bakanlığı bünyesinde SSK primine esas kazancın alt ve üst sınırlarındaki düzenlemelere ilişkin çeşitli seçenekler hazırlandığı ve bu seçeneklerin Bakan Murat Başesgioğlu tarafından Bakanlar Kurulu'na sunulacağı bildirildi. 
     
     ''KAYIT ALTINDAKİ EKONOMİYİ OLUMSUZ ETKİLEYECEK'' 
     Türk-İş Genel Başkanı Salih Kılıç, 1 Nisan 2003 tarihinden geçerli olmak üzere SSK primine esas kazancın alt ve üst sınırında yapılacak yeni bir artışın kayıt altındaki ekonomiyi olumsuz etkileyeceğini ve çalışanların ücretlerinde azalmaya neden olacağını bildirdi. 
     Salih Kılıç, bu yıl SSK primine esas kazancın alt ve üst sınırını belirleme yetkisinin 2003 yılı bütçe kanunu ile Bakanlar Kurulu'na verildiğini anımsatarak, Bakanlar Kurulu'nun kayıtlı ekonomiye ve çalışanlara yeni bir yük getirmeden, prim kazançlarının tabana yayılmasını ve tahsil edilmesini sağlaması gerektiğini vurguladı. 
     SSK prim kazançlarında yeni bir artış yapılması durumunda kayıt altındaki ekonomi olumsuz etkileneceği gibi, çalışanların ücretlerinde azalmaya neden olacağını savunan Kılıç, prim oranlarının üretimi ve istihdamı etkilemeyecek şekilde düzenlenmesi gerektiğini vurguladı. 
     Türk-İş Genel Başkanı Kılıç, prim yükünün işçiye ödenen ücretin yarısına yaklaştığına dikkat çekerek, şunları söyledi 
     ''Prim yükündeki artışa rağmen kurumun prim tahsilat oranında bir değişim olmadığı gibi, sigortalı sayısında da amaçlanan sayı yakalanamamıştır. Asgari ücretle işçi çalıştıran bir işveren, ücretin yüzde 40'ına yakın prim ödemektedir. Mevcut oranların ve yatırılan primlerin yüksekliği dikkate alındığında işverenlerin ve çalışanların yeni bir yükü taşımaları çok zordur. Yeni bir artışı çalışanların kaldıracak gücü yoktur. Çözüm prim artışında değil, kayıtsız ekonomiyi kayıt altına almaktadır.'' 
     





</TEXT>
</DOC>
