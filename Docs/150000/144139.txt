<DOC>
<DOCNO> 144139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/yazar/altan.html </URL>
<DATE> 2003/03/21/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Nihayet savaş başladı 
</HEADLINE>
<TEXT>

     Çağdışı kalmışlığın bedeli gitgide balyozlaşmada... 
     Belki biraz da inadına çağdışı bırakılmış bir toplumun, tepesinde saltanat kurmaya kalkmanın bedeli de öyle... 
     
     Tüm dünya, ABD'nin ürettiği modern teknolojilere dayalı Azrail oyuncaklarının dehşetini izleyecek bir süre. 
     Saddam'ın iki oğlu ve iki yakınıyla bulunduğu yer saptanır saptanmaz, 40 füzenin birden fırlatılması Saddam'ın da, şaşırtıcı ölçüde yakından izlendiğini kanıtlıyor. 
     Başkan Bush da, herhalde boşuna özenmedi, yeryüzündeki tüm ülkelere karşı bir gövde gösterisi yapmaya... 
     
     Ne var ki, silahlı gövde gösterileri, umdukları kadar uğurlu gelmiyor siyasetçilere pek. 
     Bush da, Irak savaşından sonra usul usul hesaba çekileceğe benzer, hem Dünya'da, hem ABD'de... 
     Ne yapalım tarihin çarkları, henüz daha dev bir kıyma makinesini andıran bir biçimde işliyor. Silah endüstrisiyle "demagoglar saltanatı" karlı olmaktan çıkıncaya dek dev kıyma makinesi yavaşlasa da, tam durmayacak gibi... 
     
     Bu arada Tayyip Bey'in ilk iktidar sınavı, garip bir fiyaskoyla sonuçlandı. 
     Abartılı bir "Türk'e Türk propagandası"nın koşullanmaları, dış ilişkilere de yansıtılmak istendiğinde sonuç, komikleşme doğrultusuna yöneliyor. 
     
     Bitip tükenmeyen pazarlık süreçleri "tezkere çıktı, çıkmadı" vodvilleri "Kuzey cephesinin açılmasına karşı çıkarsak, savaşı da engeller ve Avrupa Birliği'ni derinden etkileriz" analizleri Türkiye'nin jeopolitik ve stratejik pozisyonunun, Başkan Bush'u köşeye sıkıştırmaya yeterli olduğu inançları... 
     Ve sonunda, özellikle yeni iktidarın hiç beklemediği bir fiyasko... 
     
     Yanılgıların da yararlı yönleri vardır. 
     Vaktiyle Türkiye, NATO'ya "ucuz bir insan deposu" hesabıyla alındı ve bu sayede Marshall yardımlarıyla, Cooley kredileri çalışmaya başladı. Bizim kuşağın militerleri, bol davetli ve bol harcırahlı gezilerde büyük itibar gördüler ve bazıları adeta kendilerini özdeşleştirdiler Pentagon yönetimiyle. 
     
     Bugünkü Irak harekatı, bir yandan militarist planlamaların geldiği aşamayı sergilerken bir yandan da, Türkiye'nin durmadan abartılan stratejik önemini aşındırmada... 
     Tayyip Bey'in öngörü ve hesap yanılgıları, Türkiye'yi de kendi gerçekleri üstüne çekmede... 
     Soğuk Savaş dönemlerinin, açıktan yardım karşılığı Türkiye'yi kementleyen koşulları, besbelli ki bir hayli değişmiş... 
     Artık açıktan yardım yapmaya pek bir neden kalmamış Türkiye'ye sanki... 
     
     Ve tek çıkış yolu, vaktiyle Kemal Derviş'in de, kibarca üstünde durduğu gibi, global sermayenin Türkiye'ye yıllık yatırımlarını artırmaya başlaması. 
     Kemal Derviş, "yılda 7 milyar dolarlık bir yatırıma doğru bir artıştan" söz ederdi... 
     Global sermayenin Polonya'ya yıllık yatırımı 20 milyar dolar... 
     Türkiye'nin de, tüm özü ve görüntüsüyle, 21. yüzyıl küreselleşmesinde yerini alabilmesi için yılda en az 20 milyar dolarlık yatırımlara gereksinmesi var... 
     Oligarşik yapının savurganlığının da, saydamlaşıp rasyonelleşmesi koşuluyla... 
     
     Türkiye AB üyesi oluncaya dek, birtakım beklenmedik çalkantılar yaşaması olasıdır. 
     Güncel konu ise, Tayyip Bey'in iktidarının, hazirana kadar neler yaşayacağı aşınacak mı, buruşacak mı, ütülenecek mi, elbet bir şeyler olacak... 
     Şu Irak savaşı çok etkileyeceğe benzer, Türkiye'nin hantal yönetim yapısıyla, bitip tükenmeyen hamaset nutuklarını... 
     21. yüzyılla hızlanan küresel saydamlık, "Takke düştü, kel göründü" lejandının karikatürünü çizmede... 
     
     







ABD niye yığınak yapıyor 


Nihayet savaş başladı 


Büyük fiyasko... 


Hatalar 


Evet, ne yazık ki savaş 


Kredi sıfırlamak 


Her taraf toz duman ama... 


Gel tezkere, gel tezkere 


Yanlış hesap... 


Dünyanın en büyük palavrası "Haklı olan güçlüdür " 


İlk gün şoku 


AKP’ye, MGK’ya, CHP’ye, Çankaya’ya ve halka teşekkür 


Gösteri zamanı 


Piyasa ve halk sakin’ 


</TEXT>
</DOC>
