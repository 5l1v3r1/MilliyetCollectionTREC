<DOC>
<DOCNO> 144012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur08.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere'nin Başkonsolosluklarında vize işlemi durduruldu 
</HEADLINE>
<TEXT>

     ABD'nin sabaha karşı Irak'a yönelik müdahalesinin ardından ABD ve harekata katılan İngiltere'nin İstanbul başkonsolosluklarında vize işlemleri durduruldu. 
     Saldırının başlamasının ardından Meşrutiyet Caddesi'ndeki ABD Başkonsolosluğu ile yaklaşık 500 metre ilerisinde yer alan İngiltere Başkonsolosluğu çevresinde bir süredir devam eden güvenlik önlemlerinin artırıldığı görüldü. 
     İstanbul Emniyet Müdürlüğü'ne bağlı resmi ve sivil polis ekiplerinin yanı sıra ABD Temsilciliği'ne giden yollar, Başkonsolosluğa ait yeşil plakalı iki cip ve bir minibüs tipi araçla trafiğe kapatıldı. 
     Bu arada, ABD'nin İstanbul Başkonsolosluğu'nda vize işlemlerinin bu sabah durdurulduğu öğrenildi. 
     Konsolosluk görevlileri, bugün vize randevusu olup da gelenlerin geri çevrildiğini ve ikinci bir açıklamaya kadar vize işlemlerinin durdurulduğunu bildirdiler. Görevliler, vize için talepte bulunacakların Başkonsolosluk telefonlarına başvurarak ayrıntılı bilgi alabileceklerini belirttiler. 
     İngiltere'nin İstanbul Başkonsolosluğu'nun vize bölümünün kapısına da ''Bugün vize bölümü kapalıdır'' yazısı asılırken, vize işlemleri için gelen vatandaşların geri döndüğü görüldü. 
     





</TEXT>
</DOC>
