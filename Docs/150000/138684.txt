<DOC>
<DOCNO> 138684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/yasam/yas01.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz anlamaz ormancı yine çekti kafayı 
</HEADLINE>
<TEXT>

Muğla’da bir grup ormancının gece alemi Ormancı’ türküsündeki gibi kanlı bitti. Silahların konuştuğu gecede Orman mühendisi Ahmet Dandil öldürüldü 
     AHMET BAYRAK Muğla DHA 

     Muğla’da, yıllar önce, bir ormancının yine bir içki alemi sırasında kaza kurşunuyla ölümünü anlatan "Ormancı" türküsüne konu olan olay yeniden yaşandı. Muğla Orman Bölge Müdürlüğü Av Yaban Hayatını Koruma ve Milli Parklar Başmühendisliği’nde çalışan Orman Muhafaza Memuru İbrahim Karataş, Şevket Demirel, Orman Mühendisi Ahmet Dandil, şoförler Mustafa Tavaslı ve Ekrem Alaca birlikte Gökova’ya gitti. 
     Ormancılar, Gökova piknik alanında görevli Faruk Fadıllıoğlu, Sedat Butut ve Şerif Ali Uysal’a, orman teşkilatına ait bungalovlardan birini açtırdı. Muğla’dan giden ormancılar, Gökova’daki işçilerle birlikte bungalovda içki sofrası kurdu ve gece geç saatlere kadar içildi, eğlenildi. 
     
     Şişedeki gibi durmadı 
     Ancak saat 23.00 sıralarında Mustafa Tavaslı ve Şevket Demirel, alkolün etkisiyle beylik tabancalarını bellerinden çıkararak havaya rastgele ateş etmeye başladı. Kurşunlardan biri Orman Mühendisi Ahmet Dandil’in böbreğini parçaladı. Arkadaşları tarafından Gökova Sağlık Ocağı’na götürülen Ahmet Dandil ilk müdahaleden sonra Muğla Devlet Hastanesi’ne getirildi. Ancak, evli ve iki çocuk babası olan 47 yaşındaki Dandil, tüm müdahalelere rağmen dün öğle saatlerinde kurtarılamayarak öldü. 
     Olayın ardından jandarma içki alemine katılan İbrahim Karataş, Şevket Demirel, Mustafa Tavaslı, Ekrem Alaca, Faruk Fadıllıoğlu, Sedat Bulut ve Şerif Ali Uysal’ı gözaltına aldı. Adliyeye sevk edilen Şevket Demirel ile Şoför Mustafa Tavaslı tutuklanırken İbrahim Karataş, Ekrem Alaca, Faruk Fadıllıoğlu, Sedat Bulut, ve Şerif Ali Uysal tutuksuz yargılanmak üzere serbest bırakıldı. 
     
     ORMANCI TÜRKÜSÜ 
     Çıktım Belen kahvesinden baktım ovaya 
     Bay Mustafa çağırmış 
     dama oynamaya 
     Ormancı da gelir gelmez yıkar masayı 
     Söz anlamaz ormancı çekmiş kafayı. 
     Aman ormancı 
     canım ormancı 
     Köyümüze bıraktın 
     yoktan bir acı 
     Gevenes’in suları 
     soğuktur içmeye 
     Ortasında köprüsü var 
     gelip geçmeye 
     Aman ormancı 
     canım ormancı 
     Köyümüze bıraktın 
     yoktan bir acı. 
     



 YAŞAM 
















</TEXT>
</DOC>
