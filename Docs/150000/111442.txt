<DOC>
<DOCNO> 111442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/yazar/civaoglu.html </URL>
<DATE> 2002/10/06/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Köpeğinin gölgesi olmak 
</HEADLINE>
<TEXT>

     Hitler bile köpek tutkunuydu. Ne yazık ki... Blondi adlı köpeğini ve onun yavrularını beraberinde ölüme sürekleyecek kadar... 
     Kendi, sevgilisi ve köpekleri... 
     Hadi ilk ikisi belki ölümden de beter bir yazgıyı paylaşacaklardı. Birlikte intiharı yeğlediler. 
     Peki o masumları niye ölüme sürüklediler. 
     Hasta bir ruhun vatan sevgisi işgale, ulus sevgisi esarete, kadın sevgisi intihara, köpek sevgisi onları ölüme sürüklemeye varıyor. 
     Bir başka ruh hastası daha... 
     Fransa Kralı 9. Charles, çok sevdiği köpeği öldükten sonra onun derisini yüzdürüp kendine eldiven yaptırmıştı. Böylece birlikte yaşamlarının süreceğine inanıyordu. 
     
Pazara değil mezara kadar      Oysa insan - köpek arasındaki dostluk 12 bin yıla dayanıyor. Genelde harikulade duyarlı bir beraberlik oluşuyor. 
     Fakat ikisinin de ömürleri, insan ömrüne göre çok kısa. 
     İstisnai durumlar dışında, en uzun süren aşkla, köpeklerin ortalama ölüm yaşları, hemen hemen aynı. 
     Ve insanoğlu en güzel dönemlerinde bile "her ikisinin de bitişini yaşağını" içi sızlayarak düşünür. 
     Hayvanlar Günü bağlamında köpek sevgisi yazısını keyifle okuduğum "KÖPEK OLMANIN GÜÇLÜĞÜ" kitabından satırlarla sürdüreyim. 
     "Aşk"a devam... Seven erkek ve kadının mezar taşlarının birleştiği noktaya bir köpek başı heykeli "sadakat" simgesi. 
     Ama ya sadakat çatallaşırsa 
     Örneğin... Pirandello’da, Livia adlı güzel kadının süs köpeği Liri ne yapacağını şaşırmıştır. Hanımının hem kocasını hem iki aşığını da sever. Üçüne de sadıktır. 
     Şair Baudelaire, şöyle yazar 
     "... Başı boş dolaşan ya da terk edilmiş insana gözlerini kırpıştırarak ruhani bakışlarıyla sokak köpeği, yanına al beni, ikimizin sefaletinden ola ki bir tür mutluluk yaratırız’ der gibidir." 
     
Köpek krallar      Fransa’nın ünlü müzik sanatçısı Jacques Brel, Beni Bırakma Ne me quitte pas adlı şarkısında "Beni Bırakma... Köpeğinin gölgesi olayım" der. Şair Aragon’un "Ben onun köpeğiydim. Benim tarzım bu" söyleminden daha da ileri gitmiştir. 
     Napoleon Bonaparte, Jophine ve köpeği gecelerini aynı yatakta geçirirlerdi. 
     Köpek zaman zaman öylesine sevgi doruklarına çıkarılmıştır ki, taht verilerek ödüllendirilmiştir. 
     MS. 230 yılına doğru Suening adında bir köpek, Norveç kralı ilan edilmiştir. Bavyera Kralı Othon kendini köpek sanırmış ve yerde duran bir çanağın içinde mancasını ellerini kullanmadan yermiş. 
     Köpek o kadar sevilen bir hayvan ki, "Sahibinin Sesi" adlı üzerinde köpek resmi olan plak firması, zamanında dünyanın en büyüğüydü. 
     
Uygarlık ölçütü      Batı dünyasında liderler duyarlı insanlar olduklarını göstermek için halkın karşısına zaman zaman yanlarında köpeklerle çıkarlar. Clinton ve Bush son örnekler. Fransa’nın eski başkanlarından Mitterrand’ın siyah Labrador cinsi köpeği o toprağa verilirken evlilik dışı - gizli tutulan - kızı Mazarine ile birlikte mezarının başında kamuoyuna adeta tanıtılıyordu. 
     Liderler köpeklerinin başını okşarken fotoğraf çektirirler. 
     Çoğu samimidir ama, "köpek sevgisini yaşam vitrinine koymaları" için halkla ilişkiler danışmanları onları sürekli uyarır. 
     Köpek sevgisi bir çeşit uygarlık göstergesidir. 
     Örneğin... Komünizm dönemi demirperde ülkelerinde süs köpeğine kötü gözle bakılırdı. O gereksiz bir tüketici idi. Sahibinin kolektivizme karşı, bireyci ve içe kapalı olduğunun belirtisi sayılırdı. Sokaktaki köpekler kolları kırmızı kolçaklı emekli ihtiyarlar tarafından, ellerinde uçları el kancalı uzun sırıklarla toplanırmış. 
     Devlet, köpek sahiplerine önce çok ağır vergiler koymuş, sonra da tüm tasmasız köpekler toplanmış. 
     Ne yazık ki Türkiye de bu köpek sevgisinde eksilerden nasibini almış. 
     1910’da Hayırsız Ada’daki köpek katliamını, uzatmadan geçiyorum. 
     ...... 
     Andre Bekir Çoşkun’un Paco’suna, bizim Bücür’e, bütün köpeklere ve doğa zenginliklerine sevgilerle... 
     Roger Grenier - Kitap YAYINEVİ. 
     
     







Kabaramazsın kel Fatma, annen güzel sen çirkin... 


Gel de utanma... 


Kömür havzasında durum 


Bir meslek büyüğü kitap yazınca... 


Köpeğinin gölgesi olmak 


Ne okumalı 


Öğretim üyelerinin maaşları 68 


Ben seni unutmak için sevmedim... 


Seçime doğru ibretlik afişler... 


Pandora’nın kutusu 


Moralinizi bozmak istemem, ama... 


Liberal aydınların konuşma çöplüğü 


İçkalpakçı Çıkmazı 


Yoksa bunların hepsi yalan mı 


</TEXT>
</DOC>
