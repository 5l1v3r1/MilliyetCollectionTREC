<DOC>
<DOCNO> 136370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/guncel/agun.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adam gibi sevin’ 
</HEADLINE>
<TEXT>

Sevgililer Günü organizasyonu planlayarak dikkat çeken AKP’li Kadir Topbaş "29 yıllık evliyim, şimdi evlensem yine aynı kadını alırım. Böyle bir aşk insana ciltler dolusu kitap yazdırır" diyor 
     PINAR AKTAŞ İstanbul 

     AKP’li Beyoğlu Belediye Başkanı Kadir Topbaş, alışılmışın dışında bir karar alarak, 14 Şubat’ta ilçede bir Sevgililer Günü’ organizasyonu yapmaya karar verdi. Düzenlediği organizasyonun kendi fikri olduğunu söylese de aşkı ve sevgiyi konuşma konusunda biraz çekimserdi... 
     AKP çizgisindeki bir siyasetçiden çok da beklenmeyen bir davranış olarak yorumlanan Sevgililer Günü’ organizasyonunu yapan Topbaş, aşk ve sevgi üzerine sorularımızı yanıtladı... 
     
Genelde sosyal demokratlar hep aşktan, sevgiden’ söz eder. AKP’li bir yönetimde alışık olmadığımız bir görüntü "Sevgililer Günü" organizasyonu... 
     Merkez sağ partilerindeki insanların hiç sevdası sevgisi olmaz mı, hiç şık olmaz mı onlar Bu duygusallık hepimizde var. Beyoğlu’na gelince... İnsanları biraz daha aktiviteye çekmek istiyoruz. Sizin sokakta yaptığınız olumlu bir hareket hemen o sokakta bir değişikliği başlatıyor. Bu bir ağaca aşı yapmak gibi. 
     
14 Şubat’ta neler yapılacak 
     İki programlı olacak. Saat 14.00’te Tünel Meydanı’nda başlayacak. 20 civarında enstrümanımız olacak. Balık Ayhan’ı davet ettik. Daha halk işi olacak. Belki Taksim’e yürüyüp dönebilirler. Karanfiller, kalp drajeler dağıtabiliriz. Akşam da fener alayı şeklinde bir daha yapalım’ diyoruz. 
     
Sizin aşk tanımınız nedir Siz hiç aşkı yaşadınız mı 
     Aşk bambaşka bir duygu. 29 yıllık evliyim, 3 çocuğum var. Tekrar evlenmem gerekirse yine eşimi alırım. Bunu kaç insan söyler 29 yaşındaydım. Her gencin gördüğü, tanıştırıldığı insanlar var. Birileri de birilerine "Filan yerde de şöyle bir insan var" diyor. Eşim Özleyiş Hanım’ı bana öyle tavsiye ettiler. Güzel bir kızcağız, hanım hanımcık. Bir görsen’ dediler. Gördüm, "Olabilir" dedim. Eşime sormuşlar. Aramızda 14 yaş var, düşünmediğini söylemiş. Sonra bir iki görüşmemiz oldu. Öyle devam etti. 
     
     Evlilik elbise değil ki...’ 
Sizce tanıştırılarak evlenmek mi daha iyi, yoksa içli dışlı bir ilişki yaşamak mı 
     Bu duygular kişiye göre değişir. Bulunduğunuz çevre çok önemli. Öyle bir toplumdasınız ki tanışıyorsunuz tanışıyorsunuz aylarca, yıllarca birlikte oluyorsunuz. Sonra diyorsunuz ki "Bu yürümeyecek." O zaten baştan saygıya dayalı değil. Evlilik kutsal bir müessese. Bu bir elbise değil ki "Ben bunu aldım ama çok sevemedim" deyin. Başta insanların birbirini tanıması gerekli. Tanımayı çok farklı boyutlara taşımak da hüsran. Bakıyorsunuz 3-6 ay süren evlilikler bitiyor. Bu aşk olur mu Olmaz. Bir insan "Ben 29 yıllık evliyim. Tekrar evlenmem gerekse yine eşimi alırım" diyebiliyorsa bu aşktır. Bu aşk ciltler dolusu kitap yazdırır. 
     
     Aşk çiçektir’ 
Yazar mısınız 
     Lise çağlarımda şiire meraklıydım. Bir edebiyat hocam vardı. İçine kapanık biriydi. Onun o kapanıklığını görünce ben de ileride öyle olurum diye kendimi özellikle bıraktım. "Fazla duygusallık, aşk insanları bu hale getiriyor" dedim. 
     
Beyoğlu Belediye Başkanı olarak "Sevgililer Günü" mesajınız ne olur İnsanlar nasıl sevsinler 
     Adam gibi... gülerek Tayyip Bey’in "Sevdalıyız" diye bir ifadesi var. Sevdalı olmak güzel bir şeydir. Savaş ortamında biraz daha sevgiye ihtiyaç var. Aşk bir çiçektir. Bunu tek taraflı yetiştirmiyorsunuz. Biri suysa diğeri güneştir. Dengelerin korunması lazım. Biri çok severse diğeri az sevmemeli. Çok seven karşılığını bulamayacak, acı çekecek. Diğeri de abartılı bulacak. 
     



 GÜNCEL 




















</TEXT>
</DOC>
