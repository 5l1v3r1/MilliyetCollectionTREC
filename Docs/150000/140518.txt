<DOC>
<DOCNO> 140518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun27.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, Türk hava sahasını kullanma izni istedi 
</HEADLINE>
<TEXT>

     The Washington Post gazetesi, ABD Savunma Bakanlığı'nın Pentagon , Kuzey Irak'a havadan asker taşımak için, Türk hava sahasını kullanmak üzere izin istediğini yazdı. 
     Gazete, Kuveyt'teki Amerikan askeri kampı Doha çıkışlı haberinde, Türk hükümetinin, Amerikan askerinin konuşlandırılmasına ilişkin oylamayı parlamentoya ikinci kez getirebileceğini, ancak ''isteksiz parlamenterleri ikna için'' bu kez ''daha büyük bir yardım paketi'' istediğini de ileri sürdü. 
     Washington Post, Türk parlamentosunun, sonunda ABD askerlerinin konuşlandırılmasına izin vermemesi durumuna karşı ABD'nin, askerlerini Türk hava sahasından uçurarak kuzeye indirmek için hava sahasını kullanıp kullanamayacağını sorduğunu yazdı. 
     Türkiye'nin Washington Büyükelçisi Faruk Loğoğlu, Washington Post gazetesine, Amerikalı yetkililerin, Türk hava sahasının kullanılması için resmi talepte bulunmadıklarını, böyle bir talebin muhtemelen hükümet tarafından onaylanacağını, ancak parlamento onayı gerekip gerekmediğini bilmediğini kaydetti. 
     Gazete, Amerikan askerlerinin ve ekipmanının havadan taşınmasının, ABD planlarının yenilenmesini gerektirdiğini, ancak en azından Iraklı Kürtlerin kontrolündeki bölgelerin, C-130 ve C-17 askeri kargo uçaklarının inebileceği alanlara sahip olduğunu yazdı. 
     Washington Post'a konuşan bir Pentagon yetkilisi, 24 kargo gemisinin Türkiye'nin Akdeniz kıyılarında beklediğini ve halen parlamentonun kararının değişebileceği umudunu taşıdıklarını belirterek, ''Biraz daha zaman verebiliriz. Bugün veya yarın karar vermek zorunda değiliz'' dedi. 
     Öte yandan, ABD'nin Irak'a askeri operasyonu durumunda kara harekatını yönetecek komutan General David McKiernan, ''Türkiye ile veya Türkiye'siz'' savaşmaya hazır olduklarını kaydetti. 
     Washington Post'a konuşan Kiernan, Irak lideri Saddam Hüseyin güçlerini püskürtmek için kuzey cephesinin kritik önemde olmadığını savunurken, ''Operasyonel açıdan Türkiye'li veya Türkiye'siz, eğer Başkan George Bush kararını verirse, askeri olarak hazır olacağız'' dedi. 
     





</TEXT>
</DOC>
