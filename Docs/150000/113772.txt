<DOC>
<DOCNO> 113772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/ekonomi/eko04.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonrası, çok önceden satın alındı 
</HEADLINE>
<TEXT>

Piyasaların seçim sonrasını önceden satın aldığı için sakin olduğunu belirten HSBC Genel Müdürü Antika, "Umudumuz istikrarlı bir hükümetle reformların sürdürülmesi" dedi 
     EKONOMİ SERVİSİ 

     Seçimlerden önce yatırımcı tercihlerinde bir değişiklik gözlemlemediklerini belirten HSBC Türkiye Genel Müdürü Piraye Antika, piyasaların oldukça sakin olduğunu belirterek, "Bu da seçim sonrasının, yani ne tür bir hükümet olacağının çok önceden iskonto edildiğini gösteriyor" dedi. 
     Gazetecilerle bir sohbet toplantısı düzenleyen Antika, umutlarının seçimlerden sonra istikrarlı bir hükümet kurulup geçen yıl hayata geçirilen reformların geliştirilmesi olduğunu söyledi. Antika, "Bu reformlardan geri adım atmayacak bir hükümet olacağı umudundayız" dedi. 
     Felaket senaryosunun ise reformlardan geri adım atılması ve popülist harcamalara girişilmesi olduğunu belirten Antika, ancak buna ihtimal vermediklerini vurguladı. Reformlar konusunda önemli adımlar atıldığını ve kanunlar çıkartıldığını hatırlatan Antika, seçimlerden sonra da mali disiplinin sürdürüleceği inancıyla hareket ettiklerini ifade etti. Antika, "Ben ihtiyatlı bir iyimserim" dedi. 
     
     Başarı tanıtılmalıydı’ 
     Seçim dönemi olmasına rağmen bu yıl için öngörülen hedeflerin tutturulmasının çok büyük bir başarı olduğunu da kaydeden Antika, "Bunun tanıtımı yapılmalı" dedi. Antika, Irak’la ilgili olarak da olası müdahale ve etkisinin kısa dönemli olacağını düşündüğünü ve bu nedenle özel bir Irak senaryosu hazırlamadıklarını belirterek, "O kadar çok belirsizlik var ki çok ince planlarla hareket etmiyoruz" diye konuştu. 
     HSBC’nin Grubu olarak ülkelere yatırımlarda politik gelişmelerden bağımsız hareket ettiklerini de vurgulayan Antika, Türkiye’deki yatırımlarının da bu çerçevede değerlendirildiğini anlattı. Antika, şu ana kadar son bir yıllık süreçte kullandırmakta oldukları nakdi ve gayrinakdi kredilerin toplamının 1.4 milyar dolar olduğunu belirtirken, son dönemde bireysel kredilerde canlanma olduğunu, yatırım kredileri de vermeye başladıklarını kaydetti. 
     
     Borçluya özel model 
     Antika, bir soru üzerine, seçiçi olunmayacağı ve neredeyse kredilerin tamamının yeniden yapılanır hale getirileceği için İstanbul Yaklaşımı’na katılmadıklarını anlattı. Hayatiyetini devam ettirecek şirketlerin desteklenmesi gerektiğini belirten Antika, burada vergi avantajından yararlanmak istemediklerini söyledi. 
     HSBC’nin diğer bankaları ikna ederek borçlu şirkete alternatif geliştirmeyi seçtiğini kaydeden Antika, bu çerçevede bir, iki şirketle görüştüklerini açıkladı. Antika büyük şirketlerin isimlerinin İstanbul Yaklaşımı ile anılmasını istemedikleri için bu çerçeveye girmediklerini de söyledi. 
     
Risk primi yüksek      Faiz düşüşünün enflasyona paralel olduğu sürece olumlu olduğunu belirten Antika, Türkiye’de faiz üzerinde bu kadar büyük bir risk primi olmaması gerektiğini ancak krizlerin bu primin düşmesini engellediğini söyledi. Döviz kurunun piyasada iyi bir dengeye oturduğunu da belirten Antika, 2003 yılı için enflasyona koşut, hatta biraz altında kur artışı öngördüklerini kaydetti. Antika 2002 için büyüme tahminlerinin ise yüzde 3.5 - 4 olduğunu söyledi. 
     
Advantage’da varsayımları test edeceğiz’      Boyner Grubu’ndan aldıkları Benkar’ın bankaya devri için başvuruda bulunduklarını belirten Antika, Advantage Card sahiplerine kredi kartı, kredi kartı sahiplerine de taksitli kart olanağı sağlayacaklarını anlattı. Altı ay sonra Advantage Card sahiplerine sigorta hizmeti vermeyi planladıklarını kaydeden Antika, Benkar ve Advantage’ı 75 milyon dolara alıp, ödemenin yarısının performansa bağlanmasının nedenini "gelir varsayımlarının test edilmesi" olarak açıkladı. Antika, "Ayrıca, Boyner Grubu beş yıl boyunca mali bir hizmet satmayacak, yani bizimle rekabet etmeyecek" dedi. 5 bin üye işyeri olan Advantage’da 1.3 milyon kart sahibinin her ay 750 bini kartını kullanıyor. 
     



 EKONOMİ 






















</TEXT>
</DOC>
