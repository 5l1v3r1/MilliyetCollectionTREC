<DOC>
<DOCNO> 102968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo14.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takım Menajeri Can Çobanoğlu "İlhan'dan hala haber yok" 
</HEADLINE>
<TEXT>

     12. Avrupa Şampiyonası Eleme Grubu maçlarına hazırlanan A Milli Futbol Takımı, yarın Trabzon'da Gürcistan ile yapacağı özel maç için bu kente gitti. 
     Futbol Federasyonu Başkanı Haluk Ulusoy, Atatürk Havalimanı'nda yaptığı açıklamada, Dünya Kupası'nın ardından Avrupa Şampiyonası Eleme Grubu maçlarının olduğunu belirterek, ''Geçmiş yok, geleceğe başlıyoruz. Gruptan lider olarak çıkmak istiyoruz. 2 kez Avrupa Şampiyonası finallerinde oynamış milliler, 3. kez katılıp, kupayı alarak dönecektir'' diye konuştu. 
     Başkanlığı döneminde Trabzon'da ilk kez milli maç yapılacağını ifade eden Ulusoy, ''Dünya üçüncüsü milli takım, bu kupadan sonra ilk özel maçını Trabzon'da yapıyor. Çok gururlu ve mutluyum. Trabzon seyircisi Şenol hocadan başlayarak, tüm futbolcuları yürekten kutlayacak ve ağırlayacaktır. Trabzon, kendine yakışan misafirperverliği herkese gösterecektir'' dedi. 
     
     ÇOBANOĞLU ''İLHAN'DAN HALA HABER YOK' 
     Menajer Can Çobanoğlu, kendilerini haber vermeden Almanya'ya tedaviye giden İlhan konusunda prosedür gereğini yapacaklarını söyledi. 
     Çobanoğlu, teknik direktör Şenol Güneş'in İlhan konusunda rapor vereceğini vurgulayarak, şöyle konuştu 
     ''İlhan'dan şu ana kadar bilgi gelmedi. Sadece kulübü İlhan'ın Almanya'da olduğunu Şenol hocaya telefonla bildirmiş. Kendisi de Şenol hocayı aramış. Bu olay bize üzüntü verdi. Bizim bunu büyütmek gibi bir niyetimiz yok. Ortada bir olay varsa, saklamanın da gereği yok. Bu olay, sporcuyu koruma ve kollama prensibi altında hallolacaktır.'' Milli takımın Gürcistan ile yapacağı özel maç için, ''Tansiyon yüksekken bu maç da nereden çıktı '' gibi söylemlerin olduğunu ifade eden Çobanoğlu, ''Özel maçlar, lig planlamasıyla birlikte uygun zamanlarda yapılıyor. 1-1.5 yıl önceden planlanıyor'' dedi. 
     Çobanoğlu, kasım ayında da İtalya ile deplasmanda özel maç yapacaklarını sözlerine ekledi. 
     FC Interli Okan Buruk, Dünya Kupası havasından kurtulmaları gerektiğini belirterek, ''Dünya üçüncüsü takımın, hazırlık maçlarında da iyi sonuçlar alması, kendine yakışır bir futbol oynaması gerekir'' dedi. 
     A milliler, bu akşam son çalışmasını Avni Aker Stadı'nda yapacak. 
     





</TEXT>
</DOC>
