<DOC>
<DOCNO> 120469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo22.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kulübü'nde, 100. yıl kutlamaları... 
</HEADLINE>
<TEXT>

     Kuruluşunun 100. yılını kutlamaya hazırlanan Beşiktaş Kulübü'nde, 100. yıl kutlamaları 1 Mart 2003'te başlayacak. 
     Beşiktaş Kulübü İletişim ve 100. Yıl Komitesi Başkanı Mete Düren, 100. yıl kutlamaları için 2 yıldır çalıştıklarını belirterek, ''Kutlamalar çerçevesinde kendimize çocukları ve gençleri Beşiktaşlı'laştırıp, geleceğin eğitimli, spor ahlaklı ve milli oyuncularını izlettirmeyi hedef olarak belirledik'' dedi. 
     Ritz Carlton Oteli'nde gerçekleştirdiği basın toplantısıyla 100. yıl kutlamaları hakkında bilgiler veren Mete Düren, kulübün 100. yılında ana tema olarak, çocuklara ve gençlere yönelik eğitim ve spor seferberliği projesi hazırladıklarını vurgulayarak, ''Yavru Kartal TIR'ıyla ilden ile değişik yerlerde ilköğretim okullarında öğrencilerin Beşiktaş'ı tanımaları sağlanacak. Bu okullarda futbol ve basketbol turnuvaları düzenlenecek. Ayrıca Yavru Kartal Fan Kulübü ile kulübümüzün okullarda tanıtımı yapılacak'' diye konuştu. 
     100. kutlamalarında temel amaçlarının tüm Türkiye'yi Beşiktaşlı'laştırmak olduğunu kaydeden Düren, şöyle konuştu 
     ''Taraftarlarımızın sayısını artırmanın yanısıra, bizi destekleyenlerin kulüple sürekli iletişim halinde olmasını sağlayacağız. Bu şekilde Beşiktaşlı gençlerin ve çocukların sayısını artırmış olacağız. Bunun yanında Beşiktaş'ta branşlarda ne tür faaliyetlerin yapıldığı konunun uzmanları ve sporcularımız tarafından aktarılacak.'' 
     
     KUTLAMA PROGRAMI 
     Kulübün 100. kuruluş yıldönünümünde gerçekleştirilecek kutlamalar hakkında da bilgiler veren Düren, kutlamalar çerçevesinde ilk galanın Beşiktaş Kültür Merkezi'nde Çocuk Tiyatrosu ile verileceğini dile getirdi. 
     Resmi kutlamalar öncesi 28 Şubat 2003 tarihinde ''100 Dakika Kaldı'' partisinin yapılacağını kaydeden Düren, sözlerini şöyle sürdürdü 
     ''Bu partiye şeref konuğu olarak Cumhurbaşkanı Ahmet Necdet Sezer'i de davet edeceğiz. Bunun yanında BJK 100. Yıl Anıtı ile BJK Duvarı açılışı yapılacak. Bu tarihte Göztepe ile yapacağımız lig karşılaşması öncesinde konserler, Beşiktaş'ta forma giymiş sporcuların sahaya çıkışı, BJK 100. Yıl Belgeseli'nin bir bölümünün gösterimi ve Türk Yıldızları'nın hava gösterisi gerçekleştirilecek.'' 23 Nisan Ulusal Egemenlik ve Çocuk Bayramı'nda BJK Koleji'nde Çocuk Şenliği'nin gerçekleştirileceğini belirten Düren, ''19 Mayıs Atatürk'ü Anma, Gençlik ve Spor Bayramı'nda da Yunanistan-Beşiktaş genç takımları futbol maçı, 'Kardeş ülke, kardeş takım' anlayışı içinde yapılacak. Bunun yanında BJK 100 Yılın Sporcuları Ödülleri'ni vereceğiz. Gerçekleştireceğimiz anketle tüm branşlarda öne çıkmış sporcuları belirleyeceğiz. Ayrıca yine bir anketle futbolda yüzyılın 11'ni seçeceğiz'' diye konuştu. 
     
     BJK KARNAVALI 
     14 Haziran'da BJK Karnavalı ''Kartal Alayı'' düzenleyeceklerini anlatan Düren, sözlerini şöyle sürdürdü 
     ''Aynı gün Dolmabahçe Sarayı Bahçesi'nde BJK 100. Yıl Balosu, Boğaziçi'nde su, ışık ve ses gösterisi yapılacak. 1 Temmuz Kabotaj Bayramı'nda da yine boğaz siyah-beyaz renklerle süslenecek. Bunun yanında Akaretler'deki Süleyman Seba Caddesi'nde '100. Yıl Altın Kartallar Kaldırımı'nda yer alacak isimler belirlenecek. Ayrıca 1 Mart tarihinden itibaren çeşitli federasyonlar, BJK 100. Yıl Spor Turnuvaları gerçekleştirecek.'' 
     
     SİYAH-BEYAZ MAÇLAR 
     Düren, kutlamalarda Avrupa'nın önde gelen takımlarıyla da gösteri maçları yapmayı planladıklarını dile getirdi. 
     Düren, gösteri maçları için de siyah-beyaz renklere sahip Rosenborg BK Norveç , FC Juventus, Udinese İtalya , Benfica SL Portekiz , Newcastle United İngiltere ve Altay gibi takımlarla temaslarının sürdüğünü, bu konunun da nisan ayı içinde kesinliğe kavuşacağını kaydetti. 
     
     100. YIL BELGESELİ HAZIRLANIYOR 
     Düren, Tuğrul Yenidoğan ve Altan Gökmen'in hazırlayacağı 100. yıl belgeselinin de çalışmalarının sürdüğünü söyledi. 
     Haziran ayı itibariyle 13 CD'lik veya 3 bölümlük televizyon belgeselinin hazır olacağını kaydeden Düren, ''Bu belgesel için 1996 yılından itibaren 13 bin 500 gazete küpürü incelendi. Beşiktaş'ın yaptığı tüm futbol maçlarından da notlar alındı. Ayrıca bine yakın maç izlendi. Yaşayan Beşiktaşlı sporcularla da çekimler yapıldı. Belgeselimiz bundan sonra da her 5 yılda bir güncelleştirilecek'' diye konuştu. 
     
     DİĞER ETKİNLİKLER 
     Düren, ''BJK Eagle Beach Games 2003'' çerçevesinde voleybol, futbol, basketbol, hentbol ve triatlon turnuvalarının düzenleneceğini, bunların geleneksel hale getirilmesini sağlayacaklarını bildirdi. 
     Kutlamalarda ayrıca ekim ve kasım aylarında çeşitli sergilerin açılacağını belirten Düren, ''Beşiktaş Belediyesi'nin bize vereceği binada BJK 100. Yıl Müzesi açılacak. Bu müze 1 yıl süreyle açık kalacak. 1 Mart 2004'te de 100. Yıl Etkinlikleri'nden özetler gösterilecek. Ayrıca bu tarihte Altın Kartallar Ödülleri verilecek'' dedi. 
     Bu arada 100. yıl tanıtımına Beşiktaş Kulübü'nden başka yönetici katılmazken, kulübün kuruluş yıllarında faaliyette bulunduğu cimnastik branşının kutlamalara alınmaması dikkati çekti. 
     Düren, bu konudaki soruyu ''Bu idari bir karardır'' diye yanıtladı. 
     





</TEXT>
</DOC>
