<DOC>
<DOCNO> 100626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/ekonomi/eko03.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartları sattı, sırada ortaklık var 
</HEADLINE>
<TEXT>

Credit Agricole Indosuez ile ay sonuna kadar ortaklık görüşmelerini sonuçlandırması beklenen Alternatifbank, kredi kartı müşteri portföyünü de Finansbank’a sattı 
     SONGÜL HATISARU 

     Bireysel kredi işlemlerinden bütünüyle çekilen Alternatifbank, kredi kartı müşteri portföyünü Finansbank’a sattı. Alternatifbank’ın kredi kartı müşteri portföyü için birkaç bankayla daha görüştüğü ancak Finansbank’la anlaşma sağladığı öğrenildi. 
     Varılan anlaşmada, takipteki ve sorunlu kredi kartları dışında kalan 34 bin 796 adet faal kredi kartı müşterisinden doğan ve doğacak tüm hak ve alacaklar Finansbank’a devredildi. Bireysel bankacılıkta verilen kredi kartı, bireysel kredilerin ancak, belli bir ölçekte yapıldığı taktirde altyapı yatırım maliyetini karşıladığını söyleyen Alternatifbank Genel Müdürü Alev Göçmez, bireysel bankacılığın kredi tarafından tamamiyle çekildiklerini söyledi. 
     
     Kurumsala ağırlık verilecek 
     Sektörde gelişen koşulları değerlendirip yeni bir konumlandırmaya gittiklerini söyleyen Göçmez, "Yeni dönemde kurumsal bankacılığa daha çok ağırlık vereceğiz. Bireysel bankacılıkta ise rasyonel bulmadığımız için krediden çekiliyoruz ama seçkin bir müşteri kitlesine mevduat, yatırım hesabı, ödemeler gibi hizmetleri vermeye devam edeceğiz" şeklinde konuştu. 
     
Görüşmeler olumlu gidiyor      Credit Agricole Indosuez bankasıyla ortaklık görüşmelerinin sürdüğünü hatırlatan Göçmez, kredi kartı portföyünün satışının ortaklık görüşmesiyle bir ilgisi bulunmadığını söyledi. 
     Görüşmelerin olumlu bir şekilde devam ettiğini söyleyen Göçmez, "Görüşmelerin bu ay sonuna kadar tamamlanmasını bekliyoruz" dedi. Göçmez, Anadolu Grubu’nun bankacılık sektöründe kararlılığını ortaya koyduğunu ifade etti. 
     



 EKONOMİ 
















</TEXT>
</DOC>
