<DOC>
<DOCNO> 105575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/dunya/tur.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Kamikaze ailelerine sürgün 
     İsrail Yüksek Mahkemesi, Filistinli terör zanlılarının akrabalarının sürgün edilmesini onayladı. Yüksek Mahkeme, İsrail ordusunun, 2 Filistinlinin Batı Şeria’dan Gazze Şeridi’ne sürgün edilmesi talimatıyla ilgili olarak yaptığı oturumda, terör zanlısı Filistinlilerin akrabalarının sürgün edilmesini, oybirliği ile kabul etti. Mahkeme, kararı bir ay önce İsrail ordusu tarafından öldürülen bir Filistinli’nin iki kardeşi hakkında aldı. 
     
     Para yoksa uzay da yok 
     DIŞ HABERLER SERVİSİ 

     ABD’li pop grubu N’Sync’in solisti Lance Bass, 3. uzay turisti olamıyor. Rusya Uzay Ajansı, Bass’tan, Rusya’daki kozmonot eğitim programından ayrılmasını istedi. Ajans’ın sözcüsü Sergey Gorbunov, Bass’la ilişkileri koparma kararının, şarkıcı uzay turu ücreti olan 20 milyon doları ödemediği için alındığını belirtti. Rus Soyuz uzay aracıyla 28 Ekim’de Uluslararası Uzay İstasyonu’na UUİ gitmeyi planlayan Bass, kozmonotluk eğitiminin verildiği Yıldız Kent’ten ayrıldı. Bass, eğitime temmuz ayında başlamıştı. Amerikalı popçu, bu yolculuk için gözden çıkarması gereken 20 milyon doları, pek çok kez yeniden süre tanınmasına rağmen ödemedi. 
     
     İltica tırmanışı 
     Çin’in başkenti Pekin’de 15 Kuzey Koreli, Alman büyükelçiliğine bağlı bir okula sığındı. Sınıflarda ders verildiği sırada, okulun 2 metre yüksekliğindeki duvarlarına tırmanarak kendilerini bir çırpıda avluya atan Kuzey Koreliler, siyasi sığınma istedi. Kuzey Korelilerin eylemi sürerken, Pekin polisi okulu ablukaya aldı. 
     



 DÜNYA 











</TEXT>
</DOC>
