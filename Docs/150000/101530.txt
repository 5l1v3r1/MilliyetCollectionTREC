<DOC>
<DOCNO> 101530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/guncel/gun03.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılar, Alman turisti trenden attı 
</HEADLINE>
<TEXT>

Kapkaççılar, Türkiye’de tatil yapan Alman turist Achim’i, hareket halindeki trenden attılar 
     İSMAİL ERBEN İstanbul 

     Tatil için kız arkadaşıyla birlikte Türkiye’yi seçen Alman Klifeld Achim 36 , banliyö treninde kapkaççıların hedefi oldu. Kapkaççılar, çantasını alamadıkları Achim’i hareket halindeki trenden attılar. Kolundan ve bacağından yaralanan Achim, Alman Hastanesi’nde tedavi altına alındı. 
     Klifeld Achim ve kız arkadaşı, önceki akşam 21.00’de, Bakırköy’e gitmek üzere Sirkeci’den trene bindi. Kumkapı’ya yaklaşırken, iki kişi Achim’in elindeki çantayı almak istedi. Kapkaççılar direnen Achim’i yavaşlamakta olan trenden attılar. Şans eseri rayların kenarındaki ağaçlık alana düşen Achim, kolundan ve bacağından yaralandı. 
     Bu arada Yenikapı İstasyonu’na ulaşan trenden inerek koşmaya başlayan Fevzi Karagöz, bir görevli tarafından başına demir çubukla vurarak durduruldu. Kapkaççı olmadığını söyleyen Karagöz, trene kaçak binmek istediği için kaçtığını söyledi. Karagöz, tedavisinin yapılmasının ardından gözaltına alındı. 
     



 GÜNCEL 














</TEXT>
</DOC>
