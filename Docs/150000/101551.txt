<DOC>
<DOCNO> 101551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/spor/aspo.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
En uzun gece 
</HEADLINE>
<TEXT>

Fenerbahçe, geçen senenin UEFA Şampiyonu Feyenoord ile Şampiyonlar Ligi ön eleme ilk maçında çok kritik bir 90 dakika oynayacak. Sarı - Lacivertliler avantaj yakalamaya çalışacak 
     Bu yıl hedef büyük 
     SEZON başında gerçekleştirdiği iddialı transferler ile gözünü Şampiyonlar Ligi’nin tepesini hedefleyen Fenerbahçe, bu yıldaki ilk engeli aşmak için Feyenoord’un karşısına dikiliyor. Geçen sene Avrupa macerasında "sıfır" puan çekerek taraftarlarını hayal kırıklığına uğratan Sarı - Lacivertli takımda bütün planlar bu maçta elde edilecek skora göre yapılıyor. 
     
     Stevic oynuyor 
     FEYENOORD’UN 55 bin kişilik De Kuip Stadı’ndaki karşılaşma saat 21.30’da başlayacak. Lorant’ın Stevic’i ilk on birde sahaya sürmesi, Washington’u yedeğe çekmesi bekleniyor. Hollanda ekibinde de Polonyalı forvet Smolarek dışında eksik oyuncu yok. Dün gece son çalışmasını yapan Sarı - Lacivertli oyuncuların oldukça hırslı olmaları dikkati çekti. İdmana alınmayan gurbetçiler bu durumu protesto etti. 
     
Polis hakem      FEYENOORD - Fenerbahçe maçını Fransız Stephane Bre yönetecek. Ülkesinde polislik yapan 36 yaşındaki hakem 4 yıldır FIFA kokartı takıyor, 8 sezondur Fransa 1. Ligi’nde maç idare ediyor. Bre, Slovakya’da yapılan 21 Yaşaltı Avrupa Ümitler Şampiyonası’nda İngiltere’nin Türkiye’yi 6-0 yendiği karşılaşmayı yönetmişti. 
     
100. gol bekleniyor      FENERBAHÇE Avrupa Kupaları’ndaki 99. maçına çıkarken rakip filelere 100. golünü atmak için dakika sayıyor. Bugüne kadar iki kez oynadığı Şampiyonlar Ligi ön eleme maçlarından başarıyla çıkan Sarı - Lacivertli ekibin, Hollanda takımları karşısında başarısız olması dikkati çekiyor. 
     



 SPOR 

























</TEXT>
</DOC>
