<DOC>
<DOCNO> 100847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/dunya/dun02.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya’dan Erivan’a Karabağ resti... 
</HEADLINE>
<TEXT>

     Moskova Milliyet 

     Rusya’nın Karabağ’da yapılacak başkanlık seçimlerini tanımadığını açıkladı. Moskova’nın Azerbaycan’ın toprak bütünlüğüne destek vermesi Erivan’da şok etkisi yarattı. 
     İnterfaks Ajansı’nın haberine göre, Rusya Dışişleri Bakanlığı üst düzey yetkilisi Boris Malahov, 11 Ağustos’ta yapılacak başkanlık seçimlerine Moskova’nın karşı olduğunu söyledi. Malahov, Karabağ’da başkanlık seçimleri düzenlenmesinin barış sürecine katkıda bulunmayacağını belirtti. Moskova’nın Karabağ’ın bağımsızlığını tanımadığını hatırlatan Rus diplomat, "Azerbaycan’ın toprak bütünlüğünü desteklediğimizi bir kez daha vurgulamak isterim" dedi. Malahov, Karabağ’ın statüsünün Avrupa Güvenlik ve işbirliği Teşkilatı’na AGiT bağlı Minsk Grubu’nun önderliğinde sürdürülen barış görüşmeleri sonucu belirlenmesinden yana olduklarını, Rusya’nın bölgede kalıcı ve adil bir barış sağlanması için çaba harcamaya devam edeceğini söyledi. 
     Azerbaycan çatısı altında özerk bir cumhuriyet olan Karabağ, 1990’ların başında tek yanlı bir kararla bağımsızlık ilan etmişti. Nüfusunun hemen hemen tamamını Ermeniler’in oluşturduğu Karabağ’ın bağımsızlık kararını Ermenistan dahil hiçbir ülke tanımıyor. Ancak, Moskova’nın Karabağ’daki başkanlık seçimlerini tanımadığını açık bir şekilde dile getirmesi, bölgedeki en yakın müttefiği olan Ermenistan’da rahatsızlık yarattı. 
     



 DÜNYA 











</TEXT>
</DOC>
