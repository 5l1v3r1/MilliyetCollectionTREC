<DOC>
<DOCNO> 148534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun14.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez ile nişanlısı, Casablanca'da rol alacak... 
</HEADLINE>
<TEXT>

     Beyazperdenin efsane ikilisi Humphrey Bogart ile Ingrid Bergman'ın rol aldığı sinema klasiği ''Casablanca'', tam 61 yıl sonra beklenmedik bir şekilde diriliyor. Sinema eleştirmenlerinin çevirdikleri iki filmi yerden yere vurduğu Jennifer Lopez ile nişanlısı ünlü aktör Ben Affleck, efsane filmin yeniden çevriminde birlikte rol alacak. 
     Internetteki ''peoplenews'' sitesinin haberine göre, ''Tekrar Çal Sam'' repliğiyle hafızalara kazınan filmin 2003 çevriminde Lopez ile Affleck, başrolü paylaşacak. 
     Defalarca ''Tam Zamanların En İyi Filmi'' seçilen, sinema dünyasının efsaneleri arasında yer alan filmde Affleck, Humphrey Bogart'ın canlandırdığı ''Richard Rick Blaine'', Lopez ise Ingrid Bergman'ın üstlendiği ''Ilsa Lund Laszlo'' karakterlerine can verecek. Filmin yeniden çevriminin isminin, ''As Time Goes By'' olması planlanıyor. 
     Filmin fanatik hayranlarının Affleck ile Lopez'in ''Casablanca''da oynamasına sıcak bakmadığı ve ikilinin filmde rol almaktan vazgeçmesini umut ettikleri belirtildi. 
     Affleck ile Lopez, daha önce ismi önce ''Gigli'' olarak belirlenen, ancak sonradan ''Tough Love'' olarak değiştirilen yapımda ve ''Jersey Girl'' adlı filmde birlikte rol almıştı. Eleştirmenlerin her iki filmi de başarısız bulduğu ifade edilmiş, film şirketi de, ''Tough Love'' adlı yapımın uzun süre vizyona sokulmamasının düşünüldüğünü açıklamıştı. 
     1942 yapımı ''Casablanca'', dünya sinema tarihinin en önemli kilometre taşları arasında sayılıyor. Yönetmenliğini Michael Curtiz'in üstlendiği filmde Humphrey Bogart, Ingrid Bergman ve Paul Henreid başrolü paylaşmıştı. Film, çok sayıda müzik eseri, sinema filmi ile televizyon dizisine ilham kaynağı olmuştu. 
     

     
</TEXT>
</DOC>
