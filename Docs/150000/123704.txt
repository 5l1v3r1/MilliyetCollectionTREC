<DOC>
<DOCNO> 123704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/yazar/zbirand.html </URL>
<DATE> 2002/12/10/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
HERŞEY KIBRIS’A BAĞLI... 
</HEADLINE>
<TEXT>

     BRÜKSEL 

     Bazıları inanmıyordu. Hatta alay ediyor, farklı düşünenleri vatan hainliği ile suçluyorlardı. "Avrupa sizi aldatıyor. Herşeyi verseniz, takla atsanız dahi tarih vermeyecekler" diyorlardı. Sanki atılan adımlar Türkiye’nin kendi yararına değilmiş gibi, "verdiğimiz ödünlerle kalacağız" diye bağırıyorlardı. 
     Ben başından beri, Türkiye’nin Kopenhag kriterlerine uyum sağladığı taktirde tarih alabileceğine inanmıştım. AB’nin, istemese dahi, Türkiye’yi dışarda bırakamayacağını ısrarla yazdım. 
     Geçen haftaki gelişmeler herşeyi değiştiriverdi. Rüzgarlar Türkiye’den yana esmeye başladı. 
     Bir yandan, Türkiye’nin olaya asılması çok etkili oldu. Yeni hükümetin kararlı tutumu, muhalefetin verdiği destek, MHP’li koalisyonun tamamlayamadığı kriterlerin hızla tamamlanması, Kıbrıs konusunda önemli adımlar atılması havayı değiştirdi. 
     Öte yandan da, Bush yönetiminin AB üzerindeki büyük baskısı, Almanya’da Sosyal Demokratların seçimi kazanıp Türkiye’ye destek vermeleri, dönem başkanlığının Danimarka’da bulunması, İspanya -İngiltere- İtalya- Fransa gibi büyüklerin Türk adaylığına belirli oranda sempati göstermeleri ve Yunanistan’da Simitis-Papandreu ikilisinin bulunması, Belçika’nın süpriz yaklaşımı Ankara’nın şansını arttırdı. 
     
     KADER HAFTASI 
İYİ BAŞLADI, ANCAK...      Türkiye için kader haftası iyi başlıyor. 
     Dün Brüksel’de bir araya gelen AB dışişleri bakanları belki ilk defa Türkiye’yi birlikte tartışabildiler. 
     Hala, Türkiye’nin adaylığını içine sindiremeyenler var. Hala, mümkün olduğunca ertelenmesini isteyenler çoğunlukta. Ancak Türkiye öylesine asıldı, Uluslararası konjonktür öylesine yardımcı oldu ki, Ankara’yı tatmin etmekten başka çareleri kalmadı. 
     Şimdi de "nasıl olsa Türkiye müzakereleri tamamlayamaz ve daha da ertelemeye gider" demeye başlandı. 
     Özetlemek gerekirse, henüz hiçbir şey belli değil ve 12 Aralık gecesi veya 13 Aralık sabahına kadar da durum belirsizliğini sürdürecek. 
     
Şu sıralarda iki yaklaşım var.      1. FRANSIZ-ALMAN yaklaşımı, 2004 sonunda Türkiye’nin durumunun yeniden gözden geçirilmesini ve Kopenhag kriterlerine tam uyum sağlanmışsa, katılma müzakerelerinin 2005 Temmuz’unda başlatılmasını öngörüyor. 
     2. BELÇİKA’nın yaklaşımı ise herşeyin 2004 yılı içinde bitirilmesi şeklinde. 
     Aslında bu tarihler son dakikaya kadar daha defalarca değişecek ve herşey Kopenhag’da bitecek. 
     Fransız-Alman yaklaşımının mantığı, 12 ülkenin katılma anlaşmalarının parlamentolardan geçişi sırasında Türkiye’nin devrede olmamasını ve Ege sorunlarının da Lahey’e yollanmasına dayandırılıyor. 
     Belçika daha gerçekçi. 
     Kıbrıs ve AGSP Avrupa Güvenlik ve Savunma Politikası konularında Türkiye’nin adım atmasını, AB’nin de müzakereleri 2004’te başlatmasını öngörüyor. 
     
KIBRIS HERKESİ MERAKLANDIRIYOR      Birbirimizi hiç aldatmayalım. 
     Türkiye ile ilgili AB’nin alacağı karar, tamamen Kıbrıs konusunda atılacak adıma bağlı. 
     Eğer Kıbrıs’ta bir çözüm gerçekleşebilirse, Türkiye istediğini büyük oranda elde edebilecek. 
     Eğer Kıbrıs’ta ayrıntılar içinde kaybolur ve çözüm gerçekleşmezse, bugünkü Kıbrıs Cumhuriyeti olduğu haliyle AB’ye tam üye kabul edilecek ve Türk tarafı kaybedecek. Zira Rumlar bir daha müzakere masasına oturmayacaklar. 
     Kopenhag’da en büyük tartışma işte bu noktada geçecek. Acaba tam üyeliğe bugünkü Kıbrıs Cumhuriyeti mi, yoksa yeni kurulacak Kıbrıs mı kabul edilecek 
     Özetle, anahtar Kıbrıs olacak. 
     
KOPENHAG, TÜRKİYE DORUĞUNA DÖNÜŞTÜ      Hiç unutmam, 1998’deki Lüksemburg doruğunda Türkiye’nin adaylığı reddedilmişti Lüksemburg başbakanına kapanış basın toplantısı sırasında, Türkiye ile ilgili o kadar çok soru sorulmuştu ki, sonunda patlamış ve "Bu doruk Türkiye için toplanmadı. Başka konularda da karar alındı. Yeter artık, kapatın Türk konusunu" diye bağırmıştı. 
     12-13 Aralık’taki Kopenhag doruğunun resmi konusu, AB’nin en büyük genişlemesi. AB’nin en büyük genişlemesi. 13 aday ülke ile ilgili kararlar açıklanacak. Ancak daha şimdiden, Kopenhag "Türkiye doruğu" şeklinde tarihe geçeceğini gösteriyor. 
     Diğer kararlar biliniyor. Tek bilinmeyen, Türkiye ile ilgili karar. Üstelik Avrupa ilk defa Türkiye konusunda dev bir adım atacak. 
     Bu adım, tarihi bir gelişmeyi de beraberinde getirecek. Tarihinde Türklerle savaşmış olan Avrupa, kapılarını bu müslüman ülkeye açacağının en somut işaretini verecek. 
     Nereden bakılırsa bakılsın, Kopenhag hem Türkiye, hem de Avrupa Birliği için tarihi bir buluşma yeri ve büyük olasılıkla tarihin gidişini değiştirecek bir toplantı olacak. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Kamuoyu 


Futbol cinayeti 


Ortak tavır 


Brüksel’den bakınca işler güç ama... 


R. T. Erdoğan ve basketbol 


Kırgızistan’daki Türk öğrenciler tedirgin 


Heyecan dorukta... 


Bir ihtimal daha var... Ona da hazır olmak lazım 


Beşiktaş fırtınası 


İstanbul’un bayram sonrası gündemi 


TL 4 ayda yüzde 15 değer kazandı 


Tayyip Erdoğan’ın bayram evi 


</TEXT>
</DOC>
