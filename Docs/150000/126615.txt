<DOC>
<DOCNO> 126615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sonspo13.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, bursasporlu Erkan'a talip... 
</HEADLINE>
<TEXT>

     Galatasaray Kulübü'nün Bursaspor'un başarılı defans oyuncusu Erkan Özbey'e talip olduğu öğrenildi. 
     Sezonun ilk yarısında umduğu başarıyı yakalayamayan sarı-kırmızılı ekip, Teknik Direktör Fatih Terim'in isteği doğrultusunda Bursaspor'un milli oyuncusu Erkan Özbey için temasa geçti. Yönetici Burak Elmas'ın Erkan için Bursaspor'a takas artı para önerdiği, yeşil-beyazlı yöneticilerin de düşünmek için süre istediği belirtildi. 
     Erkan Özbey ise, Galatasaray'dan kendisine direk bir teklif gelmediğini, ancak Galatasaraylı yöneticilerin girişimde bulunduklarını duyduğunu söyledi. 
     Bursaspor ile sözleşmesinin sürdüğünü belirten Erkan, ''Sözleşmemin sona ermesine 1,5 yıl süre var. Benim için önce Bursaspor gelir. Ancak karar yönetimin'' dedi. 
     





</TEXT>
</DOC>
