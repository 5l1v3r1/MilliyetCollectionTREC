<DOC>
<DOCNO> 104135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/spor/aspo.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir çift gol için 
</HEADLINE>
<TEXT>

Şampiyonlar Ligi kilidini, alınacak iki farklı bir galibiyet açacak. Feyenoord önünde kalbimiz Fenerbahçe ile birlikte çarpacak 
     ŞÜKRÜ Saracoğlu Stadı bugün yine tarihi günlerden birine tanıklık edecek. Avrupa’da büyük hedeflere göz diken Fenerbahçe, Şampiyonlar Ligi ön elemesinde Hollanda temsilcisi Feyenoord ile rövanş mücadelesi verecek. İlk maçı 1-0 kaybeden Sarı - Lacivertliler, 52 bin kişilik müthiş bir koroyla turu getirecek iki farklı skoru yakalamak için gayret gösterecek. 
     FENERBAHÇE’DE dizinden problemi bulunan Revivo’nun durumu maç saatinde netlik kazanacak. Arjantinli yıldız Ortega ise Sarı - Lacivertli takımın en büyük kozu olacak. Feyenoord’ta sakat Leonardo ve van Haren forma giyemeyecek. Karşılaşmayı Alman hakem Marcus Merk yönetecek. Saat 21.00’de başlayacak maçı Show TV naklen ekranlara getirecek. 
     
Yağmur var      İstanbul’da bugün sağnak yağışlı bir hava bekleniyor. Sıcaklığın gündüz 27, akşam ise 20 derece civarında olacağı belirtildi. 
     
Mustafa tutacak Serhat atacak      SARI - Laciverli takımın iki önemli silahı Mustafa Doğan ile Serhat dün düzenledikleri ortak basın toplantısında taraftara umut dolu mesajlar yolladılar. Mustafa Doğan, "Beklentiler boşa çıkmayacak. Görev alırsam elimden geleni yapacağımdan kimsenin şüphesi olmasın" diye konuşurken, Serhat ise "Hücum oyuncularının Feyenoord karşısında patlama yapacağına inanıyorum" ifadesini kullandı. 
     
Kadıköy’den çıkış yok’Fenerbahçe Başkanı Aziz Yıldırım, Feyenoord’u geçip, Şampiyonlar Ligi’nde çok iyi işler yapacaklarını söyledi 
     FENERBAHÇE Başkanı Aziz Yıldırım, Feyenoord maçı öncesi camiaya umut dağıttı. Yıldırım, takımın son yılların en iyi futbolunu oynayarak Şampiyonlar Ligi’ne kalacağını iddia etti ve "Burası Kadıköy, buradan çıkış yok. Futbolcularda bu havayı gördüm. Bugün gerekeni yapacaklar" diye konuştu. 
     AZİZ Yıldırım, Galatasaray Başkanı Özhan Canaydın’a konuşmasından dolayı teşekkür ederken, "Şampiyonlar Ligi’nde inşallah Galatasaray’la final oynarız" temennisinde bulundu. Yıldırım, kadronun çok kaliteli olduğunu vurgulayarak, "Feyenoord’u geçip, çok iyi işler yapacağız" dedi. 
     
Fenerbahçe dalya peşinde      SARI - LACİVERTLİ takım bugün Avrupa Kupaları tarihindeki 100. maçına çıkacak. Bugüne kadar oynadığı 99 maçta rakip kalelere 99 gol atan Fenerbahçe, Feyenoord önünde çifte dalya yapmaya hazırlanıyor. 
     AVRUPA Kupaları’nda Fenerbahçe’nin Hollanda takımlarına karşı şansı tutmuyor. Sarı-Lacivertliler bugüne kadar yedi maçta altı yenilgi aldı, bir kez galip ayrıldı. Fenerbahçe Amsterdam, Ajax ve PSV takımlarına elenmekten kurtulamadı. 
     



 SPOR 

























</TEXT>
</DOC>
