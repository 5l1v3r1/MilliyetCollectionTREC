<DOC>
<DOCNO> 121169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo19.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenes Erzik Başkan Johansson'nın 2008 ile ilgili açıklaması yok 
</HEADLINE>
<TEXT>

     UEFA Asbaşkanı Şenes Erzik, UEFA Başkanı Lennart Johansson'un, 2008 Avrupa Futbol Şampiyonası finallerinin organizasyonu için Türkiye ile Yunanistan'ın ortak adaylığının şansının azaldığı yönünde bir açıklamada bulunmadığını söyledi. 
     Erzik, Futbol Federasyonu'nda düzenlediği basın toplantısında, İsviçre'de Fransızca yayınlanan bir gazeteye demeç veren UEFA Başkanı Johansson'un, Türkiye-Yunanistan ortak adaylığının şansının az olduğu yönündeki açıklamalarının gerçeği yansıtmadığını ifade etti. 
     Johansson'un, kararın açıklanmasına kısa bir süre kala, tarafsız kimliği ile böyle bir açıklama yapacağını tahmin etmediğini belirten Erzik, dün akşam haberin kendisine ulaştırılmasının kendisi için büyük sürpriz olduğunu söyledi. 
     Bu sabah telefonla Johannson'u evinden aradığını kaydeden Şenes Erzik, Türk medyasına da yansıyan haber metnini UEFA Başkanı'na okuduğunu belirterek, "Reaksiyonu tahmin ettiğim gibi oldu. Hiçbir şekilde böyle bir beyanat vermediğini söyledi" dedi. 
     UEFA Yürütme Kurulu 2008 yılında yapılacak Avrupa Futbol Şampiyonası finallerini düzenleyecek ülkeyi, 12 Aralık'da yapacağı toplantıda belirleyecek. 
     





</TEXT>
</DOC>
