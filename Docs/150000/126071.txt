<DOC>
<DOCNO> 126071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/soneko06.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında geçtiğimiz hafta böyle geçti... 
</HEADLINE>
<TEXT>

     Piyasalar geçen hafta ağırlıklı olarak muhtemel Irak operasyonuna ilişkin tedirginliği yakından izledi. 
     Bunun yanında, Uluslararası Para Fonu IMF temasları, Kıbrıs konusu, kamu ihale yasası ve Cumhurbaşkanı'nın Anayasa değişikliği paketini TBMM'ye iadesine ilişkin gelişmeler de piyasaların yönünü tayin etmede etkili oldu. 
     Borsada zaman zaman sert sayılabilecek iniş çıkışlar ve günlük bazda yüzde 7'yi aşan düşüşler yaşandı. İMKB Tahvil ve Bono Piyasası'nda ortalamalarda küçük çapta dalgalanmalar oldu. Altın ve dövizde de yüzde 6-9 aralığında değişen önemli artışlar vardı. Banka faizlerinde önemli bir değişiklik gözlenmedi. 
     Hisse senetleri haftalık bazda ortalama yüzde 13.50 oranında değer yitirdi. 24 ayar külçe altının gram satış fiyatı yüzde 9.39 oranında, Cumhuriyet altınının satış fiyatı da yüzde 8.93 oranında arttı. Dolar, haftalık bazda yüzde 5.81 oranında, Euro da yüzde 6.13 oranında değer kazandı. Yatırım fonlarının seyrini izleyen A.A Fon Endeksi ortalama yüzde 1.49 oranında düşüş kaydetti. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.68, haftalık reponun net getirisi yüzde 0.70 olarak gerçekleşti. 
     
     İMKB'DE GEÇEN HAFTA 
     İstanbul Menkul Kıymetler Borsası'nda İMKB işlem gören hisse senetleri, haftaya ortalama yüzde 5.02 kayıpla başladılar. 
     Kopenhag Zirvesi'nin ardından, IMF heyetinin temasları ve Irak'taki gelişmelere endekslenen Borsa'da, Türkiye'nin ''sınır boyunca asker yığmaya başladığı''na yönelik haberlerle satışlar hızlandı. Endeks, her iki seanstaki kayıplar sonucunda günü 654.95 puan düşüşle 12,392.48 puandan tamamladı. 
     Salı günü, Borsa'da muhtemel Irak operasyonu tedirginliğine bağlanan düşüşler artarak sürdü. Irak'ın yanında IMF ile görüşmelerin de piyasa açısından önem taşıdı. Endeks, ilk seansta yüzde 3.11, ikinci seansta da 495.72 puan ve yüzde 4.13 kayba uğrayan endeks, son dakika alımlarıyla günü 11,511.01 puandan tamamladı. Endeksin günlük bazdaki kaybı yüzde 7.11 ve 881.47 puana ulaştı. 
     Çarşamba günü, piyasada toparlanma belirtileri ağırlık kazandı. IMF ile yapılan mutabakatta bir sorun çıkmayacağına yönelik açıklamalar, ilk iki günkü düşüşün ardından bir miktar toparlanma getirdi. Ancak Kıbrıs ve Irak konularındaki belirsizliklerin, toparlanma hareketini sınırladı. Endeks, 1. seansta yüzde 0.22 kayıp yaşarken, 2. Seansta 83.16 puan ve yüzde 0.72 artış gösterdi. 11,568.87 puandan kapanan endeks günlük bazda yüzde 0.50 artış sağladı. 
     Perşembe günü satıcılı seyir izleyen borsada endeks 11,000 seviyesinin üstünde tutundu. Irak konusunun önemini koruduğu ve piyasadaki kaygının etkili olmaya devam ettiği gözlendi. 
     Endeks, ilk seansta yüzde 2.13 kayıpla 11,322.56 puana, 2. Seansta da 197.28 puan ve yüzde 1.74 kayıpla 11,125.28 puana geriledi. Endeksin günlük bazdaki kaybı yüzde 3.83 oldu. 
     Haftanın son işlem gününde, Irak tedirginliği, döviz kurundaki ve bono faizlerindeki artış nedeniyle ilk seans açılışında 10,800 desteğini hacimsiz bir şekilde test eden endeks, daha sonra 11,000-11,200 bandında yatay seyretti. İkinci seansta bu seviyelerin korunması çabaları ağırlık kazandı ve endeks 11,286.45 puandan haftayı tamamladı. Haftanın son işlem gününde hisse senetlerindeki ortalama değer artışı yüzde 1.45 oldu. 
     
     BORSA ENDEKSLERİ 
     İMKB Bileşik Endeksi, bir önceki hafta sonuna göre 1,760.98 puanlık kayıpla 13,047.43 puandan, 11,286.45 puana indi. Hisse senetlerinin haftalık ortalama değer kaybı yüzde 13.50'ye ulaştı. 
     İMKB Ulusal-Mali Endeksi 2,483.63 puan düşerek 16,475.26 puandan 13,991.63 puana, İMKB Ulusal-Sanayi Endeksi 1,663.08 puan düşerek 12,469.22 puandan 10,806.14 puana, İMKB Ulusal-Hizmetler Endeksi de 742.90 puan düşerek 8,224.00 puandan 7,481.10 puana geriledi. 
     Böylece, mali grup hisseleri ortalama yüzde 15.07 oranında, sanayi grubu hisseleri ortalama yüzde 13.34 oranında ve hizmetler grubu hisseleri de ortalama yüzde 9.03 oranında değer yitirdiler. 
     
     KAZANANLAR VE KAYBEDENLER 
     Borsada geçen hafta işlem gören 293 hisse senedinden 272'si değer yitirirken, 18 hisse senedi değer kazandı. 3 hisse senedinin değeri değişmedi. 
     En yüksek oranlı artış yüzde 65.22 ile Yataş hisselerinde oldu. Yüzde 24.62'lik artışla Alkim Kimya hisseleri ikinci, yüzde 22.50'lik artışla Link Bilgisayar hisseleri de üçüncü olarak sıralandı. 
     En yüksek oranlı düşüş ise yüzde 32.22 ile Borova Yapı hisselerinde oldu. Yüzde 29.63'lük düşüşle Milpa hisseleri ikinci ve yüzde 29.03'lük düşüşle de Global Menkul Değerler hisseleri üçüncü sırada yer aldı. 
     İMKB Ulusal Pazar'da geçen hafta toplam 964 milyar 806.3 milyon adet hisse senedi işlem gördü ve karşılığında 2 katrilyon 886 trilyon 358.2 milyar liralık işlem hacmi gerçekleşti. 
     
     DÖVİZ 
     Döviz cephesinde geçen hafta önemli artışlar gerçekleşti. İstanbul serbest döviz piyasasında alınıp satılan ABD Doları yüzde 5.81 oranında, Euro yüzde 6.13 oranında artış kaydetti. 
     ABD Doları'nın Türk Lirası satış fiyatı 90 bin lira artarak, 1 milyon 640 bin liraya, Euro'nun satış fiyatı 97 bin lira artarak 1 milyon 680 bin liraya ulaştı. 
     Cuma günkü kapanışa göre, öteki döviz türlerinden İngiliz Sterlini'nin Türk Lirası satış fiyatı haftalık bazda yüzde 6.51 oranında artarak, 2 milyon 668 bin liraya, İsviçre Frangı'nın satış fiyatı da yüzde 6.21 oranında artarak 1 milyon 146 bin liraya çıktı. 
     Bugün İstanbul serbest piyasada ABD Doları 1 milyon 640 bin, Euro 1 milyon 680 bin, İngiliz Sterlini 2 milyon 651 bin ve İsviçre Frangı 1 milyon 160 bin liradan satıldı. 
     
     ALTIN 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 9.39 oranında, Cumhuriyet altınının satış fiyatı da yüzde 8.93 oranında arttı. 
     Külçe altının gram satış fiyatı 1 milyon 550 bin lira artarak 18 milyon 50 bin liraya, Cumhuriyet altınının satış fiyatı da 10 milyon lira artarak 122 milyon liraya yükseldi. 
     İstanbul Altın Borsası'nda İAB işlem gören 24 ayar altının gram fiyatı da yüzde 7.78'lik artışla 18 milyon liraya çıktı. 
     
     YATIRIM FONLARI 
     Yatırım fonlarına katılma belgeleri bir önceki haftaya göre ortalama yüzde 1.49 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 5 bin 1 puan düşerek 335,694 puandan 330,693 puana indi. 
     Geçen haftanın en çok değer kazanan katılma belgeleri, yüzde 3.74'lük artışla İş Bankası B Tipi Yabancı Menkul Kıymetler Fon, yüzde 3.35'lik artışla Garanti B Tipi Yabancı Fon ve yüzde 3.07'lik artışla da Vakıf B Tipi Yabancı Menkul Fon oldular. 
     Geçen haftanın en çok değer yitiren katılma belgeleri ise yüzde 16.24 oranındaki düşüşle Tacirler A Tipi Değişken Fon, yüzde 15.90 oranındaki düşüşle İş A Tipi Mali Endeks Fon ve yüzde 15.71 oranındaki düşüşle de Alfa A Tipi Ulusal-30 Endeks Fon olarak sıralandılar. 
     
     İHALELER... 
     Hazine geçen hafta Pazartesi günü 91 gün vadeli referans bono ihalesi düzenledi. Bu ihaledeki bileşik faiz yüzde 45.45 oldu. 
     İhalede, nominal 1 katrilyon 846.4 trilyon liralık teklif gelirken, 1 katrilyon 429.8 trilyon liralık satış yapıldı. 
     Basit faizin yüzde 39.28, yıllık bileşik faizin ise yüzde 45.45 düzeyinde gerçekleştiği ihalede, net satış 1 katrilyon 302 trilyon lira düzeyinde oldu. 
     İhraç tarihi 18 Aralık 2002 olarak belirlenen ihalede satılan kağıtların geri ödemesi 19 Mart 2003'te yapılacak. 
     Hazine Salı günü ise biri tahvil diğeri 350 günlük bono olmak üzere iki ihale düzenledi. 
     Tahvil ihalesinde, dönem faizi yüzde 12.24, 350 gün vadeli bono ihalesinde ise bileşik faiz yüzde 51 oldu. 
     İhraç tarihi 18 Aralık 2002 olan ve geri ödemesi 11 Ağustos 2004'te yapılacak tahvil ihalesinde nominal 621.8 trilyon liralık, ihraç tarihi 18 Aralık 2002 olan geri ödemesi 3 Aralık 2003'te yapılacak 350 gün vadeli bono ihalesinde ise nominal 1 katrilyon 375.9 trilyon liralık satış gerçekleşti. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri yüzde 0.55 ile yüzde 0.84 arasında gerçekleşti. 
     Mevduat faizlerinde vadelerine göre ortalamalarda önemli bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.68 oldu. 
     Önceki hafta sonunda ortalama faizi yüzde 44'ün biraz üzerinde altında olan haftalık reponun net getirisi de yüzde 0.70 olarak gerçekleşti. 
     





</TEXT>
</DOC>
