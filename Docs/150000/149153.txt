<DOC>
<DOCNO> 149153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo24.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor Beşiktaş maçında iddialı... 
</HEADLINE>
<TEXT>

     Malatyaspor Kulübü Basın Sözcüsü Ali Cengiz, ''Beşiktaş, maçın kolay geçeceğini sanmasın'' dedi. 
     Ali Cengiz, yaptığı açıklamada, son haftalarda takımın iyi bir görüntü vermediğini, bu nedenle Beşiktaş maçını çıkış ve taraftarlarla barışma maçı olarak gördüklerini söyledi. 
     Türkiye Kupası yarı final maçını yitirmenin üzüntüsünü yaşadıklarını, ancak bunu unutup lige dönmek zorunda olduklarını anlatan Cengiz, Trabzonspor maçında takımı yalnız bırakmayan ve desteğini esirgemeyen taraftarlara final mutluluğunu yaşatamamanın çok acı olduğunu bildirdi. 
     Kendi sahalarında yarın Beşiktaş'ı ağırlayacaklarını, rakiplerinin gücünün belli olduğunu kaydeden Cengiz, Beşiktaş'ın henüz ligde yenilgisinin bulunmadığını ve şampiyonluk hedefine ulaşmak için bundan sonra yapacakları her maçı kazanmak istediklerini kaydetti. 
     Malatyaspor'un, son maçlarda iyi oynayamadığını ifade eden Cengiz, şöyle konuştu 
     ''Ancak Beşiktaş, maçın kolay geçeceğini sanmasın. Bu maça çıkış ve her başarıya layık olan taraftarlarımızla barışma maçı olarak bakıyoruz. Teknik kadromuz ve futbolcularımız Beşiktaş maçının ne denli önemli olduğunun bilincindeler. Kazanmak için oynayacağız.'' Cengiz, Beşiktaş maçından 2 hafta önce basının ve Beşiktaş yönetiminden bazı kişilerin 16 yıl önce yapılan bir karşılaşmayı gündeme getirmelerini yadırgadıklarını belirterek, bu tür demeçlerle ortamı germenin Beşiktaş Kulübü'ne yakışmadığını savundu. 
     Beşiktaş Kulübü'nün öncelikle anımsaması gereken birşey olduğunu ve Malatyaspor'un şikeyle ligden düşürüldüğünü Yargıtay kararıyla kanıtlattığını belirten Cengiz, ''Malatyaspor taraftarları sağduyuludur. Centilmenliğini elden bırakmaz. Bunun son örneğini Trabzonspor maçında gösterdiler ve galip takımı alkışladılar. Rakip takımlara karşı böyle centilmence yaklaşım gösteren taraftarın maç öncesi tepkisini çekecek açıklamalardan kaçınılması gerekiyor'' dedi. 
     





</TEXT>
</DOC>
