<DOC>
<DOCNO> 108158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/ekonomi/eko01.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Program korkusu 
</HEADLINE>
<TEXT>

Hükümet seçim öncesi, memur, çiftçi ve esnafa yeni olanaklar sağlıyor. Bu düzenlemelerin kaynağı ise tartışma yaratıyor 
     Ödeneği Maliye bulur’ 
     Devlet Bakanı Masum Türker, memur maaşlarında yapılacak 100 milyon liralık iyileştirmeye ilişkin soruyu yanıtlarken, "Maliye Bakanı ödenekleri bulur, ben parayı bulurum. Maliye Bakanı ödenek bulduysa, parası var demektir. Ancak hedefi şaşacak rakamlar olmaz" dedi. Türker, 100 milyon liralık artışın doğru olup olmadığı sorusuna da "Bu konudaki değerlere bakmadım. Zaten bir sapma olursa, programda arkadaşlar gerekli hatırlatmayı yapıyorlar" yanıtını verdi. 
     
     1- Problemli 50 trilyon 
     Devlet Bakanı Türker, Başbakan Yardımcısı ve ANAP lideri Mesut Yılmaz’ın gündeme getirdiği, fiyatın düşmesine neden olan fındıktaki arz fazlası sorununun çözümü için 140 trilyon gerektiğini söyledi. 
     ABD’den sağlanan 200 trilyon liralık hibe anlaşmasının ardından gazetecilerin sorularını yanıtlayan Türker, 140 bin tonluk arz fazlasında devlet tarafından ele alınması gereken miktarın 50 - 70 bin ton olduğunu belirterek, şöyle dedi "Fiskobirlik devlet adına alacak. Finansman 140 trilyonu geçmez. Dış Ticaret Müsteşarlığı’nın koyacağı fondan gelecek para 90 trilyon, bütçeden de 50 trilyon para var." 50 trilyonun, bakanlıkların kullanmadıkları bütçelerinden sağlanacağı belirtiliyor. İhracatta, DFİF kesintisinin de 8 sent’ten 30 sent’e çıkarılması planlanıyor. İhracatçılar bu kesintiye karşı çıkıyor. 
     
     2- Memura 400 trilyon 
     Memurlarla hükümet arasındaki görüşmelerde, maaşlarda 100 milyon liralık iyileştirme yapılması noktasında uzlaşma sağlandı. Hükümet artışı ekimde vereceğini açıklarken, memurlar eylülde verilmesini istiyor. Bu konudaki son karar bugün Bakanlar Kurulu’nda alınacak. Ayrıca memurlarla 2003’te yapılacak artış da gündeme gelecek. Hükümet, memurlarla görüşmesinde bu yıl için önce 75 milyon brüt artış önermişti, son uzlaşma ise 100 milyon lira düzeyinde. Bu artışın maliyeti ise 400 trilyon lira olacak. Bakan Türker ise bu kaynağın nereden bulunacağını belirtmemekle birlikte, "Yapılan bütün artışlar program dengeleri içinde" diyor. 
     
     3- Esnafa kredi kolaylığı 
     Hükümet, seçim öncesi esnafa yönelik bir dizi karar aldı. Halkbank’ın esnaf kredisi limiti 5 milyardan 10 milyara çıkartılıyor. Yüksek Planlama Kurulu’nda imzaya açılan, küçük ve orta boy işletme KOBİ yatırımlarında devlet yardımları hakkında değişiklik yapılmasına ilişkin karar taslağı uyarınca da KOBİ yatırımlarında yatırım tutarının iki katı kadar bütçe kaynaklı kredi kullandırılacak. İhracat taahhüdü kaldırılan AYB kredisinin sadece deprem bölgesinde değil, tüm Türkiye’deki KOBİ’lere kullandırılması kararlaştırıldı. Son olarak alınan bir başka kararla, Halkbankası anapara borcu 200 milyar liranın altındaki 17 bin esnafa borcunu cari faizle 30 ay vadeyle ödeme olanağı sağlandı. 
     
     4- Konut borcu sabitlendi 
     Toplu Konut İdaresi’nin TOKİ Eryaman V, Halkalı III’üncü etap, Samsun ve Kars projelerinden konut alan vatandaşların borç bakiyeleri, 2005 yılına kadar sabitlendi. TOKİ tarafından satılan söz konusu konutların borç bakiyelerinin iki yıl sabitlenmesine ilişkin Bakanlar Kurulu Kararı, Resmi Gazete’nin önceki günkü sayısında yayımlanarak yürürlüğe girdi. Uygulamadan, Eryaman V. Etap’ta 3 bin 444, Halkalı III. Etap’ta 4008, Samsun’da 968 ve Kars’ta 200 olmak üzere toplam 8 bin 620 aile yararlanabilecek. TOKİ, bu uygulamadan 2 trilyon lira gelir kaybına uğrayacak, ancak yetkililer ödeme kolaylığı sağlanmaması durumunda üstlenilecek maliyetin daha yüksek olacağını belirtiyor. 
     



 EKONOMİ 















</TEXT>
</DOC>
