<DOC>
<DOCNO> 130680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/spor/spo04.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vugrinec şoku 
</HEADLINE>
<TEXT>

Trabzonspor, FIFA’nın 180 bin dolar ısrarı nedeniyle, İsviçre mahkemesine gidiyor 
     FIFA’LIK olmayı göze alıp, 1999-2000 sezonunda Trabzonspor’dan izinsiz olarak Lecce’ye geçen Vugrinec’in bonservisi için FIFA 180 bin dolar belirlemişti. Bunun üzerine harekete geçen Bordo - Mavililer, bu paraya itiraz edip, mağdur olduklarını öne sürmüştü. Ancak FIFA’nın yine aynı rakamda karar kılması üzerine Karadeniz ekibi İsviçre mahkemesine başvurmaya hazırlanıyor. 
     6.5 milyon marka transfer edilen Vugrinec konusunda daha önce FIFA’yı mahkemeye verdiklerini hatırlatan eski genel sekreter Mahmut Ören ise, "FIFA’dan gelen talep üzerine mahkemeye olan müracaatımızı durdurduk. Bize tekrar bu bedeli gözden geçireceklerini söylediler. FIFA’dan yine olumsuz bir yanıt gelmişse, tekrar mahkemeye gidilir ve sonuç alınır" dedi. 
     
     İlk ciddi sınav Hertha Berlin ile 
     ANTALYA kampında ilk hazırlık maçını Akçaabat Sebatspor ile oynayan ve karşılaşmadan 2-0 galip ayrılan Trabzonspor, ilk ciddi sınavını bugün Hertha Berlin karşısında verecek. Efes Cup kapsamında Alman ekibiyle oynayacak olan Bordo - Mavililer’in maçı 20.00’de başlayacak ve Show TV yayınlayacak. 
     
     Mannheimli Umut’a takip 
     WALDHOFF Mannheim ve Almanya Ümit Milli Takımı’nda forma giyen Umut Erdoğan, Trabzon’un listesine girdi. Gaziantep, Gençlerbirliği ve Galatasaray’ın ilgilendiği öğrenilen futbolcuyu önümüzdeki günlerde Özkan Sümer’in izleyeceği belirtildi. Genç futbolcunun sezon sonunda anlaşması sona eriyor. 
     
     Aybaba "Gol" istiyor 
     Serkan Hacıoğlu 

     ANTALYA’DA yoğun mesai yapan Trabzon’un Teknik Direktörü Samet Aybaba, ilk yarıda az gol yemelerine rağmen, az da gol attıklarına dikkat çekti. Aybaba, "Şimdi bunu gidermek için uğraşıyoruz" dedi. Kondisyon ağırlıklı çalışma yapmaları nedeniyle futbolcuların yorgun düştüğünü belirten başarılı çalıştırıcı, Yong’un performansından memnun kaldığını söyledi. 
     DÜNÜ çift antrenman yaparak geçiren Bordo - Mavililer’de kaleci Petkoviç yer almadı. Avustralyalı file bekçisinin 16 Ocak’taki Spartak Moskova maçına yetişebileceği, dizleri su topladığı için odasında dinlendiği bildirildi. Kırılan kolundaki alçıları çıkarılan Erdinç ise fizyoterapist Ferhat Boz gözetiminde topla çalışmaya başladı. 
     



 SPOR 























</TEXT>
</DOC>
