<DOC>
<DOCNO> 146199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko07.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelir idaresinin yeniden yapılandırılması... 
</HEADLINE>
<TEXT>

     Vergi Denetmenleri Derneği'nin düzenlediği ''Gelir İdaresinin Yeniden Yapılandırılması'' panelinde mesleki ve genel vergilendirme sorunları ve çözüm önerileri ele alındı. 
     İstanbul Ticaret Odası'nda gerçekleştirilen panelde konuşan Vergi Denetmenleri Derneği İstanbul Şube Başkanı Ayten Aslan Berik, sahte fatura ticaretinin sektör olduğu, her 100 yükümlüden sadece birinin incelenebildiği, vergi mevzuatının karışık, çelişkili ve boşluklarla dolu olduğu Türkiye'de, gelir yönetiminin yeniden yapılandırılmasının yaşamsal önem taşıdığını söyledi. 
     Vergi denetiminde standartların geliştirilemediğini anlatan Berik, vergi kaçakçılığını önlemek yerine eylem oluştuktan sonra suçun saptanması ve cezalandırılmasının amaçlandığını bildirdi. 
     Berik, çözümün Türkiye'nin yapısına uygun bir gelir yönetimi örgütlenmesinden geçtiğini dile getirdi. 
     




</TEXT>
</DOC>
