<DOC>
<DOCNO> 134050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun01.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, BM Güvenlik Konseyi'nde ne açıklayacak 
</HEADLINE>
<TEXT>

     ABD Dışişleri Bakanı Colin Powell'ın 5 Şubat'ta BM Güvenlik Konseyi'nin yapacağı toplantıda Irak ile ilgili hangi gizli kanıt ve belgeleri açıklayacağı ABD yönetiminin önde gelen isimleri arasında ayrıntılı şekilde tartışıldı. 
     New York Times gazetesine bilgi veren yönetime yakın kaynaklar, açıklanacak belgeler arasında Irak'a ait şüpheli silah depolarının uzaydan çekilmiş uydu fotoğrafları, dinlenen telefon konuşmalarının kayıtları ve rejim aleyhtarlarıyla yapılan mülakatların yer alabileceğini söylediler. 
     Powell'ın Güvenlik Konseyi toplantısında yapacağı açıklamaları dinlemek üzere Konsey üyesi ülkelerden bazılarının dışişleri bakanlarının New York'a gelecekleri bildiriliyor. Powell'ın açıklamalarının ardından Konsey'in kapalı kapılar ardında ikinci bir oturum daha yapması öngörülüyor. 
     Gazetede yer alan habere göre, Powell 5 Şubat Çarşamba günü ''Irak'ın denetlemeleri engellediğini'' ve ''El Kaide terör örgütüyle aktif bağları bulunduğunu'' da ispata çalışacak. Powell, engellemelere örnek olarak Irak'ın U-2 casus uçaklarının uçuşuna izin vermemesini gösterecek. 
     
     BİLİM ADAMLARI AJAN MI 

     Uydu fotoğraflarının, Iraklıların, BM denetçileri gelmeden önce teftiş edilecek yerleri ''temizledikleri''ni gözler önüne serdiği öne sürülüyor. 
     Powell ayrıca, BM denetçilerinin mülakata aldığı bazı Iraklı uzmanların aslında istihbarat ajanı olduklarını da kanıtlamaya çalışacak. 
     Powell, Iraklı yetkililere ait olduğu öne sürülen telefon kayıtları ile rejim aleyhtarlarının yaptıkları açıklamaları da Konsey'e sunacak. Bu belgelerin ne oranda ikna edici olacakları tartışma yaratırken, Powell'ın en güvenilir belgelerinin bunlar olduğu ifade edildi. 
     
     IRAK SİLAHLARI SURİYE'YE Mİ KAÇIRDI 

     Bush yönetiminin, Noel döneminde Irak'ın kitle imha silahlarının bir kısmını konvoylarla Suriye'ye kaçırdığına dair elde edilen istihbaratın ne derecede güvenilir olduğunu tartıştığı da haberde belirtildi. Söz konusu silahların Suriye'ye kaçırılarak BM denetimi dışına çıkartıldığı ileri sürülüyor. 
     Amerikan kaynakları, konvoyun sıkı koruma altında olduğunu, ancak taşıdığı malın niteliğini saptamanın mümkün olmadığını belirttiler. 
     Amerikan Merkezi Haberalma teşkilatının CIA ise Irak ile Suriye arasında sürekli kamyon trafiği olduğunu, dolayısıyla söz konusu konvoyun özel bir anlam taşımadığını yönetime rapor ettiği de gazetedeki yazıda kaydedildi. 
     





</TEXT>
</DOC>
