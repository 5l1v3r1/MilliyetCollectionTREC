<DOC>
<DOCNO> 143268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur27.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalifler toplantısı yarın Ankara'da yapılacak... 
</HEADLINE>
<TEXT>

     ABD Başkanı George Bush'un Irak danışmanı Zalmay Halilzad, Irak'taki bazı muhalif gruplarla Türk ve Amerikalı yetkilileri biraraya getirecek Ankara toplantısının yarın yapılacağını açıkladı. 
     Halilzad, Dışişleri Bakanlığı Müsteşarı Büyükelçi Uğur Ziyal ile bir saat süren görüşmesinin ardından yaptığı açıklamada, yarınki muhalifler toplantısına ilişkin görüş alışverişinde bulunduklarını bildirdi. 
     Danışman Halilzad, yarın, karşılıklı anlayış birliği içinde Irak ve özellikle de Kuzey Irak'a ilişkin tarafları ilgilendiren konuları ele alacaklarını söyledi. 
     Edinilen bilgiye göre, yarın yapılacak 5'li toplantının ardından Çarşamba günü, Irak'taki Şii ve Arap muhaliflerin de katılacağı ikinci bir toplantı düzenlenecek. 
     Yarınki toplantıya, Irak Kürdistan Yurtseverler Birliği IKYB lideri Celal Talabani, Irak Türkmen Cephesi lideri Sanan Ahmet Aga, Irak Kürdistan Demokrat Partisi IKDP yetkilisi Neçirvan Barzani, ABD Başkanı George Bush'un Irak danışmanı Zalmay Halilzad ve Türk yetkililer katılacak. 
     Çarşamba günkü toplantıya ise bunların yanı sıra Irak Ulusal Kongresi, Anayasal Monarşik Hareketi, Irak Ulusal Uzlaşı Hareketi ve İslam Devrimi Yüksek Konseyi'nden temsilciler katılacak. 
     





</TEXT>
</DOC>
