<DOC>
<DOCNO> 127364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/guncel/gun06.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeter davasında sanıklar gelmedi 
</HEADLINE>
<TEXT>

Gözaltında işkenceyle öldürülen Yeter’in davasında yine karar çıkmadı. Emniyet’in soruşturması istendi 
     ESRA ALUS İstanbul 

     Limter - İş Sendikası eğitim uzmanı Süleyman Yeter’e gözaltında işkence yaparak ölümüne sebebiyet verdikleri iddia edilen üç eski polis memurunun yargılandığı davada, olayın ardından başlatılan disiplin soruşturmasının Emniyet’ten istenmesine karar verildi. 
     İstanbul 6. Ağır Ceza Mahkemesi’ndeki duruşmaya, tutuksuz sanıklar Erol Erşan ve Mehmet Yutar katılmadı. Gıyabi tutuklu sanık Ahmet Okuducu ise kırmızı bültenle aranıyor. Müdahil avukatı Keleş Öztürk, geçen duruşmada, Yeter’in ölümüne ilişkin İstanbul Emniyet Müdürlüğü’nde yapılan idari soruşturmanın dosyasının istenmesini talep ettiklerini, ancak bu isteklerinin reddedildiğini hatırlattı. 
     Mahkeme Başkanı, idari soruşturmanın yargılamaya etkisi olmadığını, ancak bu soruşturmada elde edilen delillerin mahkemece incelenmesi gerektiğine inandıklarını söyledi. Mahkeme, soruşturma dosyasının Emniyet’ten istenmesine karar vererek duruşmayı erteledi. Duruşma sırasında, 500 polis de adliye çevresinde geniş güvenlik önlemleri aldı. 
     



 GÜNCEL 





















</TEXT>
</DOC>
