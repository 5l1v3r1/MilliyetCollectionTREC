<DOC>
<DOCNO> 124140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sondun19.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanlarını leş kokusuyla kandıran çiçek... 
</HEADLINE>
<TEXT>

     Akdeniz adalarında büyüyen bir çiçek, leş kokusu yayarak sinekleri kendine çekiyor. 
     İsveçli ve İtalyan bilim adamlarının, İngiliz Nature dergisinde yayınlanan makalelerine göre, Latince ismi ''helicodiceros muscivorus'' olan çiçek, leş kokusunu o kadar iyi taklit edebiliyor ki, sinekler bitki ve leş arasındaki farkı anlayamıyor. 
     Çiçeğin kandırma yöntemiyle sinekleri çekmesinin nedeni, polenlerinin yayılmasını sağlayarak, varlığını sürdürmek. 
     İsveç'teki Alnarp Tarım Bilimleri Üniversitesi'nde görevli bilim adamı Bill Hansson, sineklerin yumurtalarını genelde leşlerin üzerine bıraktığını, bu yüzden leş kokan çiçeğe konduklarını kaydetti. 
     Sineklerin çiçekten çiçeğe konarak, leş çiçeğinin polenlerini yaydığını söyleyen bilim adamları, ''helicodiceros muscivorus'' çiçeğinin, kötü koku yayarak sinekleri çeken tek çiçek olmadığını, Malezya'daki ''rafflesia arnoldii'' çiçeğinin de aynı yöntemi kullanarak çoğaldığını belirttiler. 
     





</TEXT>
</DOC>
