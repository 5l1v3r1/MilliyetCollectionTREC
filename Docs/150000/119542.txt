<DOC>
<DOCNO> 119542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/soneko21.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu bankaları 1.1 katrilyon kar elde etti 
</HEADLINE>
<TEXT>

     Kamu bankaları kapsamında bulunan Ziraat ve Halk bankaları, Eylül 2002 tarihi itibariyle 1 katrilyon 166 trilyon lira kar elde etti. 
     Bankacılık Düzenleme ve Denetleme Kurumu BDDK , bankacılık sektörü yeniden yapılandırma programında sağlanan gelişmeleri içeren Gelişme Raporu'nun beşincisini yayımladı. 
     Raporda, finansal ve operasyonel yeniden yapılanmanın olumlu sonuçlarının, kamu bankalarının karlılık performansına yansımaya başladığı ifade edildi. 
     Raporda, Ziraat Bankası'nın, 2002 yılının ilk çeyreğinde 119 trilyon lira olan karının, ikinci çeyrekte 126 trilyon liraya, üçüncü çeyrekte ise 544 trilyon liraya ulaştığı belirtildi. 
     Halk Bankası'nın, Eylül sonu itibariyle 622 trilyon lira kar elde ettiği kaydedilen raporda, aynı dönemde kamu bankalarının toplam karının 1 katrilyon 166 trilyon lira olarak gerçekleştiği bildirildi. 
     Raporda, kamu bankalarının sermaye yapısının güçlendirilmesi amacıyla kamu bankalarına hem menkul kıymet hem de nakit olarak kaynak aktarımı yapıldığı hatırlatıldı. 
     Yapılan kaynak aktarımları sonucunda kamu bankalarının toplam ödenmiş sermaye tutarının, Aralık 2000'de 476 trilyon lira iken, Eylül 2002'de 3 katrilyon 372 trilyon liraya yükseldiği belirtilen raporda, aynı dönemde toplam özkaynaklarının da 713 trilyon liradan 5 katrilyon liraya çıktığı kaydedildi. 
     Rapora göre, Ziraat Bankası'nın aynı dönemde ödenmiş sermaye tutarı 261 trilyon liradan 2 katrilyon 222 trilyon liraya, toplam öz kaynakları 506 trilyon liradan 3 katrilyon 481 trilyon liraya yükseldi. 
     Aynı dönemde, Halkbank'ın ödenmiş sermayesi 145 trilyon liradan 1 katrilyon 150 trilyon liraya çıkarken, toplam özkaynağı 1 katrilyon 519 trilyon lira oldu. 
     Kamu bankalarının 2000 yılı sonunda takipteki alacakları 1 katrilyon 17 trilyon lira ve bu alacaklar için ayrılan karşılıklar 296 trilyon lira iken, Eylül 2002 itibariyle takipteki alacaklar 3 katrilyon 663 trilyon liraya, ayrılan karşılıklar ise 2 katrilyon 957 trilyon liraya yükseldi. 
     





</TEXT>
</DOC>
