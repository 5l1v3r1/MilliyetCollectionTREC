<DOC>
<DOCNO> 132736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur11.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
3 Kasım seçimleri ertelenebilir mi 
</HEADLINE>
<TEXT>

     Yüksek Seçim Kurulu YSK Başkanı Tufan Algan, Anayasa Mahkemesi'nin Recep Tayyip Erdoğan ile ilgili kararı üzerine, 3 Kasım seçimlerinin iptali istemiyle bir itiraz gelmesi veya Anayasa Mahkemesi'nin kararının değişiklik gerektirmesi durumunda bunları değerlendireceklerini söyledi. 
     Algan, YSK'ya gelişinde gazetecilerin konuyla ilişkin sorularını yanıtladı. 
     Bir gazetecinin, ''Anayasa Mahkemesi'nin Erdoğan ile ilgili kararını nasıl değerlendiriyorsunuz 3 Kasım seçimlerinin iptali gündeme gelebilir mi '' sorusu üzerine, Algan, böyle bir başvuru gelirse bunu değerlendireceklerini ifade etti. Algan, şöyle konuştu 
     ''Ancak bu hususlarda, Anayasa Mahkemesi'nin son olarak vermiş olduğu karar gereğince eğer Kurulca geçmişe yönelik hukuki bir karar alınması gerekirse, onu da Kurul gündeminde görüşeceğiz. Bunun dışında yapacak başkaca bir iş yok. Kaldı ki Anayasa Mahkemesi'nin gerekçeli kararı da daha yayınlanmadı. 
     Türkiye genelinde 3 Kasım seçimleri için oy pusulalarının kesinleştirilmesi 25 Eylül 2002 itibariyleydi. Bu tarihten önce de biz Yargıtay Cumhuriyet Başsavcılığı'ndan seçime katılabilecek siyasi partilerin hukuki olarak genel başkanlarının kim olduğu hususunu sorduk. Bu alınan cevaba göre Kurul değerlendirdi ve oy pusulalarına bu şahısların isimleri yazıldı.'' Geçmişteki konuların tamamen hukuk ve kanunlar çerçevesinde değerlendirildiğini vurgulayan Algan, bundan sonra herhangi bir itiraz gelmesi veya Anayasa Mahkemesi'nin kararının değişiklik gerektirmesi durumunda bunları değerlendireceklerini bildirdi. 
     Algan, ''Anayasa Mahkemesi'nin kararı gecikmiş bir karar mıdır '' sorusunu yanıtlarken de, ''Bunu Anayasa Mahkemesi'ne sorun'' dedi. 
     
</TEXT>
</DOC>
