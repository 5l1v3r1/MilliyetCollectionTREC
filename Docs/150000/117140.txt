<DOC>
<DOCNO> 117140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun19.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ak Parti'nin iktidarı Türkiye-AB ilişkilerini etkilemez" 
</HEADLINE>
<TEXT>

     İtalya Meclisi Dışişleri Komisyonu'nun başkan yardımcıları Umberto Ranieri ve Dario Rivolta, AK Parti'nin iktidara gelmesinin Türkiye'nin AB ile olan ilişkilerini etkilemeyeceğini söylediler. 
     Muhalefetteki Solun Demokratları'nın üyesi Ranieri, gazetecilere yaptığı açıklamada, ''AK Parti'nin seçimlerden galip çıkması bizim için anlamlı ve olumlu bir durum. Türkiye ile AB arasındaki ilişkiler değişmez. Yeni hükümetin, siyasi istikrarı yeniden sağlamasını, radikal İslami girişimlerde bulunmadan ekonomik ve sosyal sorunlara çözüm bulmasını temenni ederim'' dedi. 
     Raneri, AK Parti lideri Recep Tayyip Erdoğan'ın seçim kampanyası sırasında ve sonrasında yaptığı açıklamaları, ''çok ölçülü'' olarak değerlendirdi. 
     Başbakan Silvio Berlusconi'nin Forza İtalya partisi üyesi olan diğer Dışişleri Komisyonu başkan yardımcısı Dario Rivolta da, La 7 televizyonunda katıldığı bir programda, ''Türkiye için şu anda endişelenecek bir durumun söz konusu olmadığını'' söyledi. 
     Rivolta, ''Türkiye'de AK Parti'nin kazanması daha çok insanların umutsuzluğundan ve eski siyasetçilere kızgınlığından kaynaklanmıştır. Halkın seçimine saygı duymak gerekir. Korkulacak bir şey yok'' diye konuştu. 
     Demokrasinin her ülkenin koşullarına göre farklı algılanabileceğini belirten Rivolta, ''Bu Avrupa için de geçerli. Maalesef gerçeklerle yüzleşmek gerekir. Örneğin bir ülkede askerin müdahale etmesi bize çok saçma gelebiliyor. Ama Türkiye'nin koşullarında geçmişe bakıldığında bunun böyle olmadığı görülüyor. Mustafa Kemal Atatürk'ün kurduğu laik Türkiye rejiminin koruyucusu olan ordu, birkaç kez müdahale etme gereğini duyduğu gibi hemen çekilerek siyasi sahneyi sivillere bırakmayı başarmıştır. Şimdiki durumda zaten böyle bir olasılık görülmüyor'' diye konuştu. 
     





</TEXT>
</DOC>
