<DOC>
<DOCNO> 130542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko25.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BMC kamyonları, Irak'ta... 
</HEADLINE>
<TEXT>

     Türkiye'nin endüstriyel ürün olarak yurtdışına gerçekleştirdiği en büyük know-how transferlerinden biri, Irak'ta gerçekleşiyor. Bu ülkede BMC lisansı altında kamyon üretimi için, 287 milyon dolar tutarında bir anlaşma imzalandı. 
     Anadolu Ajansı muhabirinin, Çukurova Dış Ticaret ve Irak'ta bağlantıyı sağlayan Mafex firmasının yetkililerinden edindiği bilgiye göre, bir süre önce Irak Sanayi Bakanlığı ile BMC adına Mafex firması arasında bir anlaşma imzalandı. 
     Irak tarafı, eski bir kamyon fabrikasının yenilenerek, yılda 10 bin adet BMC kamyonunu üretecek kapasite için, makina, ekipman ve teknoloji transferi ile bu fabrikanın dizaynını istiyor. 
     Irak Sanayi Bakanlığı tarafından gerçekleştirilecek yatırım ile Irak'ta BMC lisansı altında üretim yapılması hedefleniyor. 
     Fabrikada 5 tonluk hafif ticari, Fatih tipi, kamyonların üretimi hedefleniyor. 
     
     EN BÜYÜK TEKNOLOJİ TRANSFERLERİNDEN BİRİ OLACAK 
     Türkiye'nin şu ana kadar yurt dışı yaptığı en büyük teknoloji transferlerinden biri olan anlaşmayla kurulacak fabrikada, en az 1 yıl süreyle montaj yapılması ve temel imalatların yapılması bekleniyor. 
     Bu kapsamda 4 bin adet demonte kamyonun KİT Irak'a gönderilmesi de iyi niyet sözleşmesine bağlanırken, 6 ay içinde ilk montaj hattının teslim edilmesi öngörülüyor. 
     
     İLK KAMYON 2004 BAŞINDA BANTTAN ÇIKACAK 
     Siyasal bir kesinti olmaması durumunda 2004 yılı başlarında ilk kamyonun montaj bandından çıkacağı belirtiliyor. 
     BMC'nin bu ülkeye KİT halinde veya ana parçalar itibariyle yapacağı ihracatın, üretimle birlikte yıllık 100 milyon doları bulabileceği belirtiliyor. 
     





</TEXT>
</DOC>
