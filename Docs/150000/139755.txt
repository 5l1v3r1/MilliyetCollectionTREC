<DOC>
<DOCNO> 139755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur08.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Tezkerenin ertelenmesinin MGK ile bağı yok" 
</HEADLINE>
<TEXT>

     Adalet Bakanı Cemil Çiçek, ''Uluslararası hukukun meşru saydığı haller'' kavramının içinin yeterince doldurulmamış bir kavram olduğunu belirterek, ''Uluslararası hukukun meşru saydığı halleri ülke güvenliği, menfaatleri açısından değerlendirmek gerekir'' dedi. 
     Çiçek, bakanlıkta düzenlediği basın toplantısında, Adalet Bakanlığı'nın 100 günde yaptığı çalışmalar hakkında bilgi verdi ve soruları yanıtladı. 
     Başbakanlık tarafından TBMM'ye gönderilen, yurtdışına asker gönderilmesi ve yabancı kuvvetlerin Türkiye'de bulunmasına izin verilmesini öngören tezkerenin Anayasa'nın 92. maddesindeki ''Uluslararası hukukun meşru saydığı hallere'' uygun olup olmadığına ilişkin bir soru üzerine Çiçek, bu kavramın içinin yeterince doldurulmuş bir kavram olmadığını söyledi. 
     Soyut değil somut durumlara bakılması gerektiğini ifade eden Çiçek, ''Somut durum, ülkenin menfaati, güvenliğidir. Ben bunu tercih ederim. Ülkemin milli menfaatleridir. Uluslararası hukukun çok sayıdaki kararının ihlal edildiğinin çevremizde çok sayıda örneği vardır.'' diye konuştu. 
     ''Uluslararası hukukun meşru saydığı halleri ülke menfaatleri, güvenliği açısından değerlendirmek gerekir'' diyen Çiçek, söz konusu tezkerenin TBMM'den geçmesi halinde Anayasa Mahkemesi'ne götürülmesi ihtimaline ilişkin soruyu yanıtlarken de, bu konuda başvuru yapılabileceğini, ancak Anayasa Mahkemesi'nin son olarak Afganistan'a asker göndermeye ilişkin tezkereyi incelemeksizin reddettiğini anımsattı. Tezkerelerin TBMM Kararı olduğunu hatırlatan Çiçek, Anayasa'nın 92. maddesine aykırılık olup olmadığının akademik çevreler ve hukukçular tarafından tartışılmasının da doğal olduğunu kaydetti. 
     
     ''BİZ DE RAHAT DEĞİLİZ'' 
     Çiçek, bir başka soru üzerine milletvekilleri de dahil olmak üzere bütün vatandaşların sıkıntılı bir dönemden geçtiğini, verilecek kararın ülkenin geleceğini etkileyeceğini kaydetti. Çiçek, ''Zaten sıkıntı yaşanmazsa şaşarım. Biz de rahat değiliz. Tereddüt gibi algılanan konular, ülkemizi en az sıkıntıyla, en az zararla bu olaylardan kurtarabilme çabalarıdır. Yanlış karar vermeme çabasıdır.'' dedi. 
     Tezkerenin görüşülmesinin bugün yapılan MGK toplantısı sonrasına bırakılmasına ilişkin bir soru üzerinde de Çiçek, Türkiye'nin son yıllarda iki önemli ciddi olayla karşılaştığını, bunlardan birinin Körfez Savaşı, diğerinin de bugünkü Irak'a yönelik olası savaş olduğunu belirtti. 
     Türkiye'nin Körfez Savaşı'nda ne kadar zarara uğradığı konusunda henüz bir ittifak bulunmadığını kaydeden Çiçek, Türkiye'nin bugün geçmişte yaşadıklarını da dikkate alarak bu işten en az zararla çıkmaya çalıştığını ifade etti. 
     Çiçek, dün gayri resmi de olsa BM Güvenlik Konseyi'nin toplandığını ve Arap Birliği toplantısının devam ettiğini, dışarıdaki gelişmelerin de önemli olduğunu söyledi. 
     
     ''MGK TOPLANTISIYLA İLGİSİ YOK'' 
     AK Parti Grubu'nda milletvekillerinin, görüşlerini dile getirmeye devam ettiklerini de ifade eden Çiçek, ülkenin geleceğini ilgilendiren bir konunun bir ay sonra yeniden değişen iç ve dış şartlara göre yeniden MGK toplantısında görüşülmesinde bir sakınca görmediğini belirtti. Çiçek, ''Tezkerenin görüşülmesinin yarına ertelenmesinin MGK toplantısıyla doğrudan bağlantısı yok'' dedi. 
     Adalet Bakanı Çiçek, bakanlığının çalışmalarını anlatırken, 13 kanunun yasalaştığını, bunlardan bir kısmının demokratikleşmeyle ilgili olduğunu söyledi. 
     Halen, TBMM komisyonlarında 5, Başbakanlık'ta 10 yasa tasarısı bulunduğunu ifade eden Çiçek, 16 yasa tasarı taslağına ilişkin görüşlerin beklendiğini, 28 tasarı taslağı üzerinde ise çalışmaların devam ettiğini bildirdi. 
     Tasarıların, yargının hızlandırılması amacını taşıdığını belirten Çiçek, bazı temel kanunlarda yapılacak değişiklerle de günün koşullarına uygun düzenlemeler getirileceğini belirtti. 
     Adalet Bakanı Cemil Çiçek, demokratikleşme ve ifade özgürlüğü yolunda atılan adımların AB sürecinde de önemli bir adım olduğunu kaydetti. 
     





</TEXT>
</DOC>
