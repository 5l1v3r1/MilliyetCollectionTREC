<DOC>
<DOCNO> 139252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur12.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Gül'e ''Acelemiz var'' 
</HEADLINE>
<TEXT>

     ABD Dışişleri Bakanı Colin Powell'ın, Başbakan Abdullah Gül ile yaptığı telefon görüşmesinde, ABD'nin askeri planları açısından tezkerenin TBMM'den çıkması konusunda aceleleri olduğunu söylediği belirtildi. 
     Alınan bilgiye göre, Powell, Asya ziyaretinden dönerken, Başbakan Gül'ü uçaktan telefonla aradı. 
     ABD Dışişleri Bakanı Powell, Gül'e, ''Türkiye'de yabancı asker bulundurulması ve geçişi ile yurtdışına asker gönderilmesi''ne ilişkin Başbakanlık tezkeresinin durumu ile ''ABD gemilerinin yüklerini ne zaman boşaltabileceklerini'' sordu. 
     ''Askeri planlarımız açısından acelemiz var'' diyen Powell, Başbakan Gül'e, ''TBMM'deki prosedür ne zaman tamamlanacak '' sorusunu yöneltti. 
     Başbakan Gül ise uzun süren bir Bakanlar Kurulu toplantısı yaptıklarını ve bakanların çoğunun tatmin olmamasına rağmen söz konusu tezkereyi parlamentoya sevk ettiklerini söyledi. 
     Gül, tezkerenin gündeme alınmasının ve onaylanmasının, parlamentonun elinde olduğunu ve bu konudaki kararın TBMM tarafından verileceğini ifade etti. 
     
</TEXT>
</DOC>
