<DOC>
<DOCNO> 142469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/soneko11.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Motosiklet tutkunları fuarda buluştu... 
</HEADLINE>
<TEXT>

     Interteks tarafından düzenlenen 10. İstanbul Uluslararası Motosiklet Fuarı, Lütfi Kırdar Rumeli Exhibition Center'da açıldı. 
     Fuarda, ünlü motosiklet markalarının başta 2003 yılı modelleri olmak üzere çok sayıda ürününün yanı sıra sürücü giysileri, montlar, özel tulumlar, eldivenler, botlar, çizmeler, kasklar ve siperlikler gibi aksesuarlar sergileniyor. 
     Motosiklet tutkunlarının büyük beğenisini toplayan modeller, ünlü mankenlerin katılımıyla görücüye çıkarken, motosiklet fiyatları 2 milyar liradan başlayıp 45 milyar liraya kadar çıkıyor. 
     Honda Türkiye A.Ş'nin fuardaki standında sergilenen 2002 Dünya Superbike Şampiyonu Colin Edwards'ın şampiyonluğunu elde etmek için kullandığı motosiklet Honda VTR1000 SP-2, ziyaretçilerin büyük ilgisini çekti. 
     Yine Honda standında, müziğin yumuşaklık ve esnekliğinin Honda'nın gücü ile birleşmesini simgeleyen ''The Power Of Dreams Show''unda, Honda'nın üretimde kullandığı motosiklet parçalarından oluşturulan orkestranın gösterisi de izleyicilerden büyük beğeni topladı. 
     Honda standında yer alan 6 silindirli ve 363 kilogram ağırlığındaki GL1800 Gold Wing ABS ile radyo CD sistemine sahip BMW K1200 marka motosikletler, 25 bin Euro'ya yaklaşan fiyatlarıyla motosiklet tutkunlarının rüyasını süslerken, otomobil fiyatlarını da solladı. 
     
     GUINESS REKORTMENİNDEN SUNUM 
     BMW R 1150 GS kullanarak yaptığı tur ile dünya çevresini motosiklet ile en hızlı dolaşma rekorunu kırıp Guinness Rekorlar Kitabı'na giren Kevin Sanders da fuarda bir sunum gerçekleştirdi. 
     Geçen yıl Mayıs ayında başladığı yolculukta her gün ortalama 1.600 kilometre yol katederek 4 kıtayı 19 gün 8 saat 25 dakikada dolaşan Sanders ve eşi Julia, yolculuk sırasında Türkiye'den de geçti. 
     Sanders çiftinin kırdığı rekorun özelliklerinden birisinin, otomobil ile kırılan rekorlardan bile daha hızlı olması olduğu bildirildi. 
     Aralarında polis memurlarının da bulunduğu ziyaretçilerin ilgi gösterdiği fuar, 16 Mart'ta sona erecek. 
     Bu arada, iki tekerlekli araçların trafik ve ülke ekonomisine katkılarının gündeme getirileceği 1. Türkiye Motosiklet Kongresi, yarın Fuar kapsamında gerçekleştirilecek. 
     Öte yandan, geçen yılın iyi geçtiğini belirten motosiklet markalarının satış temsilcileri, 2003 yılından umutlu olmalarına karşın, olası Irak operasyonunun bu beklentilerini değiştirebileceğini söylediler. 
     





</TEXT>
</DOC>
