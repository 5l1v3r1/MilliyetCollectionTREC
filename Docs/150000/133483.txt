<DOC>
<DOCNO> 133483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur06.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzincan'da deprem sırasında camdan atlayan üç kişi yaralandı 
</HEADLINE>
<TEXT>

     Tunceli'nin Pülümür İlçesi'nde meydana gelen ve Erzincan'da hissedilen depremde ilk belirlemelere göre, panik nedeniyle pencereden atlayan 3 kişi yaralandı. 
     Edinilen bilgiye göre, erken saatlerde meydana gelen depremle uykudan uyanan vatandaşlar, evlerinden dışarı çıktılar. Yaşanan panik nedeniyle pencereden atlayan ve henüz isimleri tespit edilemeyen 3 kişi yaralandı. Devlet Hastanesi'nde tedavi altına alınan bu kişilerin sağlık durumlarının iyi olduğu öğrenildi. 
     Bu arada, Erzincan Adliye binasının duvarlarında meydana gelen çatlamalar nedeniyle görevli memurların binaya girmediği, hasarın tespit edilmeye çalışıldığı öğrenildi. 
     Erzincan'daki bazı binaların hasar görmesi üzerine Valilik Kriz Bürosu oluşturuldu. 
     Öte yandan, Pülümür'e götürülmek üzere, Erzincan Kızılay Başkanlığı'ndan çadır ve çeşitli yardım malzemeleri araçlara yüklenmeye başlandı. 
     Elazığ Valisi Osman Aydın da Pülümür'deki depremin bu kentte de hissedildiğini, ancak herhangi bir hasar olmadığını söyledi. Aydın, ''Pülümür'den gelebilecek bir talebe karşın, Sivil Savunma Müdürlüğümüzün arama ve kurtarma ekipleri hazır bir şekilde bekletiliyor'' dedi. 
     





</TEXT>
</DOC>
