<DOC>
<DOCNO> 132738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur13.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde açık görüş var... 
</HEADLINE>
<TEXT>

     Cezaevlerindeki tutuklu ve hükümlüler, Kurban Bayramı dolayısıyla 9 Şubat Pazar gününden itibaren açık görüş yapacaklar. 
     Adalet Bakanı Cemil Çiçek, konuya ilişkin olarak Cumhuriyet başsavcılıklarına genelge gönderdi. 
     Ceza infaz kurumlarında bulunan tüm hükümlü ve tutuklular, Kurban Bayramı dolayısıyla belirli esaslar çerçevesinde ve belli süreler içinde açık görüş yapacaklar. 
     Bayrampaşa Kapalı Cezaevi'nde kalan hükümlü ve tutuklular, 9-14 Şubat 2003 tarihleri arasında olmak üzere 6 gün Adana, Ankara, Antalya, Bakırköy Kadın ve Çocuk, Bayrampaşa Özel, Bursa E Tipi, Gaziantep E Tipi, İzmir, Kartal, Konya, Mersin, Metris ve Paşakapısı Kapalı cezaevlerinde kalan hükümlü ve tutuklular 10-14 Şubat 2003 tarihleri arasında 5 gün açık görüşten yararlanacaklar. 
     Diğer bütün ceza infaz kurumlarında kalan hükümlü ve tutuklular ise 11-14 Şubat 2003 tarihleri arasında 4 gün açık görüş yapacaklar. 
     Sayıları ve konumları değerlendirilmek suretiyle, adli suçlardan hükümlü ve tutuklular ile Terörle Mücadele Yasası ile Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. 
     Bu grupların, aynı zamanda ve aynı görüş mahallinde birlikte bulundurulmaması sağlanacak. 
     
     AÇIK GÖRÜŞTEN YARARLANDIRILMAYACAKLAR 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacaklar. 
     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecekler. Ancak ana, baba, eş, kardeş ve çocuğu olmayan hükümlü ve tutukluların üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacak. 
     Hükümlü ve tutuklu sayısının verilen açık görüş günü sayısına bölünmesi suretiyle, görüş gününe kadar gruplar oluşturulacak. Her grubun görüş günü ve saatleri, ailelerine bildirilmek üzere hükümlü ve tutuklulara tebliğ edilecek hazırlanan program, ayrıca koğuşlara ve ziyaretçilerin görebileceği uygun yerlere asılmak suretiyle her ziyaretçinin, ziyaret gününde cezaevine gelmesi sağlanarak izdiham önlenecek. 
     Belirtilen gün ve saatler dışında görüş yaptırılmayacak bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     İzdihamı, firar ve karışıklıkları önlemek, disiplin ve düzeni sağlamak için Cumhuriyet başsavcılığı ve cezaevi yönetimi, zabıta ile işbirliği yaparak gerekli her türlü önlemi alacak. 
     Açık görüş, açık görüş yeri bulunan ceza infaz kurumlarında bu yerde açık görüş yeri bulunmayan infaz kurumlarının yapısal durumuna göre koğuşlar hariç, idarenin kurum içinde uygun göreceği bir yerde yaptırılacak. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında olacak. Normal haftalık ziyaretler ile aylık eş ve çocuk ziyaretleri, genelgede belirtilen ziyaret günleri ile art arda geldiği takdirde, bu ziyaretler açık görüş genelgesinde belirtilen ziyaretlerden iki gün sonra gerçekleştirilecek. 
     Açık görüş nedeniyle ziyarete gelecek olan hükümlü ve tutuklu yakınlarına, iş yurdu bütçesinin gider tablosunda belirtilen çeşitli giderler bölümünden harcama yapılarak ikramda bulunulacak. 
     Kamuoyunda yanlış anlaşılma, tartışma ve polemiklere neden olduğundan, açık görüşü izlemek, röportaj yapmak, görüntülemek veya fotoğraf çekmek üzere başvuruda bulunan yazılı ve görsel basın kuruluşları ile mensuplarına izin verilmeyecek. 
     





</TEXT>
</DOC>
