<DOC>
<DOCNO> 110323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun42.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak BM'den "Light" denetim istedi 
</HEADLINE>
<TEXT>

     Irak ile BM silah denetçileri arasında bugün Viyana'da başlayan resmi görüşmelerin ilk turunda, Irak tarafının ''light hafif denetim'' talebinde bulunduğu ileri sürüldü. 
     Uluslararası Atom Enerjisi Ajansı'nın IAEA Viyana'daki merkezinde başlayan ve iki saat süren görüşmelerin ilk turundan sonra, Irak tarafı hiçbir açıklama yapmadan salondan ayrıldı. 
     BM Irak Komisyonu Başkanı Hans Blix, dünyanın çeşitli ülkelerinden Viyana'ya akın eden 200'e yakın gazetecinin ısrarlı soruları üzerine yaptığı kısa açıklamada, ''görüşmelerin olumlu bir atmosferde geçtiğini'' söyledi. 
     Blix, Irak heyetiyle yapılan pazarlığın detaylarını vermeden, ''mevcut anlaşma çerçevesinde denetimlerin yapılacağını'' söylemekle yetindi. Gazetecilerin, ''denetimler sırasında Devlet Başkanı Saddam Hüseyin'in saraylarının da aranıp aranmayacağı'' yolundaki ısrarlı sorusuna ise Hans Blix, yanıt vermek istemedi. 
     Yarın da sürmesi planlanan görüşmelere BM tarafını, Irak komisyonu Başkanı Hans Blix başkanlığında Uluslararası Atom Enerjisi Ajansı Direktörü Muhammed El Badei'nin de aralarında bulunduğu toplam 15 uzman temsil ediyor. Irak ise Devlet Başkanı Saddam Hüseyin'in yakın danışmanlarından Emir El Saadi başkanlığında aynı şekilde 15 kişi tarafından temsil ediliyor. 
     Irak'ın, BM'ye 1998 yılından beri vermemekte ısrar ettiği kitle imha silahlarına ilişkin önemli bazı belgeleri vereceği yolunda basına sızdırılan haberler ise doğrulanamadı. 
     Görüşmelerin ilk on dakikasında görüntü almak üzere salona alınan gazeteciler, BM heyetinin Irak heyetinden daha fazla dosyayla masaya oturduğunu gözlediler. 
     
     DÜNYANIN GÖZÜ VİYANA'DA 
     Özellikle ABD ve İngiltere'nin Irak'a yönelik askeri bir müdahale için BM Güvenlik Konseyi'nden bir karar çıkarma yolundaki girişimlerini hızlandırdığı bir sırada Irak'ın BM silah denetçileriyle masaya oturması, dünyanın tüm dikkatlerini Viyana'daki görüşmelere çevirdi. 
     Tarafların aralarında görüşmeler devam ederken basına bilgi sızdırılmaması konusunda anlaşmaya vardıklarını belirten güvenilir diplomatik bir kaynak, ''Viyana görüşmelerinin ya barışı ya da savaşı getireceğini'' söyledi. 
     BM Irak Komisyonu'nun UNMOVIC , Irak heyetiyle 15 Ekim'de ülkeye gitmeleri planlanan BM silah denetçilerinin çalışma koşulları, ülkede nerede ikamet edecekleri, ülke içindeki seyahatleri sırasında kullanacakları helikopter ve diğer taşıt araçlarının sayısına kadar detaylı pazarlık yaptığı belirtiliyor. 
     Resmi bir açıklama yapılmamakla birlikte BM Irak Komisyonu'nun, Irak heyetinden ''Saddam Hüseyin'in saraylarını denetleme talebinde bulunduğu da'' ileri sürüldü. 
     Görüşmelere yakın kaynaklar, ''sarayların denetimi konusunda'' somut bir açıklama yapmaktan kaçınırken, Irak heyetinin silah denetçilerine her türlü kolaylığı göstereceklerini beyan ettiği bildirildi. 
     Bu arada Viyana'daki görüşmelerden sonra hazırlanacak raporun, en geç perşembe günü BM Güvenlik Konseyi'ne sunulması gerekiyor. BM Güvenlik Konseyi'nin ABD ve İngiltere'nin talebi üzerine bir karar alıp almaması ise Viyana görüşmelerinde varılacak anlaşmaya bağlı. 
     





</TEXT>
</DOC>
