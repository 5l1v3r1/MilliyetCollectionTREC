<DOC>
<DOCNO> 136109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/dunya/dun02.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizde kimyasal mimyasal yok’ 
</HEADLINE>
<TEXT>

     DIŞ HABERLER SERVİSİ 

     ABD Dışişleri Bakanı Colin Powell’ın, BM Güvenlik Konseyi’ne sunumunda, Irak rejimi ile El Kaide arasında ilişkinin kanıtı olarak gösterdiği ve kimyasal silah üretiminin yapıldığını öne sürdüğü bir kamp, Batılı gazetecilere gezdirildi. Gazeteciler, Powell’ın uydu fotoğraflarını gösterdiği ülkenin kuzeyindeki kampta, kimyasal silah üretimine rastlamazken, ağır silahlı bir grup ile birkaç çocuk ve video teçhizatıyla karşılaştı. Kamp ve çevresindeki Sargat köyünün denetimini elinde bulunduran aşırı dinci Ensar El İslam örgütünün sözcüsü Muhammed Hasan, gazetecilere, "İstediğiniz gibi araştırabilirsiniz. Burada kimyasal silah yok" dedi. El Kaide ile bağlantısı olduğu öne sürülen örgüt, kamptan Sargat köyü, civar bölgeler ve propaganda için bir çekim stüdyosunun yönetildiğini bildirirken, gazetecilerin Ensar El İslam’ın üyelerinden başkalarıyla konuşmasına izin verilmedi. ABD Dışişleri Bakanı Powell, bölgede Ensar El İslam’ın korumasında Afganistan’dan kaçan El Kaide üyelerince yönetilen bir kampta, patlayıcı fabrikası ve kimyasal silah bulunduğunu öne sürmüştü. 
     



 DÜNYA 











</TEXT>
</DOC>
