<DOC>
<DOCNO> 133125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/soneko07.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası Irak savaşının Türkiye'ye maliyeti 100 milyar dolar.. 
</HEADLINE>
<TEXT>

     Başbakan Abdullah Gül, Irak'ta olası bir savaşın Türkiye'ye çok olumsuz etkilerinin olacağını belirterek, ''Bu yüzden Türkiye halkı ve bölge halkları savaşa karşıdır'' dedi. 
     Ekonomik kayıplar konusunda Hazine Müsteşarlığı ve ABD hükümeti arasında müzakerelerin devam ettiğini kaydeden Başbakan Gül, ''Ekonomik yükler, siyasi yükler ve mülteciler olacak, olası bir savaşın sonuçları. Türkiye sınırına kadar gelecek mültecileri sınırda durduramayız. Onları belki aylar, yıllar boyu beslememiz gerekiyor'' diye konuştu. 
     Başbakan Gül, İsviçre'nin Davos kentinde yapılan Dünya Ekonomik Forumu toplantıları çerçevesinde, Kongre Merkezi'nde, düzenlediği basın toplantısında, gazetecilerin sorularını yanıtladı. 
     Olası bir Irak savaşının Türk ekonomisine etkilerine ilişkin bir soru üzerine Gül, şunları söyledi 
     ''Tabii ki savaş iyi değildir, sebebi ne olursa olsun. Bu sebeplerden bir tanesi ekonomidir. Bazı insanlar bundan fayda sağlayabilirler. Fakat Türkiye'ye çok olumsuz etkileri olacaktır bu savaşın. Bu yüzden Türkiye halkı ve bölge halkları savaşa karşıdır. İstanbul'da gerçekleştirilen toplantıda bölgedeki ülkelerin dışişleri bakanları biraraya geldi ve barış için tüm ihtimaller tüm seçenekler değerlendirildi. Tabii ki savaş Türkiye'nin seçeneği olmayacaktır. Bölgedeki ülkelerin sorumlulukları vardır bu konuyla ilgili. Tabii ki Irak'a da bir takım sorumluluklar düşüyor aynı şekilde...'' 
     
     ''EKONOMİK KAYIPLAR KONUSUNDA MÜZAKERE DEVAM EDİYOR'' 
     Bir gazeteci, Başbakan Gül'e olası bir Irak savaşında ABD'nin Türkiye'ye ciddi yatırımlar yapıp yapmayacağına ilişkin bir soru yöneltti. Ekonomik kayıplar konusunda Hazine Müsteşarlığı ve ABD hükümeti arasında bir takım müzakerelerin devam ettiğini kaydeden Başbakan Gül, ''Ekonomik yükler, siyasi yükler ve mülteciler olacak, olası bir savaşın sonuçları. Türkiye sınırına kadar gelecek mültecileri sınırda durduramayız. Onları belki aylar, yıllar boyu beslememiz gerekiyor'' dedi. Irak'la Türkiye arasındaki ticari ilişkiye de değinen Gül, iki ülke arasında 10 bin kamyonun sürekli olarak ticari geçiş yaptığını, istihdam yaratıcı faliyetlerin söz konusu olduğunu belirterek, sözlerini şöyle sürdürdü 
     ''Bir gecede bunlar durabilir tamamen. Orada çok önemli ekonomik faliyetler söz konusu. Türkiye'deki müteahitler komşu ülkelerde çok büyük işler gercekleştiriyor, önemli projelere imza atıyor. Bunların hepsini kaybedeceğiz. Bu yüzden bazı iş çevreleri savaş istemiyor. 
     Tabii ki başka hesaplamalar da söz konusu. 25 milyar dolardan 100 milyar dolara kadar doğrudan veya dolaylı kayıplar olacağı düşünülüyor. İş kaybedeceğiz, yükler de aynı oranda artacak'' 
     
     IRAK'IN TOPRAK BÜTÜNLÜĞÜ 
     Başbakan Gül, 'Yapılan analizlerle ilgili herhangi bir rakamdan bahsedilebilir mi Türkiye belki de asker göndermek durumunda kalacak Irak'a... Bunu bir olasılık olarak görüyor musunuz '' sorusuna da, şu yanıtı verdi 
     ''Hükümetin görevi Türkiye'yi tüm şartlara hazırlamaktır. Biz Irak'ın komşu ülkelerinden bir tanesiyiz. Kuveyt deneyimimiz var, dikkatli olmamız gerekiyor. Samimi olarak barış için çalışıyoruz. Şiddete başvurulmadan bir çözüm bulunmasından yanayız. Bunun için herşeyi yapacağız. 
     Ben bir takım girişimler başlattım. Önce bölge liderlerini ziyaret ettim, görüştüm. Birlikte hareket etme, bunu durdurma kararı aldık. Irak'a da sorumluluk düşüyor tabii... Ama biz de bölge ülkeleri olarak bir takım sorumluluklara sahibiz ve savaşı durdurma niyetindeyiz. Şiddete başvurulmadan bir çözüm bulunmasından yanayız. 
     Şuna dikkat ediyoruz, Irak'ın toprak bütünlüğünün korunmasını ve siyasi olarak birliğin devam etmesini istiyoruz, bu ülkede. İstanbul'daki toplantının sonuç bildirisinde Irak'a çağrıda bulunduk. Buna karşılık Irak'ın sınırlarını güvence altına almak istiyoruz. Irak'ın bölgede korunmasını istiyoruz. Eğer barışçıl bir çözüm bulunamazsa, eğer denetimimiz dışında bir savaş başlarsa o zaman tabii ki bazı şeyleri değerlendireceğiz.'' 
     
     BABACAN ''DESTEK PAKETİNİN ESNEK OLMASI GEREKİYOR'' 
     Basın toplantısına katılan Devlet Bakanı Ali Babacan da bir soru üzerine hükümetin barışçı bir çözüm için aktif bir yöntem izlediğini ancak en kötü senaryolara da hazırlıklı olmak gerektiğini kaydetti. 
     ABD hükümetiyle müzakerelerin 1 aydır devam ettiğini belirten Babacan, şunları söyledi 
     ''Böyle bir harekatın olumsuz etkileri tartışılıyor. Bir takım analizler yapıldı. Muhtemel tüm sonuçları analiz ediyoruz. ABD ile ortak bir vizyon belirlemeye çalışıyoruz. 
     Bu destek paketinin gerçekte esnek olması ve duruma uygun olması gerekiyor. Irak durumunda belirsiz bir takım şeyler var. Bu nedenle sabit bir takım rakamlar ortaya çıkaramıyoruz. Bu yüzden esnek bir anlayış benimsedik. Şu anda büyüklükler tartışılıyor bu konuyla ilgili. Tabii ki teminatlar verilebilir. Türkiye'deki borçlanma konusunda bir takım garantiler içerebilir.'' Babacan, yapılan analizlere göre bir rakamdan bahsedilip bahsedilemeyeceğine ilişkin soru üzerine de ''Herhangi bir karara varmadık büyüklüklerle ilgili. Herhangi bir rakam ortada değil. O kadar çok rakam var ki ortaya atılan... Bunların birçoğu spekülasyon'' karşılığını verdi. 
     





</TEXT>
</DOC>
