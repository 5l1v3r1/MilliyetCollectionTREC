<DOC>
<DOCNO> 122509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sonspo12.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Derbide tahminim beraberlik" 
</HEADLINE>
<TEXT>

     Milli Takımlar Teknik Direktörü Şenol Güneş, Özel Merter Fatih Koleji öğrencileri tarafından, ''Tüm zamanların en iyi milli takım teknik direktörü'' seçildi. 
     Güneş, 3500 öğrenci arasında yapılan ankette oy çokluğuyla ilk sırayı aldı. Ödül törenine katılmak üzere okula gelen Şenol Güneş'e öğrenciler büyük ilgi gösterdi. Okulun girişinde minik öğrenciler tarafından güllerle karşılanan Güneş'e, büyük sevgi gösterisinde bulunuldu. 
     Şenol Güneş'in futbol yaşamı ve 17. Dünya Kupası'nda A Milli Takım'ın Dünya üçüncüsü olmasıyla ilgili görüntülerin gösterildiği sinevizyon gösterisinin ardından, Güneş, öğrencilerin sorularını yanıtladı. 
     Soruları yanıtlamasının ardından Güneş'e, okul yönetimi tarafından ankette birinci seçilmesi nedeniyle bir plaket ile başarılı notlarla dolu temsili bir karne hediye edildi. Minik öğrenciler, Şenol Güneş'ten imza alabilmek için adeta birbirleriyle yarıştı. 
     
     ''BAŞARILACAK DAHA ÇOK İŞİMİZ VAR'' 
     Milli Takımlar Teknik Direktörü Güneş, 17. Dünya Kupası'nda üçüncü olarak büyük bir başarıya imza attıklarını, ama önlerinde daha yapacak çok iş bulunduğunu söyledi. 
     Güneş, ''Başarılmış bir iş var, ama başarılacak daha çok işimiz var'' derken, dünyayla yarışan Türkiye'nin sporda belirli mesafeler aldığını, eğitimde de aynı başarıya ulaşabilmek için Türkiye'nin geleceği olan öğrencilere büyük iş düştüğünü kaydetti. 
     Aldığı bir görevi iyi yapmanın mutluluğunu yaşadığını anlatan Güneş, kişilerin değil, her zaman kurumların başarısının önemli olduğunu söyledi. 
     
     İNGİLTERE MAÇI 
     Şenol Güneş, A Milli Futbol Takımı'nın hep ilkleri gerçekleştirdiğini, İngiltere ile Nisan ayı başında oynayacakları Avrupa Şampiyonası Eleme Grubu maçında da galip gelerek, bu ülke milli takımına karşı geçmişteki başarısızlığa son vermek amacında olacaklarını kaydetti. 
     Güneş, ''Beklentimiz bu yönde. Bütün dünyada saygıyla izlendiğimizin farkındayız. Bu milli takım hep ilkleri yaptı, yine bir ilki gerçekleştirerek İngiltere'yi deplasmanda yenmek istiyoruz. Umarım bu beklentimiz gerçekleşir'' diye konuştu. 
     
     GALATASARAY-BEŞİKTAŞ DERBİSİ 
     Şenol Güneş, Birinci Süper Lig'de Galatasaray ile Beşiktaş arasında hafta sonunda yapılacak derbi maçta skor tahmininin beraberlik, ancak skordan daha önemli konunun dostluk olduğunu kaydetti. 
     Sıkıntılı günler geçiren Galatasaray'ın şu günlerde bocalamasına rağmen, uzun vadede başarılı olacağını tahmin ettiğini söyleyen Güneş, ''Derbide benim tahminim beraberlik. Ama öncelikle dostane bir maç olmasını ve hak edenin kazanmasını istiyorum'' dedi. ''Futbolun kalitesini yükseltelim, tansiyonu değil'' diyen Milli Takımlar Teknik Direktörü Güneş, rekabetin kavgaya dönüştürülmemesi gerektiğini belirtti. 
     Maçlara rakip takım taraftarının girememesi uygulamasından hiç memnun olmadığını ifade eden Güneş, ''Umarım her iki takım taraftarı da dostça bir maç izler ve maç sonunda futbolcular el ele sahayı terk eder. Bu maç her iki takım için de ligin sonu değil'' dedi. 
     
     HAKAN ŞÜKÜR'ÜN TRANSFERİ 
     Şenol Güneş, transferi için İngiltere'de temaslarda bulunan Hakan Şükür'ün kulüp bulmasına en çok sevinin kişinin kendisi olacağını söyledi. 
     Öğrencilerin sorularını yanıtladıktan sonra gazetecilerle sohbet eden Güneş, ''Hakan Şükür bu takımın kaptanı. Bugüne kadar yaptıkları da ortada. Kulüp bulmasından en çok mutlu olacak kişi ben olurum. Yeniden futbola dönecek olması sevindirici bir olay. Bundan sonra çalışmalarında her zaman olduğu gibi biz de destek olacağız'' dedi. 
     17. Dünya Kupası'nın ardından Gürcistan ile yaptıkları ilk maç öncesi Hakan Şükür'e bir kulüp bulması yönünde tavsiyelerde bulunduğunu anlatan Güneş, aradan geçen sürenin her iki taraf için de kayıp olduğunu ifade etti. 
     
     MİLLİ TAKIMIN DEVRE ARASI KAMPI 
     Şenol Güneş, A Milli Futbol Takımı'nın liglerin devre arasında yapmayı planladığı hazırlık kampının yerinin değişebileceğini de bildirdi. 
     Daha önce Amerika'da yapılması planlanan kampın iptalinin gündeme geldiğini ve alternatif olarak Güney Afrika üzerinde durulduğunu bildiren Güneş, şunları söyledi 
     ''Devre arası kampı sezon planlamasında bulunuyordu. Ancak sevgili Fatih hoca çok sıkıntılı bir döneminde bu konuyu gündeme getirdi. Ligin devre arası bu nedenle uzun tutuldu. Milli Takım programını yapar ve uygular, ama kulüplerden de görüş alır.'' 
     
     KADIKÖY'E MİLLİ MAÇ 
     Güneş, Fenerbahçe Şükrü Saracoğlu Stadı'nda en kısa sürede milli maç yapacaklarını ifade etti. 
     Yenilenen tribünleri ile seyirci atmosferini sahaya en iyi yansıtan statların başında gelen Fenerbahçe Şükrü Saracoğlu Stadı'nda Liechtenstein maçını oynamak istediklerini, ancak saha zemininin o dönemde uygun olmaması nedeniyle bunun gerçekleşmediğini anlatan Güneş, özel maçları da Anadolu'ya yaymak amacında olduklarını söyledi. 
     
     ANILAR 
     Öğrencilerle söyleşişinde zaman zaman anılarını da anlatan Güneş, öğrencilik yıllarında çok başarılı değil, ancak zeki birisi olduğunu kaydetti. 
     Çocukluk yıllarında ailesinin, maddi durumunun iyi olmaması nedeniyle futbol oynamasına izin vermediğini bildiren Güneş, ''Günlük kıyafetlerimin eskiyecek olması nedeniyle babam futbol oynamama izin vermiyordu. Bu durum lise 1. sınıfa kadar böyle gitti. Ancak lise 1'den itibaren amatör bir takımda oynamaya başlayıp, para kazanınca izin vermeye başladı'' dedi. 
     Dünya üçüncüsü sıfatıyla İstanbul'a gelişlerindeki karşılama törenini hayatı boyunca unutamayacağını ifade eden Güneş, devletin kulüplerden vergi almamasını, ancak denetimlerini sıklaştırmasını, sporun okullara girmesini istedi. 
     1112 dakika süreyle gol yemeyerek, 44 yıllık geçmişi bulunan Birinci Futbol Ligi'nde bu alanda rekoru elinde bulunduran Trabzonspor'un eski kalecisi Şenol Güneş, futbol hayatının son dönemlerinde yediği gol sayısının arttığını, bu nedenle de futbolu bıraktığını açıkladı. 
     Türkiye'de sayısal olarak Türk kalecinin az olduğunu, bunun özendirilmesi gerektiğini vurgulayan Güneş, Rüştü'nün de dünyanın en iyi kalecisi olduğunu 17. Dünya Kupası'nda herkese gösterdiğini anlattı. 
     Güneş ayrıca, Türk halkının Ramazan Bayramı'nı da şimdiden kutladı. 
     





</TEXT>
</DOC>
