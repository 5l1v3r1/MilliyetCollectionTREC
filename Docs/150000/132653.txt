<DOC>
<DOCNO> 132653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko16.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Davos toplantıları başladı... 
</HEADLINE>
<TEXT>

     İsviçre'nin Davos kentinde düzenlenen, geleneksel Dünya Ekonomik Forumu WEF toplantıları bugün başladı. 
     Forumun başlaması münasebetiyle hazırlanan Dünya Ekonomik Forumu'nun araştırma raporuna göre, 11 Eylül 2001 tarihindeki terörist saldırıların ardından, dünya genelinde hükümet liderlerine olan güven azalırken, Türkiye'de artış gösteriyor. 
     Dünyadaki 15 ülkeden 15 bin kişiyle yapılan görüşmelere dayalı araştırmaların sonucu, 11 Eylül olaylarının hükümet liderlerine olan güveni iyice azalttığı ortaya çıktı. 
     Hükümet liderlerine en çok güven Çin'de duyulurken, Türkiye ve Hindistan'da da, hükümet liderlerine olan güvenin arttığı tespit edildi. 
     ABD'de ise liderlere olan güven azaldı. Dünya üzerinde en çok güvenilen liderler 'sivil toplum kuruluşları' yöneticileri olurken, bunu dini ve ruhani liderler ile Birleşmiş Milletler yetkilileri izliyor. 
     
     DEMOKRASİ VE MEDYADA GÜVEN BUNALIMI 
     Bu arada, Forum tarafından Gallup'a yaptırılan araştırmada, demokrasi ve medyanın da, güven bunalımı içinde olduğu ortaya çıktı. 
     Araştırmada, yaklaşık 47 ülkeden yapılan ankete göre, askeri kurumlara güvenin yüksek olduğu, en az güvenin kamu kuruluşlarına duyulduğu, dünya genelinde ise medyaya güvensizliğin arttığı kaydedildi. 
     Gallup'un araştırmasına göre, halkların istikrarsızlıklar karşısında yeni arayışlara yöneldiği, Türkiye'de 3 Kasım seçimlerinin de, yeni arayışların demokratik bir sonucu olduğu vurgulandı. 
     
     TOPLANTILARIN ANA TEMASI ''GÜVEN İNŞA ETMEK'' 
     Öte yandan, ana teması ''güven inşa etmek'' olan ve 29 Ocak'a kadar sürecek Davos toplantılarına ise çok sayıda tanınmış siyasetçi, bilim adamı, işadamı ve gazeteci katılıyor. 
     Özellikle bu yıl küresel sorunların yoğunlaşması nedeniyle büyük bir talep görmesi sonucu, Davos ve çevresindeki otellerde yer bulunmuyor. 
     Güvenlik önlemlerinin de, önceki toplantılardan çok daha fazla olduğu gözleniyor. 
     Davos toplantılarına Türkiye'den Başbakan Abdulah Gül, AK Parti Genel Başkanı Recep Tayyip Erdoğan, Devlet Bakanı Ali Babacan, Milli Savunma Bakanı Vecdi Gönül, Sağlık Bakanı Recep Akdağ ile Maliye Bakanı Kemal Unakıtan'ın da katılımı bekleniyor. 
     Davos toplantılarında özel bir gündemle ele alınacak Türkiye'yi dünya kamuoyuna tanıtmak için, 25 Ocak akşamı ise ''Türkiye'den Çiçeklerle'' gecesi düzenlenecek. 
     





</TEXT>
</DOC>
