<DOC>
<DOCNO> 132179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko02.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu İhale Kurumu üyelerinin meslek ilkeleri belirlendi 
</HEADLINE>
<TEXT>

     Kamu İhale Kurumu, Kurul üyeleri ile Kurum personelinin uyacakları meslek ilkeleri belirlendi. 
     Resmi Gazete'nin bugünkü sayısında yayımlanan karara göre, dürüstlük, adalet, objektiflik, güvenilirlik, tarafsızlık, saydamlık, hesap verilebilirlik, ketumiyet, hakkaniyet ve ticari sırların saklanması, Kurul üyeleri ve Kurum personelinin uyacakları genel ilkeler olacak. 
     Kurul üyeleri, meslek ilkelerinin önemini, zaman ve mekandan bağımsızlığını ve bunların Kurum'da yerleştirilmesi ile yaşatılmasını önde gelen sorumlulukları olarak kabul edecek. 
     Yine Kurul üyeleri, dil, din, ırk, uyrukluk ve siyasi düşünce ayrımı yapmayacak, siyasi partilere üye olamayacak, herhangi bir partinin ya da siyasi görüşün yarar ve zararını hedef alan davranışlarda bulunamayacak. Düşünce ve kanaatlerin oluşması ve uygulanmasında da toplumun yararları ile ihale mevzuat gereklerini bağdaştıracak. 
     
     HEDİYE YASAK 
     Kamu İhale Kurumu Kararı'nda yer alan diğer bazı ilkeler de şöyle 
     -Kurul üyeleri ve kurum personeli, kurum ile iş ilişkisi içinde olan kişi ve kuruluşlar nezdinde tavassutta bulunamayacak, bunlardan ya da astlarından borç alıp, kefil gösteremeyecek. 
     -Görevleriyle ilgili olarak başkalarına herhangi bir vaat veya taahhütte bulunamayacak. 
     -Kurumla iş ilişkisi içinde olan kişi, kurum ve kuruluşlardan hediye kabul edemeyecek. 
     -Görevleriyle ilgili kamuya açık olmayan bilgileri menfaatleri için kullanamayacak, buna dayanarak başkalarına yorum veya tavsiyede bulunamayacak. 
     -Eş ve bakmakla yükümlü oldukları aile bireyleri dahil, kurumun iş ilişkisi içinde olduğu kuruluşlar ile bunların ticari faaliyetleri dışında satışını yaptıkları menkul ve gayrımenkulleri edinemeyecek. Bunlardan kamuya ilan edilenden daha avantajlı koşullarda emtia ve hizmet satın alamayacak ve başkaları tarafından alınmasına aracılık edemeyecek. 
     -Hazine tarafından çıkarılan borçlanmaya ilişkin menkul kıymetler dışındaki her türlü hisselerin ya da menkul kıymetlerin alım satımını yapamayacak, uhdesinde bulunduramayacak. 
     -Kurul üyeleri, kendilerini ve üçüncü dereceye kadar kan ve ikinci dereceye kadar kayın hısımları ile evlatlıklarını ilgilendiren kararlar ile ilgili toplantı ve oylamaya katılamayacak. 
     -Kurum meslek personeli üçüncü dereceye kadar kan ve ikinci dereceye kadar kayın hısımları ile evlatlıklarını ilgilendiren düzenleme ve inceleme çalışmalarında yer alamayacak ve bunlarla ilgili görüş bildiremeyecek. 
     -Kurul üyeleri ile Kurum personeli, görevleri dolayısıyla elde ettikleri ve karara etkisi olabilecek tüm bilgi, bulgu ve belgeleri Kurum'a iletmek zorunda olacak. 
     -Görevleri dolayısıyla öğrendikleri ticari sırlar ile ilgilere ve üçüncü kişilere ilişkin gizli kalması gereken bilgileri yetkili merciler dışında hiçbir kurum, kuruluş veya kişiye açıklayamayacak. Bu zorunluluk, Kurum personeli Kurum'dan ayrıldıktan sonra da devam edecek. 
     -Üyeler ve personel, doğrudan ya da dolaylı ticaretle uğraşamayacak, serbest meslek faaliyetinde bulunamayacak, özel bir kanuna dayanmadıkça resmi ya da özel görev alamayacak, her türlü ticari amaçlı ortaklıklarda hissedar ya da yönetici olamayacak. 
     -Kurum personeli Kurum'daki görevinden ayrıldıktan sonra, Kurum nezdinde iş takip edemeyecek. Kurum personeli ise Kurum'dan ayrılmış kişilerle iş görüşmesi yapamayacak. 
     





</TEXT>
</DOC>
