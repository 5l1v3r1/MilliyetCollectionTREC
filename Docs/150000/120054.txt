<DOC>
<DOCNO> 120054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/dunya/dun02.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AP’den üyelik hakkımıza onay 
</HEADLINE>
<TEXT>

Avrupa Parlamentosu, Türkiye’ye AB adaylığı statüsü’ yerine, özel ortaklık statüsü’ verilmesi önerisini reddetti 
     BRÜKSEL Milliyet 

     Genişleme Raporu’nu onaylayan Avrupa Parlamentosu AP , Türkiye’ye adaylık statüsü yerine özel ortaklık statüsü verilmesini reddetti. Genelde Brüksel - Ankara hattındaki en sorunlu kurum olarak dikkat çeken AP bu girişimiyle Türkiye’nin adaylığını bir kez daha tescil etmiş oldu. 
     Hıristiyan Demokrat grup tarafından sunulan ve özel ortaklık ilişkisi kurulmasını gündeme getiren değişiklik önergesi 156’ya karşı 376 oyla reddedildi. Oylamada sosyalist, liberal ve yeşil gruplar önergenin aleyhinde oy kullandılar. Öneri Helsinki Zirvesi’nde Türkiye’ye verilen adaylık statüsünün geri alınmasını gündeme getiren bir niteliğe sahipti ve Hıristiyan Demokratlar’ın Kopenhag Zirvesi’ne yönelik eğilimlerini de yansıtıyordu. 
     
     Yeni kriz önlendi 
     Çok sayıda Avrupalı gözlemci tarafından "kınama" derecesinde olumsuz karşılanan bu önerge kabul edilseydi, Kopenhag Zirvesi öncesi Avrupa Birliği -Türkiye ilişkilerinde beklenmedik bir krize neden olabilecekti. Kabul edildiği haliyle Genişleme Raporu’nun Türkiye bölümünde, reformların uygulamaya konulması ve günlük hayata yansıtılması isteniyor. 
     
AB, tarih vermemek için engel yaratıyor      DIŞ HABERLER SERVİSİ 

     ABD basını da, "Beyaz Saray’ın Türkiye AB’nin bir parçası olmalıdır" şeklindeki görüşlerini yazı ve yorumlarıyla destekliyor. Washington Post’ta Fareed Zakaria imzasıyla yayımlanan makalede Türkiye’nin AB üyeliği yolunda önüne engeller çıkarıldığı, Müslüman kimliği yüzünden Birliğe alınmak istenmediği, oysa geçtiğimiz aylarda gerçekleştirdiği kapsamlı reformlarla üyelik yönünde önemli bir adım attığı vurgulandı. Yazıda, AB’nin Türkiye’nin AB yolunda attığı tüm adımlarda bir kusur bulduğu da belirtildi. 
     



 DÜNYA 













</TEXT>
</DOC>
