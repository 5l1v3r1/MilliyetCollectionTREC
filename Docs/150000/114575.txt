<DOC>
<DOCNO> 114575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/spor/aspo.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ALIŞTIK, İSTİYORUZ 
</HEADLINE>
<TEXT>

Avrupa’daki gururumuz Galatasaray, Şampiyonlar Ligi’nin kritik maçında bu gece Brugge ile kozlarını paylaşacak. Cim-Bom, hem gruptaki şansını sürdürmek, hem de son karşılaşmalardaki olumsuzlukları bitirmek için savaşacak 
     Kalbimiz Aslan’la 
     AVRUPA’DA yaşattığı zaferlerle gururumuz olan Galatasaray, bu gece Brugge ile deplasmanda kapışacak. H Grubu’nda 9 puanlı Barcelona’nın ardından 4 puanla ikinci sırada yer alan Aslan, İstanbul’da berabere kaldığı Belçika temsilcisini yıkıp, ikinci tur şansını artırmayı planlıyor. Sarı - Kırmızılı takım, son haftalardaki kötü futbolunun izlerini de zaferle silmeyi hedefliyor. 
     
     Batista oynamıyor 
     SARI - Kırmızılı takımın Brugge karşısındaki en büyük eksiği orta sahadaki dinamosu Batista’nın yokluğu olacak. Son lig maçında sakatlanan Sambacı, Belçika’ya götürülmedi. Sarr, Faruk, Vedat ve Kerem de zorlu karşılaşmada forma giyemeyecek. Cezalı oyuncusu bulunmayan Sarı - Kırmızılı takımın bu karşılaşmada, prese dayalı futbol felsefesine döneceği bildirildi. 
     
Terim meydan okuduCim-Bom’un hocası, "Beğenilmeyen Galatasaray bu durumda ise beğenilen Galatasaray’ın neler yapacağını çok yakında göreceğiz" ifadesini kullandı 
     GALATASARAY Teknik Direktörü Fatih Terim, Şampiyonlar Ligi’ndeki zorlu viraj öncesi ilginç açıklamalar yaptı, "Brugge maçı sistem değişikliği için start olabilir. Bu kadro bizde olduğu sürece her oyuncuyu kazanmak için tüm çabayı göstereceğiz. Genelde radikal kararlar alırız. " dedi. Terim, "Brugge’u yenersek büyük bir avantaj elde edeceğimiz ortada. Ancak kaybedersek de sonuna kadar iddiamız devam eder" ifadesini kullandı. 
     TECRÜBELİ teknik adam, "Bu maçın kurtuluş maçı olarak gösterilmesi futbolcularımı gerer" diye konuştu ve sözlerinde şu görüşlere yer verdi "Bizi eleştiriyorlar ama Moskova ile deplasmanda, Barcelona ile kendi evimizde berabere kalıp Brugge’u yensek 5 puanımız olacaktı. Şu anda dört puanımız var. Beğenilmeyen Galatasaray bu durumda ise beğenilen Galatasaray’ın neler yapacağını çok yakında göreceğiz inşallah". 
     
Galatasaray 175. sınavda      UEFA ve Süper Kupa sahibi Galatasaray, bugünkü Brugge karşılaşmasıyla birlikte 97 yıllık tarihindeki 175. Avrupa Kupası maçına çıkacak. Aslan, bugüne kadar 174 maçta 65 galibiyet elde ederken, 64 karşılaşmadan yenik ayrıldı. Rakip fileleri toplam 223 kez havalandıran Sarı - Kırmızılı takım, kalesindeki 253 gole engel olamadı. Avrupa’daki galibiyet sayısı yenilgisinden fazla olan Aslan, Brugge’ü aşıp bu başarısını korumayı hedefliyor. 
     
Avantaj ve dezavantaj      İlk maçta İstanbul’da, önce kaybetmemeyi düşünen bir Brugge vardı. Dolayısıyla Belçika temsilcisi, kendi ceza sahasının on metre önünde kurduğu defans anlayışını, bu 90 dakikada mutlak kazanmak isteyeceği için, orta sahaya kadar çıkaracak. 
     Yakından izlediğim Brugge, özellikle rakibin ani çıkışlarında, defansının ortasındaki oyuncuların ağır olması nedeniyle, araya atılan toplarla, pozisyon verebilir. Bu Galatasaray’ın avantajı. 
     Galatasaray’ın dezavantajı psikolojik olarak iyi olmaması. Teknik adam ve oyuncuların beyinlerinde "Ya kaybedersek" korkusu dolu. Bu Galatasaray’ın alışık olmadığı bir duygu. Galatasaray bence bu karşılaşmada önce kaybetmemeyi düşünürse sıkıntı yaşar. 
     0 - 0 gibi gözüküp, gol atanın galip geleceği bir maç olacak gibi geliyor bana. 
     
Telafisi artık yok      Galatasaray futbol açısından, en kötü olduğu dönemde, Brugge gibi çok zor bir rakiple mücadele edecek. 
     Aslında Brugge’ün zorluğu, Galatasaray’ın bugünkü futbol fakirliğinden kaynaklanıyor. Sezon başından bu yana asların verimsizliği yüzünden, "Terim futbolunun" çok uzağında bir gösteri sergileyen ve sadece idare etmekle yetinen Galatasaray’ın bu maçta hiçbir telafisi olmayacak. Brugge önünde iyi oynamak ve puan ya da puanlar almak zorunda. 
     Felsefeye ihanet’ bu maçta olmamalı. Neyse o yapılmalı... 
     Galatasaraylı futbolcular büyük tecrübeye sahip. Yüzde 80’i bu tip maçların adamı. Karmaşık futbol teorileri yerine, normal futbolunu oynayan ve dizginlenmeyen bir Galatasaray, galibiyetle çıkabilir. 
     
Bu kadarına da pes Cim-Bom ile Belçika’daki Brugge maçına gitmeye çalışan mülteciler, "Bize Fatih Terim vize alsın" teklifini yaptılar 
     CÜNEYT KARAKAYA 

     BEŞİKTAŞ kafilesiyle Bosna’ya iltica etmeye çalışan yüzlerce kişinin yakalanması, Galatasaray’ı ve Belçika seyahatini organize eden tur şirketini harekete geçirdi. Maçtan bir - iki gün önce yoğun talep gelmesi tur yetkililerinin dikkatini çekti. Şirket maça götürülecek olan şahısları çok iyi bir incelemeden sonra kabul etti. 
     KONSOLOSLUKTAN Almanya’ya gidebilmek için vize alamayan kişiler, Belçika’dan geçiş yapmak için kolları sıvadı. Tur şirketi pasaportunda daha önce hiç vizesi olmayanları seyahate kabul etmedi. Bazı isimler için de kulüpten referans alındı. Galatasaray’ı oyuna getirmeyi planlayan iltica yanlıları mecburen geri adım attı. 
     TUR şirketinin sert tavrı sonrasında ilticaya hazırlanan kişiler niyetlerini itiraf ettiler. Bir taraftarın, "Fransa’ya gideceğim. Galatasaray ile gelsem herhalde anlaşılmaz" sözleri olayın çarpıcı yanını ortaya koydu. Yetkililer, bir kişinin telefonda, "Koca Fatih Terim bize vize alamaz mı " dediğini iddia ettiler. 
     
Geniş güvenlik      ERHAN TELLİ 

     GALATASARAY’IN kamp yapacağı kentin, Sabancı cinayetinin sanığı terörist Fehriye Erdal’ın yakalandığı yer olması nedeniyle Belçika polisi güvenlik önlemlerini artırdı. Sarı - Kırmızılı kafileyi yaklaşık 200 polisin koruduğu gözden kaçmadı. Galatasaraylı futbolcuları, Belçika havaalanında otuza yakın gurbetçimiz karşılarken, Cim-Bom maçın oynanacağı stadda kısa bir çalışma yaptı. 
     



 SPOR 



























</TEXT>
</DOC>
