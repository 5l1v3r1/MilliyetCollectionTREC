<DOC>
<DOCNO> 114749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/guncel/gun00.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’nin balonları can yaktı 
</HEADLINE>
<TEXT>

Bahçeli’yi karşılamak isteyen partililerin miting alanına getirdiği helyum dolu balonlar, izdihamda patladı. 50 kişi, vücutlarındaki yanıklar nedeniyle hastaneye kaldırıldı 
     ASLI ÖKTENER İstanbul 

     MHP’nin Gaziosmanpaşa mitingi sırasında, alandaki balonların patlaması sonucu yaklaşık 50 kişi yaralandı. Patlamanın, helyum gazı dolu balonlardan birinin, sigaradan alev alması sonucu meydana geldiği iddia edildi. 
     MHP Genel Başkanı Devlet Bahçeli’nin, seçim irtibat bürosunun açılışı için Gaziosmanpaşa Meydanı’na girişi sırasında, helyum gazı dolu balonlar art arda patlayarak alev aldı. Alevlerle çoğunlukla el, kol ve yüzleri yanan yaklaşık 50 kişi Özel Şafak Hastanesi’ne kaldırıldı. 
     
     İKİNCİ DERECE YANIK 
     İl Sağlık Müdürü Osman Karaaslan da balonların patlaması nedeniyle 50’ye yakın kişinin yaralandığını ifade ederek, "Altı yaralı Bakırköy Devlet, altısı Haseki ve ikisi de Şişli Etfal hastanelerinde bulunuyor. Bu 14 kişinin yanıkları ikinci derecede. Diğer kişiler evlerine gönderildi" dedi. 
     Hastaneye akın eden hasta yakınlarıyla partililer de yaralıların durumu hakkında bilgi almaya çalıştı. 
     
     SÖKMENOĞLU’NDAN ZİYARET 
     Yaralıları ziyaret eden Meclis Başkanvekili Murat Sökmenoğlu da, "Bu görünmez bir kaza. Kimsenin başına gelmesin, büyük bir hadise" diye konuştu. 
     Hastanede tedavi edilen yaralılardan Emrah Kurt, meydanda Bahçeli’nin gelişi sırasında havaya salınmak üzere çok sayıda balon bulunduğunu belirterek, "Kalabalık balonlara sarıldı. İzdiham nedeniyle balonlar sıkışınca patlama meydana geldi. Balonlar alev aldı, birçok insan yandı" dedi. 
     MHP İstanbul İl Başkanı Hasan Hüseyin Ceylan ise balonların sigara yüzünden alev aldığını savundu. 
     
Bahçeli, açılışı yapmadan gitti      Olayın ardından konuşan Bahçeli, "57. Hükümet’in yanlışı yoktur. Ekonomik kriz aşılmalıdır. Aşılmazsa ülke iç ve dış meselelerle karşılaşabilir. Böyle düşünmeseydik erken seçim talebini ortaya koymazdık. Önce millet diyoruz, koltuk değil" diye konuştu. Bahçeli, seçim bürosunun açılışını yapmadan alandan ayrıldı. 
     



 GÜNCEL 



















</TEXT>
</DOC>
