<DOC>
<DOCNO> 124775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun15.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını, Türkiye'ye koşullu tarih verilmesini eleştirdi... 
</HEADLINE>
<TEXT>

     İngiltere'de yayımlanan Sunday Times ve Independent on Sunday gazeteleri, AB'nin Kopenhag zirvesinde Türkiye'ye koşullu müzakere tarihi vermesini eleştirdi. 
     The Sunday Times gazetesi, AB'nin genişleme zamanının geldiğini, 10 yeni ülkenin katılımıyla üye sayısı 25'e çıkacak olan birliğin ''bekleme odasının da dolu olduğunu'' yazdı. 
     ''Fransa ve Almanya'nın Türkiye'nin üyeliğini geciktirme istekleri, AB'nin özel bir kulüp olarak kalmasını istemelerinden kaynaklanıyor'' görüşünü savunan gazete, İslam dünyası ile Batı'yı birleştiren bir köprü olan Türkiye'nin, ''Avrupa'nın mutlaka içine alması, kucaklaması gereken bir ülke'' olduğunu belirtti. 
     Gazete, genişlemenin Türkiye ile de sınırlı kalmaması, Kuzey Afrika, eski Yugoslavya, Ukrayna, Beyaz Rusya ve Rusya'ya kadar uzaması gerektiğini, böylece Avrupa'nın sınırlarının Pasifik Okyanusu'na dayanacağını belirtti. 
     The Independent On Sunday gazetesi de, ''Türkiye'ye kapılarımızı açmalıyız'' başlığıyla yayımladığı başyazıda, Kopenhag zirvesinde Ankara'nın durumunun halledilmeyen tek zor konu olarak ortaya çıktığını, ABD Başkanı George Bush'un müdahalesinin de durumu daha karmaşık hale getirdiğini savundu. 
     Türkiye'nin ise sorumluluğu, Avrupa'nın yıllardır yaşayageldiği ''ırksal önyargılar hastalığına'' yüklediğini belirten gazete, Türkiye'nin insan hakları karnesinin tartışılmakta olduğunu kaydederken, ''Asıl bu nedenle Türkiye AB'ye kabul edilmeli. Böylece Türk halkının insan haklarından daha çok yararlanması sağlanmış olur. Türkiye'nin bir Batı kulübüne kabulü dünyaya da yeni Avrupa'nın bir Müslüman ülkeyi bile içine alacak kadar büyüdüğünü gösterir. Böylece öldürücü bir miras olarak bugüne kadar gelen ırkçılık da bir yana bırakılmış olur'' ifadelerine yer verdi. 
     DLK-MCT 13 18 15 12 02 
     





</TEXT>
</DOC>
