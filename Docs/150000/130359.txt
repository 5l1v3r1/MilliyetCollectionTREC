<DOC>
<DOCNO> 130359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/soneko02.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan Türkiye saldırıdan en çok zarar görecek taraftır 
</HEADLINE>
<TEXT>

     Irak Devlet Başkan Yardımcısı Taha Yasin Ramazan, Türkiye'ye empoze edilen şeylerin daha sonra Türkiye'ye kötü bir şekilde yansıyacağını belirterek, ''Çünkü Türkiye bu saldırıdan en çok zarar görecek taraftır'' dedi. 
     Devlet Bakanı Kürşad Tüzmen ile yaklaşık bir saat görüşen Ramazan, daha sonra açıklamalarda bulundu ve Türk gazetecilerin sorularını yanıtladı. 
     İki ülke arasındaki ticaret hacminin memnuniyet verici olmasına rağmen, bir çalışma programı oluşturulması halinde ticaret hacminin katlanacağına inandığını söyleyen Ramazan, Bakan Tüzmen'le görüşmesinde de bunların konuşulduğunu belirtti. 
     Bir gazetecinin Başbakan Abdullah Gül'ün mesajına ilişkin sorusu üzerine Ramazan, ''Bu mektup sayın Cumhurbaşkanı'na teslim edilecek. Bu mektuptaki mevcut olan görüşler bizim aramızdaki istişare konuları dahilindedir'' diye konuştu. 
     Başbakan Gül'ün Ortadoğu turunun nasıl değerlendirildiğinin sorulması üzerine de Ramazan, her zaman Türkiye'nin ilişkilerinde Arap ülkelerine öncelik verilmesi istediğini dile getirdiklerini belirterek, ''Bu tabiidir ki diğer ülkelerle ilişkilere gölge düşürmesin... Bu ziyaretlerin tabi Türkiye ile Arap ülkeleri arasında güven artırıcı bir etkisi olur. Türkiye'nin bu konudaki bakışının daha geniş açılı olmasını diliyoruz'' dedi. 
     Başbakan Gül tarafından gönderilen mesajda Devlet Başkanı Saddam Hüseyin'le bir görüşme isteğinin bulunup bulunulmadığının sorulması üzerine ise Ramazan, öyle bir şeyin söz konusu olmadığını söyledi. 
     
     ''IRAK SAVAŞ İSTEMİYOR'' 

     ''Böyle bir dönemde Türk ticaret heyetinin ziyaretinin özel bir anlamı var mı '' şeklindeki soruyu da Irak Devlet Başkan Yardımcısı, ''ABD şer yönetiminin Irak'a tehditleri yeni değildir. Irak'a yönelik tehditler bir yıldır devam etmektedir. ABD tehditlerine rağmen Irak'ın ticaret hacmi diğer ülkelerle giderek artmaktadır'' dedi. 
     1990 yılından önce Irak'la işbirliği yapan ülkelerin çoğunun yine işbirliğine devam ettiğini vurgulayan Ramazan, Irak'a gelen heyetlerin yoğunluğunun dikkat çekici bir şekilde arttığını vurguladı. 
     Zor şartlara karşı koymak için en iyi yolun olumlu bir şekilde çalışmak olduğunu kaydeden Ramazan, ''Emrivakiye kapılıp da şer yönetiminin girişimini beklemek doğru değildir. Türkiye Irak'la 1991'den beri ekonomik işbirliğine devam ediyor. Biz bu işbirliğinin daha fazla artırılmasına çalışıyoruz'' şeklinde konuştu. 
     Taha Yasin Ramazan, bu ziyaretin işbirliğine katkısı olacağını dile getirerek, ''İki ülkenin elinin dışında bir durum meydana gelmediği takdirde işbirliğinin gelişmesi konusunda iyimserim'' dedi. Bir başka soru üzerine de Ramazan, Irak'ın hiçbir zaman savaş istemediğini belirterek, ''Irak ABD'nin sınırlarına askeri yığınak yapmamıştır ki ABD Irak karşısında yığınak yapsın. Mesele iki taraf arasında bir sorun olursa savaş çıkması şeklinde değildir. Bir tarafın başka bir tarafa saldırı düzenlemesi kapsamında anlamak lazım.'' ABD'nin tehditlerinin devam ettiğini, Irak tüm kararları her ne kadar kötü olmasına rağmen kabul ettiği halde tehditlerin devam ettiğini kaydeden Ramazan, ''Dolayısıyla bu savaş değil tek taraflı bir saldırı tehdididir'' değerlendirmesinde bulundu. 
     ABD ve İngiltere dışında bütün dünyanın bu saldırıya karşı olduğunu ifade eden Ramazan, Başbakan Abdullah Gül'ün mesajına mutlaka üst düzeyde yanıt verileceğini bildirdi. 
     
     ABD'NİN TÜRKİYE'DEN İSTEKLERİ 

     Amerika Birleşik Devletleri'nin Türkiye'den isteklerini nasıl karşıladığının sorulması üzerine de Taha Yasin Ramazan, şunları söyledi 
     ''Bunun olumlu bir şekilde değerlendirildiğini kimse söyleyemez. Bunu sadece Irak'a yönelik olumsuz etki taşıdığından değil, bunun Türkiye'ye olumsuz etkisi olduğu aşikardır. Irak'a yönelik saldırı konusunda Türkiye'ye empoze edilen şeyler, Türkiye'ye daha sonra kötü bir şekilde yansıyacak. Çünkü Türkiye bu saldırıdan en çok zarar görecek taraftır. Irak'a saldırı meydana gelirse Türkiye sadece ekonomik bakımdan değil, güvenlik ve diğer alanlarda da zararlı olacaktır.'' Ramazan, Türkiye'den, Amerikalılar'a böyle bir saldırıda bulundukları takdirde saldırının sadece Irak'a değil Türkiye'ye ve bölgenin diğer ülkelerine de ne kadar zarar getireceğini göstermelerini istedi. 
     
     PETROLDE TÜRKİYE'NİN PAYI 

     Musul ve Kerkük petrollerinde Türkiye'nin payı olduğu iddialarına ilişkin bir soru üzerine de Ramazan, ''Böyle bir konuyu ortaya koyan taraf varsa Irak'la Türkiye arasındaki ilişkilerin gelişmesini istemeyen bir taraftır. Böyle bir konuyu ileri süren bir taraf ancak kötü niyetli olabilir ve siyonistlerin ve Amerikalılar'ın amacına hizmet eder.'' Taha Yasin Ramazan, ''Türkiye'nin ABD ile ilişkileri ne kadar iyi olursa olsun Türkiye'nin ve Türk halkının ABD ve siyonistlerin aleti olması istemediklerini'' sözlerine ekledi. 
     Öte yandan Başbakan Abdullah Gül tarafından gönderilen yazılı mesajın bugün Irak Devlet Başkanı Saddam Hüseyin'e verilmesi bekleniyor. Ancak gün içinde görüşmenin gerçekleşememesi durumunda mesajın Irak yönetimine iletileceğini ifade ediliyor. 
     





</TEXT>
</DOC>
