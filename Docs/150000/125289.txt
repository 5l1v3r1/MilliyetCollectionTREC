<DOC>
<DOCNO> 125289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/ekonomi/aeko.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FINDIK KARDEŞLİĞİ 
</HEADLINE>
<TEXT>

AKP lideri Erdoğan’ın danışmanı Zapsu, milletvekili bile değil ama bir dönem başkanı olduğu fındık ihracatçılarını kabul edip, fiyatın doğrudan gelir desteği formülüyle 2 milyona çıkarılacağını açıkladı 
     ANKARA Milliyet 

     AKP Merkez Yürütme Kurulu MYK Üyesi ve AKP lideri Erdoğan’ın danışmanı Cüneyt Zapsu, Karadeniz ve İstanbul Fındık İhracatçılar Birliği Başkanı Ahmet Başkan ve beraberindekilerle parti genel merkezinde bir araya geldi. 
     Zapsu, görüşmenin ardından yaptığı açıklamada, Genel Başkan Recep Tayyip Erdoğan’ın, daha önce fındık üreticilerine söz verdiğini anımsatarak, "O da 58’inci hükümetin, fındık üreticilerinin eline kiloda asgari 2 milyon lira geçmesini sağlamasıdır" dedi. 
     Bu sözün yerine getirileceğini bildiren Zapsu, şöyle konuştu "Hazine ile Sanayi ve Ticaret Bakanlığı yetkililerinden aldığım bilgiye dayanarak şunları ifade etmek istiyorum IMF, Dünya Bankası ve AB ile olan anlaşmalarımızı etkilemeyecek ve bunlara ters gelmeyecek şekilde genel başkanımızın sözünü yerine getirmek için Hazine yetkilileri çalışma yapmaktadır. Sezon başında ilan edilen 1 milyon 615 bin lira ile 2 milyon lira arasındaki farkın çiftçilerimize, üreticilerimize doğrudan gelir desteği olarak ödenmesi için Tarım Bakanlığı, Hazine Müsteşarlığı ile birlikte gereken tebliğ hazırlanmaktadır. Bunun için kararnameye de gerek olmadığı anlaşılmıştır. Böylelikle bu tebliğden önce malını satmış olan üreticilerimiz de bu farkı alacacağından mağdur edilmemiş olacaktır.’’ 
     Zapsu, geçen yıl yayınlanan fındık reklamları sayesinde iç tüketimin yüzde 28 oranında arttığını belirterek, ’Her gün bir avuç fındığa devam edin’’ diye konuştu. 
     AKP lideri Erdoğan’ın hem yakın arkadaşı, hem de danışmanı olan ve Erdoğan’ın AB turuna, ABD Başkanı George W. Bush’la görüşmesinde yanında yer alan Zapsu, bir dönem İstanbul Fındık İhracatçıları Birliği başkanlığını yapmıştı. Türkiye’nin önemli fındık sanayicilerinden biri olan Zapsu halen, Dünya Kabuklu Meyve Konseyi’nin INC de başkanı. 
     



 EKONOMİ 






















</TEXT>
</DOC>
