<DOC>
<DOCNO> 111621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/soneko11.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunca Toskay Irak operasyonu enerji fiyatlarında artışa neden olur 
</HEADLINE>
<TEXT>

     Devlet Bakanı Tunca Toskay, Irak'a yönelik bir müdahalenin, Türkiye'nin bölgeyle olan ticareti ve onun dışında turizmini olumsuz etkileyeceğini söyledi. 
     Toskay, Dış Ticaret Müsteşarlığı tarafından organize edilen 5. Türk Dış Ticaret Haftası'na ilişkin toplantının girişinde, basın mensuplarının Irak'a yönelik olası müdahaleye ilişkin sorularını yanıtladı. 
     Bakan Toskay, söz konusu müdahalenin, enerji fiyatlarında da artışa neden olacağını işaret etti. Bu durumun, enerji ithalatçısı ülkelerin ödemeler dengesi bilançosunu da olumsuz etkileyeceğini anlatan Bakan Toskay, şöyle devam etti 
     ''Bazı daha ayrıntılı olumsuz etkileri olur. Yani Ortadoğu, çok özel bir yer. Burada bir sıcak çatışmanın, siyasi dengeler, barış ve istikrar açısından da, nerede duracağı belli olmayan bir takım gelişmelere yol açması söz konusu.'' Bakan Toskay, Türkiye'nin Irak'a müdahaleden sonraki gelişmelere ilişkin ''B planı olup olmadığına'' yönelik soru üzerine, ''mutlaka var'' dedi. 
     Toskay, ''Irak'a müdahalenin Türkiye'ye maliyetine'' ilişkin soruya karşılık da, ''çok olumsuz etkileri olduğu açık, bu konuda spekülasyon yapmak doğru değil'' şeklinde konuştu. 
     
     BAŞARI ÖDÜLLERİ 

     Öte yandan bugünkü açılış toplantısında Devlet Bakanı Toskay ve Dış Ticaret Müsteşar Vekili Murat Sezginer'in konuşmalarının ardından, Türkiye genelinde en yüksek ihracat yapan 10 firma ile sektörlerinde en yüksek ihracat yapan 3'er firmaya, başarı ödülleri verildi. 
     





</TEXT>
</DOC>
