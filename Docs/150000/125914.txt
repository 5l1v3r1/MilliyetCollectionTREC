<DOC>
<DOCNO> 125914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur06.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da gece başlayan yağış, gün boyu aralıklarla etkili olacak 
</HEADLINE>
<TEXT>

     İstanbul'da gece başlayan kar yağışı, günlük hayatı olumsuz etkiliyor. 
     İstanbul Meteoroloji Bölge Müdürlüğü yetkililerinden alınan bilgiye göre, kentte gece başlayan ve sabah etkisini artıran kar yağışının gün boyu aralıklarla sürmesi bekleniyor. 
     Hava sıcaklığının gün içerisinde 1-2 derece olacağı belirtilen kentte, kar yağışının yarın etkisini kaybedeceği tahmin ediliyor. 
     Bu arada, kar yağışı nedeniyle bazı yollar trafiğe kapandı. Sürücülerin zor anlar yaşamasına neden olan yağış nedeniyle kapanan bu yolların açılması için belediye görevlilerince tuzlama çalışması yapıldı. 
     İstanbul'da bu sabah 07.00 ile 09.00 saatleri arasında meydana gelen maddi hasarlı ve yaralamalı trafik kazalarının sayısının da 200'ün üzerinde olduğu bildirildi. 
     Yağış, Boğaziçi Köprüsü ile Fatih Sultan Mehmet Köprüsü'nün de aralarında bulunduğu bazı yollarda trafik yoğunluğuna yol açtı. 
     
     DENİZ TRAFİĞİ ETKİLENMEDİ 

     Bu arada, TDİ Şehir Hatları İşletmesi'ne bağlı vapur seferlerinin olumsuz hava koşullarından etkilenmediği ve normal olarak yapıldığı öğrenildi. 
     Yetkililer, İstanbul Boğazı'ndan transit geçişlerin de kötü hava koşullarından etkilenmediğini belirttiler. 
     
     2 ÜNİVERSİTE DE TATİL 

     Öt yandan, elverişsiz hava koşulları nedeniyle, Maltepe Üniversitesi ile Fatih Üniversitesi'nde öğretime bugün 1 gün süreyle ara verildiği bildirildi. 
     Büyükşehir Belediyesi sınırları dışında kalan Adalar, Şile, Büyükçekmece, Çatalca ve Silivri'deki ilk ve orta dereceli okulların tatil edilip edilmeyeceğine ilişkin kararın bu ilçe kaymakamlıklarınca alınacağı kaydedildi. 
     Kentte belediye sınırları içinde kalan ilk ve orta dereceli okullar, kar yağışı ve kötü hava koşulları nedeniyle bugün tatil edilmişti. 

     
</TEXT>
</DOC>
