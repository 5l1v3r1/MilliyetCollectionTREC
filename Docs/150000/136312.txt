<DOC>
<DOCNO> 136312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sondun01.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Nato'da çatlak" 
</HEADLINE>
<TEXT>

     Fransa, Almanya ve Belçika'nın, NATO'da Türkiye'nin savunması konusunda planların hazırlanması talimatını veto etmeleri, İtalyan basınında ''NATO'da çatlak'' olarak yorumlandı. 
     Eski İtalyan büyükelçi Sergio Romano, ülkenin en yüksek tirajlı gazetesi Corriere della Sera'da yayınlanan yorumda, dünyadaki en büyük uluslararası örgütler olan Birleşmiş Milletler BM , NATO ve Avrupa Birliği'nin AB tarihlerinde bu zamana kadar olmamış şekilde bölündüklerini belirtti. 
     Sol görüşlü La Repubblica gazetesi de, Amerikalılara göre veto kararının NATO'da krize yol açtığını, Türkiye'nin ise 4. maddenin yürürlüğe girmesini talep ettiğini yazdı. 
     Öte yandan, La Stampa gazetesi, İtalya Başbakanı Silvio Berlusconi'nin, AB dönem başkanı Yunanistan'ın 17 Şubat'ta Irak kriziyle ilgili olarak AB liderlerini olağanüstü toplantıya çağırmasına karşı olduğunu öne sürdü. 
     ''Berlusconi, şahinler ve güvercinler arasında sıkıştı'' başlığı altında verilen haberde, Berlusconi'nin, AB'de yeni çatlakları engellemek için Pazartesi yapılacak toplantıyı erteletmek istediği savunuldu. 
     





</TEXT>
</DOC>
