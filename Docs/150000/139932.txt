<DOC>
<DOCNO> 139932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sontur03.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikalar, hükümetle masaya oturuyor... 
</HEADLINE>
<TEXT>

     Türk-İş Genel Sekreteri Hüseyin Karakoç, 454 bin kamu işçisini kapsayan 2003-2004 yılı toplu iş sözleşmesi görüşmelerinin bu hafta içinde başlayabileceğini söyledi. Karakoç, gerçekleştirilecek ilk görüşmede hükümetin tavrını öğreneceklerini ve ona göre bir yol izleyeceklerini belirtti. 
     Karakoç, 454 bin 451 kamu çalışanı adına yürütülen toplu iş sözleşmesi görüşmelerinin başladığını belirterek, gelecek hafta içinde hükümetle bir görüşme yapabileceklerini söyledi. Karakoç, toplu iş sözleşmelerinin biran önce bitirilmesinden yana olduklarını vurguladı. Hükümetin bu konuda Irak ve Kıbrıs sorunu dolayısıyla pek fazla çalışma yapamadığını da kaydeden Karakoç, "Tahmin ediyorum haftaya bir görüşme yapabiliriz" dedi. Bu görüşmede Hükümetin tavrını öğreneceklerini vurgulayan Karakoç, bunun ardından Türk-İş Başkanlar Kurulu'nu toplayarak, ne yapacaklarını ve nasıl bir yol izleyeceklerini belirleyeceklerini bildirdi. 
     Hüseyin Karakoç, 2003 yılı kamu toplu iş sözleşmesi görüşmeleri kapsamında ilk altı ay için gerçekleşen enflasyon artı yüzde 10, daha sonrakı altıncı aylar için ise yine gerçekleşen enflasyon artı yüzde 5 refah payı istediklerini anımsattı. Sosyal haklarda ise yüzde 50 artış talep ettiklerini söyleyen Karakoç, ikramiyelerin toplu iş sözleşmelerinde kesin madde olarak belirtilmesi ve yeralması gerektiğini de vurguladı. 
     Yürürlük tarihi 1 Ocak, Şubat, Mart, Nisan, Mayıs, Temmuz ve Ağustos ayları olmak üzere Türk-İş'e bağlı 29 sendikanın örgütlü olduğu 150'nin üzerindeki işyerinde toplu iş sözleşmesi bağıtlanacak. Belediyeler dahil toplam 504 bin 451 işçi adına yürütülen toplu iş sözleşmesi kapsamında 
     TEKEL, BOTAŞ, Sümer Holding, Eti Holding, Tüpraş, Petkim, Teaş, Tedaş, THY, Denizcilik işletmeleri, MKE, TCDD, TMO, Karayolları Genel Müdürlüğü, Telekom ve EBK gibi kurumlarda 2003-2004 yılını kapsayacak ücret zammı belli olacak. 
     





</TEXT>
</DOC>
