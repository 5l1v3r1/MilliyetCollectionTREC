<DOC>
<DOCNO> 133717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur10.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pülümür'de depremzedeler dün geceyi böyle geçirdi... 
</HEADLINE>
<TEXT>

     Tunceli'nin Pülümür İlçesi'ndeki depremzedelerin bir kısmı, geceyi, akraba ve komşularının evlerinde geçirmek zorunda kaldı. 
     İlçede, depremde en fazla hasarın meydana geldiği Meydanlar Mahallesi'nde, özellikle, 1992 yılında yaşanan depremin ardından yapılan afet konutlarında yaşayan vatandaşlar, geceyi akraba ve komşularının yanında geçirdiler. 
     Kar üzerine dün kurulan yazlık çadırlarda ısınamayacaklarını düşünen afetzedeler, şimdi konteynırları bekliyorlar. Güne kendilerine dağıtılan çorbayı içerek başlayan afetzedeler, çadırkentte henüz seyyar bir tuvalet olmaması nedeniyle sıkıntı yaşadıklarını söylediler. 
     Deprem konutlarında yaşayan Özlem Demir adlı genç kız, geceyi akrabalarının yanında geçirdiklerini, üç ailenin aynı evde kaldığını belirterek, ''Bebeklerimiz var. Kalacak sıcak bir yer istiyoruz.'' diye konuştu. 
     Zor bir gece geçirdiklerini anlatan Saime Aksakallı ise yaşadıkları deprem konutlarına bir daha girmeyeceklerini ifade ederek ''Biz yiyecek, içecek istemiyoruz. Kalacak yer istiyoruz'' dedi. 
     Cihan Yıldıran ise ısınma problemi yaşandığı için çadırları kullanmadıklarını belirterek şunları söyledi 
     ''Kar üstünde kurulan ve yazlık tip olan çadırların buraya yanlışlıkla getirilmiş olması lazım... Bu çadırlarda soba yaksak da ısınamayız. Kış süresince komşu ve akrabalarımıza yük olmak da istemiyoruz'' diye konuştu. 
     Bu arada, gece Pülümür'e gelen 40 katalitik soba bugün dağıtıldı. İlçeye, 40 katalitik sobanın daha geleceği ve en kısa sürede depremzedelere dağıtılacağı belirtildi. 
     Afetzedelere, ayrıca kişi başına bir battaniye ve çadırda yaşayacak ailelere de birer mutfak tüpü verilecek. 
     Bu arada, hasar tespiti için oluşturulan 7 komisyon, çalışmalarına başladı. Komisyonlardan üçü ilçe merkezinde, dördü ise köylerde çalışma yapacak. 
     Öte yandan, Pülümür'de meydana gelen deprem sonrası birçok televizyon, canlı yayın ekibini ilçeye gönderdi. İlçede 6 canlı yayın ekibi ve 40'ı aşkın gazeteci görev yapıyor. 
     





</TEXT>
</DOC>
