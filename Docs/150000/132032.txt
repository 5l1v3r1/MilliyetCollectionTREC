<DOC>
<DOCNO> 132032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo15.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım Eleme Grubu maçlarını İzmir'de oynayacak... 
</HEADLINE>
<TEXT>

     A ve Ümit Milli Futbol Takımları'nın, Ukrayna ile yapacakları Avrupa Şampiyonası Eleme Grubu maçları İzmir'de oynanacak. 
     Futbol Federasyonu'nun bugün yaptığı toplantıda, A Milli Takım'ın 12 Şubat Pazar günü, Ümit Milli Takım'ın ise 11 Şubat Cumartesi günü yapacağı Ukrayna maçlarının İzmir'de oynanması kararlaştırıldı. A Milli Takım, maçını Atatürk Stadı'nda oynayacak. 
     Bu arada Denizlispor Kulübü'nün, Türkiye Kupası'nda Beşiktaş ile yaptıkları maçın, kural hatası yapıldığı gerekçesiyle tekrarı için Futbol Federasyonu'na yaptığı başvuru da reddedildi. 
     Başvurunun, hakem raporları, FIFA ve UEFA kuralları ışığında incelendiği ve reddedildiği bildirildi. 
     
     KARŞILIKLI FESİHTE TRANSFERE İZİN 
     Toplantı sonunda açıklanan müjdeli karar ise kulübüyle sözleşmesi karşılıklı feshedilen futbolcular içindi. 
     Bir futbolcunun aynı sezonda bir transfer yapabileceğiyle ilgili kuralın uygulanmaması ve ikinci bir transfere izin verilmesi yönündeki başvuruları görüşen Futbol Federasyonu Yönetim Kurulu, başvuruları 3'e ayırdı ve sadece sözleşmesi karşılıklı feshedilen futbolculara, yalnızca bu sezon için bir hak daha tanıdı. 
     Alınan kararla, kulübüyle sözleşmesi karşılıklı feshedilen futbolcular, başka bir kulübe transfer olabilecek. Sözleşmesi tek taraflı feshedilen ya da geçici transfer sözleşmesini fesheden oyuncular ise federasyona başvurabilecekler. Bu durumda kararı Futbol Federasyonu verecek. 
     Öte yandan borçlu kulüplere uygulanan transfer yasağının da devam ettiği bildirildi. 
     





</TEXT>
</DOC>
