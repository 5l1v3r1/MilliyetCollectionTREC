<DOC>
<DOCNO> 109863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sondun01.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de son yılların en kanlı banka soygunu... 
</HEADLINE>
<TEXT>

     ABD'nin Nebraska eyaletinde küçük ve sakin bir kasabada, soygun için girdikleri bankada 5 kişiyi öldüren ve çalıntı araçla kaçan 3 silahlı soyguncu yakalandı. 
     Bölgede büyük korkuya yol açan kanlı banka soygunu nedeniyle eyalet valisi acil durum ilan etti, okulların kapıları kilitlendi ve birçok banka da hizmet vermedi. 
     Ölenlerin 4'ünün banka çalışanı, 1'isinin müşteri olduğunu belirten yetkililer, soygun sırasında banka şubesinin içinde neler olup bittiğinin henüz bilinmediğini, omzundan yaralanan bir başka müşteri ile olaydan yara almadan kurtulan 2 banka memurunun ifadelerine başvurulacağını açıkladılar. 
     Kaçarken 2 kez araç değiştiren ve bir benzin istasyonunda yakalanan soyguncuların kar maskesi taktıkları ve simsiyah giyindikleri kaydedilirken, bankadan para alıp almadıkları belirtilmedi. 
     Taammüden adam öldürmekle suçlanan hispanik soyguncuların, Nebraska yasalarına göre idam edilmeleri ihtimali var. Bu arada, kanlı soygundan sonra eyaletteki hispanik kökenlilere çeşitli tehditler gelmesi endişeye yol açtı. 
     





</TEXT>
</DOC>
