<DOC>
<DOCNO> 145403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/spor/aspo.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
APOLETİ KORUYUN 
</HEADLINE>
<TEXT>

Teknik Direktör Şenol Güneş, İngiltere yolculuğu öncesi futbolcularını uyardı, "Zirveye çıkmak zordur, ancak orada kalmak daha zordur. Dünya Kupası’nda kazandığınız apoleti kaptırmayın" diye konuştu 
     BİLAL MEŞE 

     Geçmişi unutun’ 
     MİLLİ Takım Teknik Direktörü Şenol Güneş, İngiltere maçı öncesi futbolcuları uyardı. Tecrübeli hoca, önceki akşam Polat Otel’de yaptığı özel toplantıda, "Hepimizin üzerinde kazanılmış müthiş bir apolet var. Bu apoleti sonuna kadar korumak zorundayız. Zirveye çıkmak zordur, ancak orada kalmak daha da zordur. Önemli bir maçın arifesindeyiz. Özel maçlara ya da rakibimizin geçmişte aldığı sonuçlara bakmayın, unutun. Ancak İngiltere, İngiltere’dir" diye konuştu 
     
     Kalitemiz ortada’ 
     İSPANYA, İtalya, Almanya ve Fransa’da futbolun üst düzeyde oynandığına da dikkat çeken Güneş, "Bu ülkelerin yanısıra İngiltere’de de futbol müthiş üst seviyede oynanıyor. Ligleri de bir hayli çekişmeli. İngiltere karşısında çok ciddi bir sınav vereceğiz, buna göre hazırlanacağız. Tüm sorunlarınızı maç sonuna kadar rafa kaldırın, geçmişe sünger çekin, sadece bu maça konsantre olun. Gücümüz ve kalitemiz ortada, başaramayacağımız zorluk yok" diye konuştu. 
     
MİLLİYET’ten al haberi      FUTBOL Federasyonu, MİLLİYET’te dün yer alan, "Ada’ya savaş faturası" başlıklı haberi doğruladı. Federasyon Yönetim Kurulu üyesi İsmail Dilber, iki ülke makamları arasında, terör tehlikesi nedeniyle yapılan görüşmelerin İngiltere’nin devlet garantisi vermesiyle sonuçlandığını hatırlattı, "Bir başvuru olmasa, İngilizler niye garanti versin " dedi. 
     
20’şer bin dolar prim      FUTBOL Federasyonu, İngiltere maçının primlerini belirledi. Ay - Yıldızlı futbolcular galibiyete 20, beraberliğe ise 10’ar bin dolar alacaklar. Zorlu karşılaşmanın İstanbul ayağındaki hazırlıklarını üç çalışmayla noktalayan A Milli Takım bugün özel uçakla Newcastle’a uçacak. Burada kampa girecek olan Ay - Yıldızlı ekibimiz, 2 Nisan’da oynayacağımız maça kadar çalışmalarını aralıksız sürdürecek. 
     
Vurucu tim hazırİngiltere karşısında forvette İlhan Mansız ve Nihat oynayacak, Yedi ay sonra kadroya çağrılan Hakan Şükür yedek kalacak 
     Güneş kararını verdi 
     AVRUPA Futbol Şampiyonası Grup Elemeleri’nde İngiltere ile deplasmanda karşılaşacak olan A Milli Takım’ın Teknik Direktörü Şenol Güneş’in forvette İlhan Mansız - Nihat ikilisini oynatacağı belirtildi. Hakan Şükür’ün uzun süre sahalardan uzak kalması nedeniyle tecrübeli hocanın İspanya’da başarılı olan Nihat’ı hem forvette, hem de duran toplarda kullanacağı kaydedildi. 
     
     Deniz’e üç dikiş 
     İLHAN, Nihat, Hakan Şükür, Mustafa Özkan ve Fatih Tekke olmak üzere İngiltere’ye beş forvetle gidecek olan Güneş, tribüne çıkaracağı oyuncuları da son dakikada belirleyecek. Ay - Yıldızlı ekibin dün sabah yaptığı antrenmanda kafasına darbe gelen Deniz’e üç dikiş atıldı. Sol arka adalesindeki sakatlığı tekrarlayan Fatih Tekke de idmanı yarıda bıraktı. Diş çektiren Emre Belözoğlu ise akşam idmanına çıkmadı. 
     
Light’ stat bizi bekliyorMilliyet, randevu yerini mercek altına aldı 
     HALİL ÖZER 

     Kırmızı - Beyaz 
     A Milli Futbol Takımımız’ın 2 Nisan’da İngiltere ile oynayacağı karşılaşmaya ev sahipliği yapacak olan Sunderland Stadı, Türkiye’yi bekliyor. Aslında futbolcularımız bu stadda fazla zorluk çekmeyecek. Çünkü 49 bin kişilik stad, Sunderland’ın renkleri olan Kırmızı - Beyaz renklerle bezenmiş. Modern çağın tüm özelliklerini taşıyan stadın en büyük özelliği ise altında kömür madenlerinin bulunması. 
     
     Turist akını 
     KÖMÜR madenleri yüzünden stadın adı Light Stadı olmuş. Light yani ışık ismi de madencilerin başındaki ya da ellerindeki lambalardan dolayı konmuş. Stadın hemen önüne de bir ışık heykeli yapılmış. Ayrıca eski madenin havalandırma merkezi restore edilerek saklanmış. 5 yıl önce tamamlanan stad 30 milyon paunda malolmuş. İngiltere’nin en güzel stadı olarak bilinen stadı her gün turist grupları ziyarete geliyor. 
     
     Tek maç oynanmış 
     İNGİLTERE Milli Takımı, Light Stadı’nda sadece Belçika ile özel bir maç yaptı. İlk resmi maçını Türkiye’ye karşı oynayacak olan Adalılar, yoğun güvenlik önlemi alacak. Kartı bulunmayanlar stada yaklaştırılmayacak. Üç gün önceden kontrol noktaları oluşturulacak. 300 kişilik özel korumalar görev yapacak. 
     
     Herşey var 
     Light Stadı’nın basın sorumlusu Malcolm Hopkins, Milliyet ekibine stadı gezdirdi. Hopkins’in verdiği bilgilere göre soyunma odaları altı metre aşağıda bulunuyor. Saunadan, havuza kadar herşey var. Milli Takımımız, Sunderland takımının odasında ağırlanacak. Bu odanın özelliği içinde futbolcuların maça hazırlanması için özel bir bölümün bulunması. 
     


SPOR 
























</TEXT>
</DOC>
