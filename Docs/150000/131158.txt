<DOC>
<DOCNO> 131158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/yasam/yas04.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılara film gibi takip 
</HEADLINE>
<TEXT>

Sabahın köründe işe çıkan’ kapkaççılar genç bir kızın çantasını kaptı. Polis bir saat onları kovalarken de hiç suçu olmayan biri kaza yaptı... 
     ŞAKİR AYDIN İstanbul 

     Ankara Bilkent Üniversitesi öğrencisi Zümrüt Delioğlu 20 , otobüsle dün İstanbul’a geldi. Servisle D - 100 karayolu Basınköy durağına gelen Delioğlu, saat 05.00 sıralarında kardeşini telefonla arayarak kendisini almasını istedi. Bu arada üst geçitten karşıya geçen genç kızı gören Seçkin Toprak ve kimliği belirlenemeyen arkadaşı, çaldıkları otomobili park edip genç kızın peşine düştüler. Kısa süre sonra çantasına yapıştıkları Delioğlu’nu yerde sürükleyen kapkaççılar, genç kız kolundan yaralanıp çantasını bırakınca otomobillerine binip kayıplara karıştılar. 
     
     Kovalamaca başlıyor 
     Ancak Delioğlu, otonun plakasını almıştı ve durumu polise anlattı. Bunun üzerine ekipler, otomobili D - 100 karayolunda durdurmak istedi. Ancak zanlılar kaçtı. Bahçelievler ve Zeytinburnu ekiplerinin de aldığı tüm önlemlere rağmen iki kapkaççı Tozkoparan’dan dönerek D - 100 Karayolu’na yeniden çıkıp Küçükçekmece yönüne kaçmaya başladı. Bu sırada havaya uyarı ateşi açan polisler, zanlıları yakalayabilmek için trafik akışını da yavaşlatmaya çalıştı. 
     
     Bir kapkaççı yakalandı 
     Ancak araçların yavaşladığını geç fark eden Abbas Sadi’nin kullandığı otomobil, duramayınca önündeki minibüse çarptı. Bariyerlere çarparak duran otomobilden Abbas Sadi yaralı olarak çıkarıldı. 
     Karayolunda bunlar yaşanırken, kapkaççılar da Bahçelievler Barbaros Caddesi’nde otomobili terk ederek kaçmaya başladı. Kapkaççılardan Seçkin Toprak bir apartmanın merdiven boşluğunda yakalanırken diğer zanlı kaçtı. 
     



 YAŞAM 




























</TEXT>
</DOC>
