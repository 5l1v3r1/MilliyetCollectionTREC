<DOC>
<DOCNO> 131203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun12.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika, ABD'nin Irak konusundaki talebine ihtiyatlı yaklaşıyor 
</HEADLINE>
<TEXT>

     Belçika hükümeti, ABD'nin Irak'a operasyon düzenlenmesi durumunda NATO'dan sınırlı destek talebine ihtiyatlı yaklaştı. 
     Dışişleri Bakanı Louis Michel, VRT radyosuna yaptığı açıklamada, ABD'nin talebine hemen cevap verilmesinin, savaşı kaçınılmaz gösterebileceğini söyledi. 
     Michel, Irak konusunun barışçı yolla çözülmesi için BM'de daha fazla çaba gösterilmesi gerektiğini kaydetti. 
     Louis Michel, ''Böyle bir talebe hemen cevap verilmesinin, tek seçeneğin askeri olduğu izlenimini yaratacağını vurgulamak istiyorum ve bunu yapmak istemiyorum'' dedi. 
     ABD, Irak'a operasyon durumunda NATO'nun sınırlı desteği için dün resmen talepte bulunmuştu. 
     Washington'un NATO'dan destek talepleri arasında, ittifak üyesi Türkiye'nin Irak'tan gelebilecek karşı saldırıya karşı korunmasının da yer aldığı kaydedilmişti. 
     





</TEXT>
</DOC>
