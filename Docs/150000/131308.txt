<DOC>
<DOCNO> 131308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur05.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Meteoroloji geçen yıl iyi tutturdu.. 
</HEADLINE>
<TEXT>

     Devlet Meteoroloji İşleri Genel Müdürlüğü, 2002 yılı yağış tahminlerinde yüzde 84.1, sıcaklık tahminlerinde ise yüzde 80.3 oranında tutarlılık sağladı. Yapılan 52 meteorolojik uyarıda, yüzde 90-100 oranında tutarlılık elde edildi. 
     Devlet Meteoroloji İşleri Genel Müdürlüğü'nün ''2002 Yılı Hava Tahmin Raporlarının Tutarlılık Değerlendirmesine'' göre, geçen yıl yağış tahminlerinde yüzde 84.1 oranında tutarlılık sağlandı. Yağış tahminlerinde tutarlılık oranları Temmuz, Ağustos ve Eylül aylarında düşerken, yetkililer bunun çok sayıda yağışlı sistemin ülkeyi etkisi altına almasından kaynaklandığına dikkati çektiler. 2001 yılı yağış tahminlerinde ise yüzde 84.8 oranında tutarlılık sağlanmıştı. 
     2002 yılında sıcaklık tahminlerinde tutarlılık oranı yüzde 80.3 olarak gerçekleşti. Sıcaklık tahminlerindeki tutarlılığın en yüksek olduğu ay yüzde 88.5 ile Ağustos, en düşük ay ise yüzde 71.3 ile Aralık oldu. Bir önceki yıl sıcaklık tahminlerinde tutarlılık oranı yüzde 79.2 olarak gerçekleşmişti. 
     Devlet Meteoroloji İşleri Genel Müdürlüğü, 2002 yılında 52 adet etkili yağış, kuvvetli rüzgar, yoğun sis, aşırı sıcak ve soğuk hava gibi kuvvetli meteorolojik olaylar için ''uyarı'' yayınladı. Genel Müdürlüğün bu uyarılardaki tutarlılık oranı ise yüzde 90-100 olarak gerçekleşti. 
     Genel Müdürlük yetkilileri, meteoroloji tahminlerindeki tutarlılığın daha da artırılması için teknoloji ve bilgisayar kapasitesinin yükseltilmesi gerektiğine işaret ettiler. 
     





</TEXT>
</DOC>
