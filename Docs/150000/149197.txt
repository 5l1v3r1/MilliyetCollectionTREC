<DOC>
<DOCNO> 149197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur27.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, Suriye gezisini iptal etti 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Musul ve Kerkük'te herhangi bir oldu bittiye müsaade edilmemesinin önemli olduğunu belirterek, ''Bu konudaki kararlılığımızı herkes bilmektedir. Bizim hassasiyetlerimiz bellidir, bunlardan herhangi bir geri adım söz konusu değildir'' dedi. 
     Gül, Başbakanlık'taki Kuzey Irak toplantısından sonra gazetecilerin sorularını yanıtladı. 
     Dışişleri Bakanı Gül, Kuzey Irak'taki Kürt grupların organize mi yoksa kontrolsüz mü olduklarına ilişkin bir soruyu, şöyle yanıtladı 
     ''Önemli olan, diğerlerinin oradan çıkmasıdır. Önemli olan, Musul ve Kerkük'te herhangi bir oldu bittiye müsaade etmemektir. Bu konudaki kararlılığımızı herkes bilmektedir. Dün Talabani ve Barzani de devreye girerek, bizim bu kararlılığımızı bildiklerini söylediler ve üstlerine düşeni yapacaklarını tekrarlamışlardır ama siz de biliyorsunuz ki şu anda bir kontrolsüzlük söz konusudur. Bağdat'taki kontrolsüzlüğün, Bağdat'ta olup bitenlerin çok daha büyük boyutta olduğunu göreceksiniz. Bizim hassasiyetlerimiz bellidir, bunlardan herhangi bir geri adım söz konusu değildir.'' Gül, Musul ve Kerkük'teki Türkmenler'e ait tapu kayıtlarının yok edilmesine ilişkin bir soruyu yanıtlarken de, konuyla ilgili her şeyin takip edildiğini, Irak'ın birçok kesiminde yağmalar olduğunu belirterek, ''Ama söylendiği boyutta değil'' ifadesini kullandı. 
     
     ''HER ŞEY GÖZDEN GEÇİRİLDİ'' 

     ''Kuzey Irak'taki askerlere takviye olacak mı '' sorusu üzerine Gül, ''Bugün Kerkük'ten çekiliyorlar. Musul'dan da en kısa zaman içerisinde çekilecekler. Bizim mevcut askeri varlığımızı gözden geçirdiğimiz, planlarımızı gözden geçirdiğimiz doğrudur. Her şey gözden geçirilmiş vaziyette'' dedi. 
     Kuzey Irak'ta kontrolün tamamen ne zaman sağlanacağının ve bölgedeki yaralıların ne zaman nereye taşınacağının sorulması üzerine de Gül, şunları kaydetti 
     ''Savaşı yapan biz değiliz, savaşın tarafı da değiliz. O bakımdan orayı kontrol etmek, Bağdat'ta, Basra'da veya Kuzey Irak'ta her şeyi, düzeni korumak bizim görevimiz değildir. Bizim hassasiyetlerimiz vardır, bu hassasiyetleri takip ediyoruz. Ayrıca dikkat ettiğimiz konu, insani yardımlara yönelmektir ve bu yönde de hazırlıklarımız vardır. Şu anda yapmaya başladık. 500'ün üzerinde ilaç ve gıda taşıyan kamyon ve TIR, Irak'a girdi. Türkiye üzerinden bunları gönderdik, diğerleri de hazırdır. Ama yaralıların getirilip burada tedavi edilebilmesi için havaalanlarının çalışır hale gelmesi, güvenliğin sağlanması gerekir.'' 
     
     SURİYE GEZİSİ 

     Gül, Suriye gezisini iptal edip etmediği ve iptal edilmesi yönünde ABD'nin bir telkini olup olmadığının sorulması üzerine, şöyle konuştu 
     ''Doğru... Hayır, ABD'nin telkini söz konusu değildir. Kuzey Irak'taki gelişmeler, Musul ve Kerkük'teki gelişmeler gördüğünüz gibi bizi olağanüstü bir çalışma içine sokmuştur. Dün sabaha doğru buradan ayrıldık. Olayın hassasiyeti ortadadır. Bunu takip etmekle sorumlu güçlerden birisi de benim. O açıdan bu gezimi ertelemek durumunda kaldım. Ama önümüzdeki günlerde başka bir vesile ile görüşeceğimiz toplantılar olacaktır. En kısa zamanda da bu geziyi yapacağım. ABD'nin bu konuda herhangi bir telkini söz konusu değildir.'' 
     
     ''...GEREK OLMAYACAĞINI ÜMİT EDİYORUM'' 

     ''Yaptığınız açıklamalardan, Türkiye'nin Kuzey Irak'a girme gibi bir planının olmadığını anlayabilir miyiz '' sorusu üzerine Gül, ''Gerekirse bizim her türlü planlarımız var. Bunu herkes biliyor, saklı da değildir bu. Ama şu anda herhangi bir hareket halinde değiliz, takip ediyoruz. Kuzey Irak'taki ve Türkiye'deki, sınırdaki güçlerimiz tekrar gözden geçirilmiştir'' dedi. 
     Dışişleri Bakanı ve Başbakan Yardımcısı Gül, ''Kuzey Irak'a girilecek mi '' sorusu üzerine, ''Buna gerek olmayacağını ümit ediyorum'' diye konuştu. 
     Gül, gözlemci irtibat heyetine ilişkin bir soru üzerine de, irtibat timlerinin 6'dan fazla kişiden oluştuğunu ifade etti. Gül, ''Bunlar irtibat timleridir. ABD, teklifi yaptı. 'Bizim güçlerimiz içinde sizin timleriniz olsun ve onlar da beraber görsünler. Herhangi bir ihtiyaç doğarsa, beraber bunu Türkiye'ye bildirelim' dediler'' dedi. 
     Timin kaç kişiden oluştuğunun sorulması üzerine Gül, sayıyı söyleyemeyeceğini, timlerin bugün saat 16.00'da görev yerinde olacağını yineledi. 
     
     ''GEREKİRSE TEK TARAFLI YAPARIZ...'' 

     Gül, ABD'nin güvencelerinin geçerli olup olmadığının sorulması üzerine de şunları kaydetti 
     ''Şüphesiz ki güvenceler söz konusu. Bunlardan vazgeçilmiş değil. Eğer bu güvencelerin işe yaramadığı, çalışmadığı söz konusu olursa, biz üzerimize düşeni yaparız. Dün ABD Dışişleri Bakanı ile 'Ya kendi güçlerinizle yapın, kendi güçleriniz yetmiyorsa beraber yaparız, bunların hiçbiri olmuyorsa, gerekirse, mecbur kalırsak biz de tek taraflı yaparız' dedik. O bakımdan bunlara hiç ihtiyaç olmamasını arzu ediyoruz. Bir an önce istikrarın gelmesini istiyoruz. Bir an önce orada huzurun olmasını, oradaki karışıklığın sona ermesini istiyoruz.'' ''Türkmenler'e yönelik bir saldırı var mı Günübirlik giriş çıkışlar oradaki kayıtların yok edilmesine mi yönelik '' sorusuna Gül, ''Hayır, bir karışıklığın olduğunu herkes görüyor. Irak'ın her tarafında karışıklık var. En büyük karışıklık Bağdat'ta, Basra'da var, diğer yerlerde var. Ama oraların yapısını bozmaya yönelik hareketler kabul edilemez'' yanıtını verdi. 
     





</TEXT>
</DOC>
