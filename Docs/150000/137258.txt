<DOC>
<DOCNO> 137258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun03.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta son yılların en şiddetli kar yağışı bekleniyor... 
</HEADLINE>
<TEXT>

     ABD'nin doğu kıyısını etkisi altına alan ağır kış koşulları ve kar yağışı günlük yaşamı felç ediyor. 
     Başkent Washington ile Philadelphia ve Baltimore kentlerinde kar yağışı aralıksız devam ederken, kar kalınlığı yarım metreye ulaştı. Bölgedeki 3 büyük havaalanı da ulaşıma kapatıldı. 
     Şehirlerarası yollarda buzlanma ve tipi nedeniyle çok sayıda trafik kazası meydana geldiğini belirten yetkililer, otoyoları ulaşıma açık tutmak için karla mücadele ekiplerinin günde 2 vardiya sürekli çalıştıklarını açıkladı. 
     1996 yılından bu yana en şiddetli kar yağışı ve tipinin beklendiği New York'ta da kar yaşamı şimdiden altüst etti. Marketleri dolduran halk, gıda ve temel ihtiyaç maddeleri almak için uzun kuyruklar oluşturdu. Marketlerde karla mücadele için kullanılan tuz kalmadı. 
     Yetkililer, kar kalınlığının yarım metreyi aşmasının beklendiğini açıkladı. 
     New York'da en son 1996 yılında kent merkezinde kar kalınlığı 60 santimetreye ulaşmıştı. 
     





</TEXT>
</DOC>
