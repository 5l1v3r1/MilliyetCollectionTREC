<DOC>
<DOCNO> 116621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/dunya/dun06.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya’dan pasaport uyarısı 
</HEADLINE>
<TEXT>

Çeçenlerin 45 bin Rus pasaportunu çaldığını açıklayan Rusya, dünyayı alarma geçirdi. Türkiye, çalıntı pasaport kullandığını tespit ettiği 17 Çeçen asıllı Rus’u sınırdışı etti... 
     TOLGA ŞARDAN Ankara 

     Rusya, başta Türkiye olmak üzere bazı ülkelerdeki faaliyetleri yeniden gündeme gelen Çeçenlerin 45 bin Rus pasaportu çaldığını belirterek, İnterpol üzerinden dünyayı alarma geçirdi. Çalıntı pasaport kullandıkları gerekçesiyle 17 kişi Türkiye’den sınır dışı edildi. 
     Başta Türkiye olmak üzere bazı ülkeleri uyaran Rusya, pasaportların seri numaralarını İnterpol’e üye ülkelere bildirdi. Rusya’nın alarmının ardından çalıntı Rus pasaportu kullandığı belirlenen 17 Çeçen asıllı Rus, Türkiye’den sınır dışı edildi. Belgeleri şüpheli görülen Çeçenler ise Türkiye’ye giriş yapamadan geri gönderilmeye başlandı. Ruslar’a karşı başlattıkları savaş nedeniyle Türkiye’ye akın etmeye başlayan Çeçenlerin, gruplar halinde ülkeye girişi yasaklandı. Tek tek ya da ikişer kişi halinde gelen Çeçenler’in bir bölümü sınırlı bir süre için Türkiye’ye alındı. Türkiye’de bu yöntemle giriş yapmış 500’e yakın Çeçen bulunduğu belirtildi. 
     Bir aylık bandrollü vizeyle ülkeye giriş yapan Çeçenler’in kontrolünü sağlamak amacıyla bedelsiz ikamet izni uygulaması başlatıldı. Akrabalarının yanına gelen Çeçenler, vizenin ardından üç aylık ikamet izninin bitmesiyle ülkeyi terk etmeye başladı. İzin süresi bitip çıkmayanlara ise yurda giriş yasağı konuldu. 
     



 DÜNYA 













</TEXT>
</DOC>
