<DOC>
<DOCNO> 101896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur13.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbinde saçmalarla yaşayan mucize Türk şaşırtıyor... 
</HEADLINE>
<TEXT>

     Sivas'ta, 2 yıldır kalbinde saçmalarla yaşayan ve bu şekildeki dünyada tek örnek olduğu belirtilen 34 yaşındaki Murat Kiriş'in durumu, tıp dergilerinde ve internette duyurulunca yabancı bilim adamlarının ilgisini çekmeye başladı. 
     2 yıl önce av merakı yüzünden bir kaza geçiren ve vücuduna çok sayıda saçma isabet eden Murat Kiriş, koma halinde Cumhuriyet Üniversitesi Araştırma Hastanesi'ne kaldırıldı. Hastanede, Kalp Damar Cerrahisi öğretim üyesi Yrd. Doç. Dr. Öcal Berkan başkanlığındaki 6 kişilik ekip tarafından başarılı bir operasyonla hayata döndürüldü. 
     Ameliyat sırasında hastanın parçalanmış olan vücudundaki bazı damarların yerine suni damarlar konulmuş, yapılan inceleme sonucunda ise hastanın kasığındaki saçmaların bir kısmının hareket ederek kalbine yerleştiği tespit edilmişti. Ancak, kalbine saplanan saçmaların çıkartılmasından, risk taşıdığı için vazgeçildi. Hasta iki yıldır, kalbindeki biri iri 10 adet saçmayla yaşamaya devam ediyor. 
     
     MUCİZE OLAY TIP DERGİLERİNDE 
     Bilim adamları tarafından ilginç bulunan bu vaka, bilimsel tartışma konusu da oldu. Dünyada bu şekilde ameliyat olup yaşayan tek örnek olması nedeniyle ünlü tıp dergisi J. Circulation'un Ağustos 2002 sayısında ve ''www.PubMed.com'' isimli internet sitesinde söz konusu olay yayınlanarak bilim dünyasına sunuldu. Tıp dergilerinde olayın duyulmasının ardından Japon bilim adamı Hisayosi Fujura'nın Yrd. Doç. Dr. Berkan'la bağlantı kurarak, ameliyat etme konusunda öneride bulunduğu öğrenildi. 
     Ameliyatı gerçekleştiren Yrd. Doç. Dr. Öcal Berkan, A.A muhabirinin sorularını yanıtlarken, dünyada çok ender görülen benzer olaylarda hastaların genellikle ameliyat sırasında kaybedildiğini söyledi. 
     Yrd. Doç. Dr. Berkan, hastanın düzenli olarak kontrollerinin yapıldığını belirterek, şu bilgiyi verdi 
     ''Yakın takibe alınan hasta için kritik bir durumun ortaya çıkması halinde, açık kalp ameliyatı ya da özel teknikler ile saçmaları hastanın kalbinden tek tek çıkartacağız. Hasta, durumunda olumsuz bir değişiklik olmaması halinde ise ömür boyu bu şekilde ilaç kontrolüyle yaşamaya devam edecektir. Bilim adamlarını ikiye bölen konu ise saçmaların çıkartılıp çıkartılmamasıdır.'' 
     
     MUCİZE İNSAN MURAT KİRİŞ 
     Dünyadaki tek örnek olduğu belirtilen Murat Kiriş ise önce hayatının sonra ayaklarının kurtulduğunu, eskisi gibi dağlarda gezinti yapabildiğini ve hatta avlanmak için yüksek yerlere bile tırmanabildiğini söyledi. Başarılı bir ameliyat ve tedavi sayesinde yaşantısını sorunsuz olarak devam ettirdiğini kaydeden Kiriş, düşüncelerini şöyle aktardı 
     ''Kalbimdeki saçmalardan şikayetçi değilim. İlk zamanlarda saçmaların hareket edeceği korkusuyla sağa sola dönmeye bile çekiniyordum. Ama şimdi suni damarlar ve onlarca saçma ile birlikte yaşamaya alıştım. Türk doktorlarına güveniyorum. Ara sıra saçmaların paslanması, iltihap yapması ya da kalbimde tıkanıklığa neden olması gibi endişeleri taşısam da, hayatımdan memnunum'' dedi. 
     Cumhuriyet Üniversitesi Araştırma Hastanesi'nde daha önce de, 25 haftalık hamile bir kadın ve iki kardeşini karnında taşıyan Zeki bebek, başarılı ameliyatlarla hayata döndürülmüştü. 
     





</TEXT>
</DOC>
