<DOC>
<DOCNO> 138235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo09.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol Ligi'nde bu yıl ''ligden düşme'' olmayacak... 
</HEADLINE>
<TEXT>

     Voleybol Federasyonu, Erkekler ve Bayanlar Birinci Liglerinde bu sezon küme düşme uygulamasının yapılmayacağını ve liglerin gelecek sezon 18'er takımla oynanacağını açıkladı. 
     Federasyondan yapılan yazılı açıklamada, 2003-2004 sezonunda Bayanlar ve Erkekler Birinci Liglerinin 18'er takıma çıkarılmasına ve liglerin çift devreli lig usulü ile oynanmasına karar verildiği bildirildi. 
     Açıklamada, Türkiye'de geçmiş yıllarda yaşanmış ekonomik sıkıntılar nedeniyle azalmış olan spor yatırımlarının artmasına olanak sağlamak, kulüplerin voleybol sporuna olan destek ve yatırımlarını yeniden gözden geçirmelerine imkan tanımak amacıyla liglerin 18'er takıma çıkarılmasına karar verildiği kaydedildi. 
     Ayrıca, Voleybol Federasyonu Başkanı Prof. Dr. Hüsnü Can'ın, kulüplerin de federasyonun aldığı bu kararı değerlendireceklerine inandığını söylediği duyuruldu. 
     Son anda yapılan değişiklik sonrası Bayanlar Birinci Ligi'nden bu sezon düşen Galatasaray, İnterfarma Numune Hastanesi, 75. Yıl ve İstanbul Işıkspor, gelecek sezon da Birinci Lig'de mücadele etme hakkı elde etti. Bu takımların yanı sıra bir alt kümeden de 4 takım gelecek sezon ligde mücadele edecek. 
     25 Şubat Salı günü son maçları yapılacak Erkekler Birinci Ligi'nde ise küme düşecek 3 takımın ligde kalmasının yanı sıra bir alt kümeden 5 ekip gelecek sezon ligde yer alacak. 
     





</TEXT>
</DOC>
