<DOC>
<DOCNO> 127887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/spor/spo03.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
GENÇLİK AŞISI 
</HEADLINE>
<TEXT>

Galatasaray, Olimpik Milli Takım’ın yıldızlarına kancayı taktı. Kartal’da top koşturan kaleci Volkan ve Egemen’in transferini bitiren yönetim, Sakaryasporlu Tuncay ile de el sıkıştı 
     ERHAN TELLİ 

     Gizli sözleşme 
     SARI - Kırmızılı kulüp, gelecek sezon için şimdiden transfer çalışmalarına başladı. Olimpik Milli Takım’da ortaya koydukları futbolla yıldızlaşan kaleci Volkan ve Egemen’in transferini bitiren yönetim, Sakaryasporlu Tuncay ile de prensipte anlaşma sağladı. Kartalspor’da oynayan Volkan ve Egemen’le gizlice sözleşme imzalayan Galatasaray, birçok kulübün transferi için uğraştığı Tuncay’ı da sonunda ikna etti. 
     
     Tuncay da tamam 
     BEŞİKTAŞ’IN da peşinde olduğu genç golcü ile her konuda anlaşmaya varan yönetim, gelecek hafta içinde Sakaryaspor yönetimi ile masaya oturup, sözleşme yapacak. 19 yaşındaki Tuncay’ın performansını geçen yıldan bu yana takip eden Sarı - Kırmızılılar, bu futbolcu ile Beşiktaş’ın da yakından ilgilenmesi üzerine hemene harekete geçtiler. Golcü oyuncunun menajeri, transferden 600 bin dolar alacaklarını açıkladı. 
     
     Geleceğin kadrosu 
     GENÇ isimlerle kadrosunu takviye ederek, rekabeti artırmak isteyen yönetim, daha şimdiden geleceğin Galatasaray’ını oluşturmanın hazırlığını yapıyor. Kartal’daki başarılı performanslarını Milli Takım’da da tekrarlayan kaleci Volkan’ın 1.94 boyunda olduğu, yeteneğiyle geleceğin yıldız isimleri arasında gösterildiği öğrenildi. Egemen’in ise 1.85’lik boyuyla stoper mevkinde başarılı grafik çizdiği belirtildi. 
     
Ergün’den dönüş yok      SARI - Kırmızılı takımın orta sahadaki tecrübeli ismi Ergün Penbe, futbol yaşamını İngiltere’de sürdürmek konusunda kararlı olduğunu söyledi. Yılbaşı tatilini eşi ve oğlu ile birlikte Uludağ’da geçiren Ergün, Avrupa’nın birçok kulübünden transfer teklifi aldığını vurgulayıp, "İnce eleyip sık dokuyacağım. Önce kulübümün menfaatlerini düşünüyorum. Gideceğim kulüp en az Galatasaray kadar büyük olmalı. İngiliz futbolunun bana yakın olduğunu düşünüyorum. Futbol hayatımı bu ülkede sürdürmek isterim" dedi. 
     
Bülent’e müşteri      GALATASARAY’DA Bülent Akın için İngiltere’nin ünlü bir kulübü yarın iki menajerini gönderecek. Futbol Şube Sorumlusu Abdürrahim Albayrak, dün adını açıklayamayacağı bir İngiliz kulübünün resmi transfer teklifinde bulunduğunu belirtip, "Menajerler, 2 Ocak’ta İstanbul’a gelecek. Kendileriyle de 3 Ocak’ta masaya oturacağız" diye konuştu. 
     
Sami Yen’de tam mesai      KOCAELİSPOR ile 15 Ocak’ta oynanacak erteleme maçına yetiştirilmesi için Ali Sami Yen Stadı’ndaki zemin çalışmaları aralıksız sürüyor. Saha zemininin bakımı ve yeni çim ekilmesi gibi işlemlere yılbaşında da devam eden kulüp çalışanları, büyük özveriyle gece yarılarına kadar çalışıyor. Yönetici Osman Güneri, "Hava şartları iyi giderse, maça yetişir" dedi. 
     



 SPOR 





















</TEXT>
</DOC>
