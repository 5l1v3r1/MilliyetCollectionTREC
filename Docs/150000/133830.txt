<DOC>
<DOCNO> 133830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun02.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un bütün dünyada merakla beklenen konuşması... 
</HEADLINE>
<TEXT>

     ABD Başkanı George Bush, Irak lideri Saddam Hüseyin'in silahsızlanmadığını, ancak uluslararası toplumu aldatmaya devam ettiğini kaydederek, Saddam Hüseyin'in tamamen silahsızlandırılması için oluşturulacak bir koalisyona ABD'nin liderlik edeceğini söyledi. 
     Bush, ABD Temsilciler Meclisi'nde, kabine üyelerinin ve askeri yetkililerin de katılımıyla yaptığı yıllık geleneksel ''Birliğin Durumu'' konuşmasında, Irak konusunda önemli mesajlar verdi. 
     George Bush, ABD'nin barış istediğini, ancak savaşmak durumunda kalırsa, ''kazanacağını'' vurguladı. 
     ABD Başkanı, bugün Washington'un terörizme karşı savaşta karşı karşıya kaldığı en büyük tehlikenin, nükleer, kimyasal ve biyolojik silah arayışındaki kanunsuz rejimler olduğunu söyledi. Bush, bu rejimlerin, şantaj, terör ve kitle katliamları için ellerindeki silahları kullanabileceği veya bu silahları teröristlere vermekten çekinmeyeceğini kaydetti. 
     
     ''BU MİLLET BAŞKALARININ KARARLARINA DAYANMIYOR'' 

     ABD'nin amacının, medeni dünyaya yönelik tehditlere son vermek olduğunu belirten Bush, bütün özgür ülkelerin ''ani ve yıkıcı'' bir saldırıyı önlemekte çıkarı olduğunu söyledi. Bush, bu ülkeleri ABD'ye katılmaya çağırırken, ''Elbette bu millet başkalarının kararlarına dayanmıyor. Ne eylem gerekirse, eylem ne zaman gerekliyse, ben Amerikan halkının özgürlük ve güvenliğini savunacağım'' dedi. 
     Bush, geçen yılki konuşmasında ''şer ekseni'' olarak Irak ile birlikte saydığı İran ve Kuzey Kore tehditlerine de kısaca değindi. ABD Başkanı, Irak'ın, ''terörle bağları olan acımasız bir diktatör'' tarafından yönetildiğini ve ''yaşamsal önemdeki bir bölgenin yönetimini eline geçirip ABD'yi tehdit etmesine'' izin verilmemesi gerektiğini söyledi. 
     George Bush, 12 yıldır Saddam'ın, silahsızlanma sözünü tutmadığını, ne ekonomik yaptırımların, ne medeni dünyadan izole edilmenin ne de askeri tesislerine füze saldırılarının işe yaramadığını belirtti. Yaklaşık 3 ay önce BM Güvenlik Konseyi'nin Saddam'a silahsızlanma için ''son şansını'' verdiğini söyleyen Bush, Irak'ın, gönderilen 108 silah gözlemcisine yardım etmediğini kaydetti. 
     İstihbarat kaynaklarına göre Saddam'ın, 500 ton sarin, hardal ve VX sinir gazı üretme kapasitesinin bulunduğunu tespit ettiklerini, Irak'ın elinde şarbon bakterisini tuttuğunu belirten Bush, bunlara ilişkin Saddam'ın hiçbir bildirimde bulunmadığını ifade etti. 
     ABD Başkanı, İngiliz hükümetinin, Saddam'ın, Afrika'dan, nükleer silah yapımında kullanılmak üzere önemli ölçüde uranyum arayışında olduğunu öğrendiğini de konuşmasında kaydetti. Amerikan istihbaratının da yine nükleer silah üretiminde kullanılmaya uygun alüminyum tüplerin satın alınma çabasından haberdar olduğunu belirten Bush, Saddam'ın bu çabalara uygun açıklamalar getiremediğini söyledi. Bush, ''Irak diktatörü silahsızlanmıyor. Tam tersine aldatıyor'' ifadelerini kullandı. 
     Bush, Saddam'ın kitle imha silahlarını üretme çabalarının nedenini de ''üstünlük sağlamak, aşağılamak ve saldırmak'' olarak açıkladı. Bush, nükleer silahlar, kimyasal ve biyolojik silahlarla Saddam'ın, ''Ortadoğu'yu fethetme ideallerini'' yerine getirebileceği ve bunun da bölge için ciddi tehlike oluşturduğunu söyledi. 
     
     TERÖRLE BAĞLANTI 

     Başkan Bush, istihbarat kaynakları, gizli haberleşmeler ve gözaltındaki bazı kişilerin ifadelerine dayanarak Saddam'ın, El Kaide dahil olmak üzere terörist örgütlere yardım ve yataklık yaptığını da kaydetti. Bush, Saddam'ın gizlice teröristlere kitle imha silahları verebileceğini veya bunları geliştirmede yardım edebileceğini belirtti. 
     ABD Başkanı, ''11 Eylül'dekine benzer şekilde 19 teröristin bu kez Saddam'ın yardımıyla ele geçirdikleri kitle imha silahlarıyla uçak kaçırıp benzer saldırı düzenlediğini düşünün. O günün gelmemesi için elimizden ne geliyorsa yapacağız'' dedi. 
     Saddam'ın ''aklına ve kendini tutacağına'' güvenmenin, ABD'nin stratejisi olmayacağını belirten Bush, ''Bu bizim için bir seçenek olamaz'' dedi. 
     Irak halkına da ''Sizin düşmanınız ülkenizi yöneten kişidir'' diye seslenen Bush, Irak'ın, çocuklarının gözü önünde insanlara elektrik şoku, kızgın ütü, deriye asit damlatma, dil kesme ve tecavüz gibi işkenceler uyguladığını savundu. 
     
     GÜVENLİK KONSEYİ'NE 5 ŞUBAT'TA TOPLANTI ÇAĞRISI 

     ABD Başkanı, şöyle konuştu 
     ''ABD, BM Güvenlik Konseyi'nden 5 Şubat'ta toplanıp Irak'ın sürekli dünyayı aldatmasına ilişkin gerçekleri ele almasını isteyecek. ABD Dışişleri Bakanı Colin Powell, Irak'ın yasadışı silah programları, bunları saklama çabaları ve terörist gruplarla bağlantılarına ilişkin bilgi ve istihbarat sunacak. Danışmalarda bulunacağız. Ancak hiçbir yanlış anlama olmasın. Eğer Saddam tamamen silahsızlanmazsa, kendi halkımızın güvenliği ve dünya barışı için, onu silahsızlandırmaya yönelik bir koalisyona önderlik edeceğiz.'' Amerikan askerlerine de seslenen Bush, ''Amerikalılar'ı savaşa göndermek, bir Başkan'ın verebileceği en zor karar. Teknoloji gelişti ama savaşın riski ve acıları değişmedi. Hiçbir zafer üzüntüsüz gelmiyor. Biz barış arıyoruz. Bazen barış savunulmalı. Korkunç bir tehdidin merhametinde yaşanacak bir gelecek barış değildir. Eğer savaş bize zorla diretilirse adil bir dava için savaşacağız. Bunun için bütün gücümüzü ortaya koyacağız ve kazanacağız'' dedi. 
     Bush, böylece Irak halkına yiyecek, ilaç ve özgürlük getirileceğini de söyledi. 
     Bush konuşmasında, ekonomik durumun düzeltilmesine yönelik çabalara ve çevreci mesajlara da yer verdi. İnsan hücresi klonlanmasına karşı konuşan Bush, Afrika'daki AİDS hastalığı tehdidine ve dünyanın bir şeyler yapması gereğine dikkati çekti. 
     ABD Başkanı ayrıca, ''biyolojik kalkan'' adını verdiği 6 milyar dolarlık yeni bir projeyi kongreye sunduğunu belirterek, şarbon, ebola gibi konulardaki araştırmalar, aşı ve tedavi çalışmalarına önem verilmesini istedi. 
     Geleneksel olarak Bush'un Birliğin Durumu konuşmasına, güvenlik gerekçesiyle, kabinenin seçilen bir bakanı katılmadı. Bu yıl, kongreye katılmayan bakan, ABD Adalet Bakanı John Ashcroft oldu. 
     
</TEXT>
</DOC>
