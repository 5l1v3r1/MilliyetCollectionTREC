<DOC>
<DOCNO> 142313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur29.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki yabancı muhabirlere ilginç bir kurs 
</HEADLINE>
<TEXT>

     ABD'nin Irak'a olası harekatı nedeniyle İncirlik Üssü ve bölgedeki limanlarda gelişmeleri izleyen APTN'nin Associated Press Television News muhabir ve kameramanlarına, nükleer, biyolojik ve kimyasal saldırılardan korunma konusunda kurs verildi. 
     APTN'ye bağlı olarak Adana'daki İncirlik Üssü ile Mersin ve İskenderun limanlarındaki gelişmeleri izleyen 7 muhabir ve kameramana, Centurion Sigorta Şirketi'nin görevlendirdiği uzman tarafından, Büyük Toptancılar Çarşısı'ndaki kiraladıkları işyerinde, nükleer, biyolojik ve kimyasal silahlardan korunmaya yönelik bilgiler aktarıldı. 
     Özellikle savaş ve çatışmaların yoğun olduğu bölgelerde görevlendirilmeleri nedeniyle zorunluluk gereği ''hayat sigortası'' uygulanan gazetecilere, uzman Paul Livingtone, uygulama yaptırdı. Kursun teorik bölümünde, fotoğraflarla kimyasal, biyolojik ve nükleer silahların etkisine maruz kalan insanlardan yüz ve vücutlarında görülen değişiklikler, saldırı olasılığının anlaşılması ve önlemler konusunda temel bilgiler anlatıldı. 
     Koruyucu elbise ve gaz maskesinin kullanımıyla ilgili bilgi alan muhabir ve kameramanlar, daha sonla bu malzemeleri Paul Livingtone'nin yardımıyla giyerek deneme yaptılar. 
     Kurs gören medya mensupları, savaş olasılığı durumunda Irak ordusunun Türkiye'de görev yaptıkları bölgelere füzeyle nükleer, biyolojik ve kimyasal silah saldırı olasılığının çok düşük olduğunu söylediler. 
     Bu arada, gün boyu rutin faaliyetlerin sürdürüldüğü İncirlik Üssü'nde de yapılan anonsun ardından atışlı tatbikat gerçekleştirildiği gözlendi. 
     





</TEXT>
</DOC>
