<DOC>
<DOCNO> 148076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun24.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak ve ABD askerleri Bağdat'ta çarpışıyor.. 
</HEADLINE>
<TEXT>

     Irak ve ABD askerlerinin Irak'ın başkenti Bağdat içinde çarpıştığı bildirildi. 
     Bağdat'ta Sheraton otelinde kalan A.A muhabiri, pencereden, çok yakın bir yerde silah sesleri duyduğunu, ancak kum fırtınası nedeniyle neler olup bittiğini göremediğini bildirdi. 
     Uçak, füze, top ve hafif silah seslerinin yankılanmaya devam ettiğini belirten muhabir, otelinin yakınlarında muhtemelen çatışmalar olduğunu kaydetti. 
     Kentteki Reuters muhabiri de, ''başkentin şimdi çarpışma alanı olduğunu ve patlamaların yerleşim yerlerindeki evlerin arasında her yerde duyulduğunu'' bildirdi. Muhabir, ''Iraklı ve Amerikalı askerler, kentin kalbinde birbirlerine ateş ediyor'' dedi. 
     Irak savaşının 19. gününde, ABD birliklerinin ve tanklarının yoğun saldırısı altındaki başkent Bağdat'ta, kameraların önüne çıkan Irak Enformasyon Bakanı Muhammed Said Essahaf, ''Bağdat'ın güvende olduğu'' ve ''Amerikan birliklerinin katledildiği'' açıklamasını yapmıştı. 
     
     BİNLERCE KİŞİ KAÇIYOR 

     Bombardıman ve çatışmaların şiddetlendiği Bağdat'ı binlerce kişinin terk ettiği bildirildi. 
     İnsanların aşırı sıcak havaya rağmen saatlerce yürüyerek ya Amerikan birliklerinin arkasında kalan bölgeye ya da daha emniyetli görünen kuzey bölgelere gittiği belirtildi. 
     Kentin 20 kilometre güneyindeki bir Amerikan askeri konvoyunun yanından yarım saatten az bir zamanda yüzlerce kişi yürüyerek geçerken, binlerce kişinin kuzeye gittiği kaydedildi. 
     Bu arada, Bağdat'taki hastanelerin artık yaralılara yetişemediği bildirildi. 
     Ürdün'de açıklama yapan Uluslararası Kızıl Haç yetkilileri, iki gün öncesine kadar hastanelere günde toplam 100 kadar yaralı gelirken, sadece bugünkü yaralı sayısının yüzleri aştığını belirttiler. 
     Yardım malzemesi götürdüğü Bağdat'tan önceki gün Ürdün'ün başkenti Amman'a dönen bir Yunan doktor ise Iraklı doktorların büyük malzeme ve ilaç sıkıntısı çektiğini bildirdi. 
     Sık sık Bağdat'a giden ve sağlık koşullarını yakından tanıyan doktor, doktorların kol ve bacak kesmek gibi büyük ameliyatlar için bile, küçük ameliyatlarda kullanılan anestezi ilaçlarını kullanmak zorunda kaldıklarını, kullandıkları bazı ilaçların 30 yıl önce kullanılan ilaçlar olduğunu ve artık ilaç dolaplarının boşalmış olduğunu söyledi. 
     Elektrik kesintisinin sürdüğü Bağdat'ta sular ise zaman zaman akıyor. Kentte durum her bakımdan kritik bir noktada bulunuyor. Bağdatlılar, elektriksiz ve susuz, yeni tehlikeleri de beraberinde getirebilecek bir ortama girmiş durumda. 
     
     SALDIRI SABAHA KARŞI BAŞLADI 

     Amerikan birlikleri sabaha karşı 65 tank, 70 zırhlı araçla Bağdat'a girdi. 
     - ABD 3. Piyade Tümeni operasyon subayı Yarbay Pete Bayer, birliklerinin, Irak'ın başkenti Bağdat'taki Enformasyon Bakanlığı ve El Raşid oteli yakınında olduğunu söyledi. 
     Yarbay Bayer, yaptığı açıklamada, ele geçirdikleri saraylardan ikisinin Bağdat'ın merkezinde, üçüncüsünün ise 3. Piyade Tümeni'nin kontrolü altında olan Uluslararası Saddam Havaalanı yakınlarında bulunduğunu söyledi. 
     Bayer, Amerikan birliklerine hafif silahlar ve RPG roketi ateşi açıldığını, havaalanı yakınlarındaki sarayın ele geçirilmesi sırasında hiçbir direnişle karşılaşılmadığını belirtti. Bir askeri kaynak da, Reuters'e yaptığı açıklamada, Amerikan birliklerinin bu binaları ele geçirmeyi şimdilik planlamadığını söyledi. 
     
     YOĞUN TOP ATEŞİ 

     Bağdat'ın merkezinin, topçu ateşi altında olduğu bildirildi. Amerikalı binbaşı Michael Birmingham, Reuters'e yaptığı açıklamada, Amerikan tank ve zırhlı araçlarının, kentin merkezine saldırı başlattığını söyledi. Binbaşı, "Şu anda kentin merkezine saldırıyoruz. Önceki günkü yalnızca baskındı. Bu gerçek saldırı" diye konuştu. 
     

     
</TEXT>
</DOC>
