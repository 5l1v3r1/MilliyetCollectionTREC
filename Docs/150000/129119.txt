<DOC>
<DOCNO> 129119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo23.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Kayıhan, futbolcularının alacaklarını istedi... 
</HEADLINE>
<TEXT>

     Diyarbakırspor Teknik Direktörü Ümit Kayıhan, futbolcularının kulüpten alacaklarının ödenmemesi durumunda görevinden ayrılabileceğini söyledi. 
     Kayıhan, Ali İhsan Kaya başkanlığındaki kulüp yönetiminin istifasının ardından, yönetimdeki belirsizliğin sürdüğünü, bunun da takımını olumsuz etkilediğini belirterek, "Dönüşü olmayan bir yola girebiliriz. Takımın ekonomik durumu iyi değil" dedi. 
     Futbolcularının büyük özveriyle takımı alt sıralardan kurtardığını anlatan Kayıhan, "Futbolcularımın kulüpten alacağı var. Bunlar oyuncularımın alın teridir. Bunlar ödenmeden hiçbir transferi kabul etmem mümkün değildir. Futbolcularımın alacakları ödenmezse görevimden ayrılabilirim" diye konuştu. 
     





</TEXT>
</DOC>
