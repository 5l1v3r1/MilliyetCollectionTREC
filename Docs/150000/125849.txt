<DOC>
<DOCNO> 125849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko06.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terziler iflasın eşiğinde... 
</HEADLINE>
<TEXT>

     Zonguldak Terziler Odası Başkanı Gülcan Yanaz, geçmişte insanların kıyafet ihtiyacının çoğunu terzilere diktirerek karşıladığını, ancak hazır giyim sektöründeki gelişmelerin maliyeti düşürmesi nedeniyle bu mesleğin yok olmaya başladığını söyledi. 
     Günümüzde terzilerin sökük ve fermuar dikmek ile pantolon paçalarını kısaltmak dışında iş yapamadıklarını anlatan Yanaz, şöyle dedi 
     ''Terzilerin çoğunluğu yılda bir takım elbise bile dikemiyorlar, durumları da içler acısı. Bu yıl ilimizde 5 yeni terzi dükkanı açılırken, 15 işyeri de kapandı. Bölgemizdeki insanların hazır giyime yönelmeleri, kentimizdeki iş yapan terzi esnafının sayısını her geçen gün azaltıyor. Şu anda, kentimizde 220 terzi esnafı faaliyet gösteriyor. Bunlar da kazançları az olduğundan, yakın zamana kadar işyerlerini kapatmak zorunda kalabilirler. Elbiseyi satan değil, diken kahramanlar olarak geri plana atıldık. Terzilerin bu girdaptan kurtulabilmeleri için kesinlikle kendilerine yeni pazarlar bulmaları şart. Bu da imkansız gibi görülüyor.'' Bölgede 25 yıldır terzilik yapan Arif Turcihan da önceki yıllarda ayda 5 takım elbise dikerken şimdi sökük bile getiren müşterilerinin olmadığını, ekonomik açıdan sıkıntılı dönemler geçirdiklerini söyledi. 
     





</TEXT>
</DOC>
