<DOC>
<DOCNO> 124961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun27.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
USA Today "AB'nin tutumu Bush'un yüzünde de tokat" 
</HEADLINE>
<TEXT>

     Amerikan USA Today gazetesi, ''AB'nin Türkiye'ye müzakerelere başlama tarihi vermemesinin sadece Türkiye'nin değil, bunun için yoğun lobi faaliyeti gösteren ABD Başkanı George Bush yönetiminin de yüzünde bir tokat olduğunu'' öne sürdü. 
     AB'nin Türkiye'ye yönelik tutumunun, Washington'un Irak konusundaki dikkatli diplomatik hazırlıklarına da zarar verdiğini belirten gazete, Irak'a savaş durumunda ABD'nin ihtiyaç duyacağı Türkiye'nin, üslerini açma konusunda şu ana kadar sadece ''belki'' yanıtını verdiğini kaydetti. 
     Ancak pes etmemek gerektiği uyarısında bulunan gazete, ''Amerikan yönetiminin, halen Türkiye'ye bir müzakere tarihi verilmesi yönünde baskıları sürdürmesi gerekiyor'' ifadesini kullandı. Bunun dışında ABD'nin önceliği, Türkiye'ye 5 milyar dolarlık bir Amerikan yardımı önerisi üzerinde çalışmaya ve IMF kredilerini almaya devam etmesini sağlamaya vermesi gerektiği kaydedildi. 
     USA Today, ABD'nin Türkiye'ye yardım etmesinin sadece stratejik nedenlere bağlı olmadığını, ''Batı ile çalışan bir İslam demokrasisinin'', Usame bin Ladin gibi teröristlerin, iki kültürün birarada olamayacağı yönündeki propagandasına karşı güçlü bir panzehir olacağını yazdı. 
     Gazete ayrıca, Türkiye'nin desteğinin, Irak'a karşı savaşa yönelik muhalefeti yenmekte gerekecek yoğun diplomasi içinde büyük önem taşıyacağını belirtti. 
     USA Today, ABD'nin, bazı Müslüman ülkelerle gizlice Irak konusunda anlaşmaya vardığını, Amerikan güçlerinin Katar'da askeri tatbikatlara başladığını ve Suudi Arabistan'ın da üslerinin kullanılmasına izin vermesinin beklendiğini, hatta İran'ın bile işbirliği yapabileceğini ima ettiğini bildirdi. 
     





</TEXT>
</DOC>
