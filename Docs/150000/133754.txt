<DOC>
<DOCNO> 133754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/ekonomi/eko02.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka arzdan bu yana yüzde 55 değer kaybetti 
</HEADLINE>
<TEXT>

Turkcell, halka arz edildiği 2.5 yıldan bu yana yatırımcısına yarı yarıya zarar ettirirken, şirketin piyasa değeri de 10.9 katrilyondan 5.5 katrilyona düştü 
     New York Borsası’nda yapılan büyük şovlarla 2000 yılının temmuz ayında halka açılan Turkcell, yerli ve özellikle yabancı yatırımcının büyük ilgisini çekmişti. Şirket hisselerinin halka arzından 1 milyar 865 milyon dolarlık gelir elde edilirken, bu rakam halka arzda tüm zamanların rekoru olmuştu. 302 bin 688 yatırımcı da Turkcell’den hisse senedi almıştı. Halka arzda 17.1 milyar dolar olan Turkcell’in piyasa değeri de dün itibariyle 3.3 milyar dolara indi. TL bazında da 10.9 katrilyon liradan 5.5 katrilyon liraya düştü. 
     Ancak aradan geçen 2.5 yılı aşkın süre içinde Turkcell yatırımcısı TL bazında yüzde 55 zarar gördü. Şirket, halka arza "şimdi gelecek cebinizde" sloganıyla çıkarken, hisse senedine yapılan yatırımların değeri yarı yarı azaldı. 
     
     Büyük umut-büyük kayıp 
     3 - 7 Temmuz 2000 tarihleri arasında Türkiye’de 44 bin liradan satılan Turkcell hisseleri, 11 Temmuz’da ilk gün 46 bin 500 liraya kadar çıktıktan sonra 23 Eylül 2001 tarihinde hisseler 10 bin liranın altına indi. 
     Halka arzda 240 trilyon lira olan şirketin sermayesi bugün itibariyle 500 trilyon lira. Şirketin hisseleri dün de yüzde 4.35 değer kaybederek 11 bin liradan kapandı. Halka arzdan Turkcell hissesi alan yatırımcı, dün itibariyle yüzde 55 zararda görülüyor. Hisse satışının yüzde 87.5’i yabancılara yapılmıştı. 
     
Grup hisseleri dün geriledi      Pamukbank’ın eski sahibi ile BDDK arasında protokole bağlanan uzlaşma sonrası, önceki gün tavan yapan Çukurova Grubu şirketleri, dün inişe geçti. Önceki gün yüzde 10.34 yükselerek, 1.600 liradan kapanan Yapı Kredi Bankası hisseleri, birinci seansta da yüzde 6.25 artış kaydetti. Ancak ikinci seanstaki satışlarla önceki günkü değerinden kapandı. 
     Önceki gün yüzde 10.96 artış kaydeden Yapı Kredi Koray GYO hisseleri de dün değişmedi. Yapı Kredi Sigorta hisseleri ise ikinci seansta yüzde 6.58 düşerek günü 1.775 liradan kapattı. Hissenin günlük kaybı yüzde 2.74 oldu. Yapı Kredi YO hisseleri de ikinci seansta yüzde 7.41 geriledi. 
     
     Kazanan hisse 
     Bölgesel Pazar’da işlem gören Yapı Kredi Finansal Kiralama hisselerinin fiyatı ise son seansta yüzde 10.42 artışla, 5.300 liraya çıktı. Hissenin günlük kazancı ise yüzde 21.84’e ulaştı. Bu hisse senedi, günün en çok değer kazanan k ğıdı oldu. 
     



 EKONOMİ 

















</TEXT>
</DOC>
