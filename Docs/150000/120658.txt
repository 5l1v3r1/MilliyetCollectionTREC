<DOC>
<DOCNO> 120658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur21.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, ilk kez frag giyip kürsüye çıktı... 
</HEADLINE>
<TEXT>

     TBMM Başkanı Bülent Arınç, seçilmesinin adından ilk kez kürsüye çıkarken AK Parti Grubu tarafından ayakta alkışlandı. 
     Hükümet programının okunduğu TBMM Genel Kurulu'na birleşim açılmadan gelen CHP Genel Başkanı Deniz Baykal, CHP Grubu tarafından alkışlarla karşılandı. 
     Genel Kurul'u saat 15.00'te açan Arınç, yeter sayının bulunduğunu belirterek toplantıyı başlattı. Arınç'a, Başkanlık Divanı'nda katip üye olarak TBMM'nin en genç iki milletvekili eşlik etti. 
     Danışma Kurulu'nun önerilerinin okunduğu sırada Genel Kurul'a gelen Başbakan Abdullah Gül, Başbakan Yardımcıları Mehmet Ali Şahin, Abdullatif Şener ve Ertuğrul Yalçınbayır ile tokalaştıktan sonra yerine oturdu. 
     Gül, Danışma Kurulu'nun önerilerinin okunup oylanmasının ardından saat 15.06'da, 58. Hükümet'in programını okumaya başladı. Gül, kürsüye gelirken AK Parti'li milletvekilleri kendisini ayakta alkışladı. Gül, 64 sayfadan oluşan programı okurken, zaman zaman metin dışına çıkarak küçük değişiklikler yaptı. Gül, metinde ''ekonomi yönetimi, tek çatı altında toplanacak'' ibaresi yerine, ''ekonomi yönetimi, iyi bir şekilde koordine edilecek'' dedi. 
     Hükümet programı okunurken, Bakanlar Kurulu'nda yurt dışında bulunan Devlet Bakanı Ali Babacan ve Dışişleri Bakanı Yaşar Yakış dışındaki tüm bakanların bulunduğu görüldü. 
     DYP'ye geçen Elazığ Milletvekili Mehmet Ağar, Hükümet programını bağımsız milletvekillerine ayrılan bölümde izlerken, Siirt Bağımsız Milletvekili Fadıl Akgündüz programın okunması başladıktan sonra Genel Kurul'a geldi. 
     Hükümet programını Endonezya'dan gelen bir parlamenter heyeti, bazı bürokratlar ve sivil toplum kuruluşlarının temsilcileri ile kalabalık bir dinleyici grubu da izledi. 
     Başbakan Abdullah Gül, 58. Hükümet Programı'nı TBMM'ye sundu. Gül, bazı bölümleri atlayarak, 64 sayfalık programı bir saat 15 dakikada okudu ve böylece milletvekillerinin iftara yetişmesini sağladı. 
     Abdullah Gül, hükümet programını okumaya saat 15.07'de başladı. Programın tüm milletvekillerine dağıtıldığını kaydeden Gül, bu nedenle bazı bölümlerini okumayacağını belirtti. 
     Gül, programdaki madencilik, ulaştırma, turizm, eğitim, yolsuzlukla mücadele, istihdam, sağlık, sosyal güvenlik, kadın hakları, gençlik, çevre konularını kapsayan yaklaşık 18 sayfalık bölümü okumadı. Gül, böylece konuşmasını bir saat 15 dakikada tamamlarken, sözlerini, ''Geleceğe umutla bakıyoruz, azimliyiz, kararlıyız, iradeliyiz. Allah yardımcımız olsun'' diye tamamladı. 
     Gül, programın sunuşunu bitirip yerine geçerken bakanlar ve AK Parti'li milletvekilleri tarafından ayakta alkışlandı. 
     58. Hükümet'in programı 26 Kasım Salı günü Meclis'te görüşülecek. Program, 28 Kasım perşembe günü ise güvenoyuna sunulacak. 
     





</TEXT>
</DOC>
