<DOC>
<DOCNO> 108987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun14.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamburg'da seçim sahtekarlığı... 
</HEADLINE>
<TEXT>

     Almanya'da bugün yapılan genel seçimlerde Başbakan Gerhard Schröder ve eşi Doris Schröder-Köpf, Hannover kentinde oy kullandı. 
     Başbakan Schröder, seçim sandığı başındaki görevlilerle el sıkıştıktan sonra kısa sürede oyunu kullandı. Eşi ile birlikte fotoğrafçılara poz veren Schröder, bazı vatandaşlarla da el sıkışarak binadan ayrıldı. 
     Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber de oyunu eşi Karin Stoiber ile birlikte Münih kentine bağlı Wolfratshausen kasabasındaki bir ilkokulda kullandı. 
     Stoiber ve eşi daha sonra, geleneksel ''Oktoberfest''e Ekim Şenliği katılmak amacıyla Münih kentine gitti. Stoiber, akşam saatlerinde de seçim sonuçlarını izlemek amacıyla başkent Berlin'e gelecek. 
     Hür Demokrat Parti FDP Genel Başkanı Guido Westerwelle de Bonn'da oyunu kullandı ve ''Sabaha kadar uyuyamadım. Bu nedenle erkenden gelip oyumu kullandım'' dedi. 
     Öte yandan, Hamburg kentinde bir seçim sahtekarlığı ortaya çıkarıldı. Bild am Sonntag gazetesi, ''Demokratie International'' adlı bir derneğin yaklaşık 150 bin kişiye mektup göndererek, mektupla oy kullanmak için gerekli belgeleri yetkili makamlardan istemelerini ve bu belgeleri oy kullanma hakkı olmayan yabancılara vermeleri çağrısında bulunduğunu yazdı. 
     Federal Seçim Komisyonu Başkanı Johann Hahlen, seçim hakkı olmayan yabancılara oy kullandırtmaya çalışan bu dernek hakkında soruşturma başlatıldığını söyledi. 
     Potsdam kentinde de seçim lokallerinin açılmasını önlemeye çalışan içkili 4 gencin polis tarafından gözaltına alındığı bildirildi. 
     





</TEXT>
</DOC>
