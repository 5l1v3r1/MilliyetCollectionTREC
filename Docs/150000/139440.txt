<DOC>
<DOCNO> 139440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko40.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye verimliliğini 2 katına çıkartma potansiyeline sahip" 
</HEADLINE>
<TEXT>

     Yönetim danışmanlığı firması McKinsey Company'nin yaptığı bir araştırmaya göre, verimliliğin önündeki engellerin kaldırılması halinde Türkiye, 2015 yılına kadar verimliliğini en az 2 katına çıkartma potansiyeline sahip bulunuyor. 
     Bu büyüklükte bir verimlilik artışının potansiyel getirisi, 2005-2015 döneminde yılda yüzde 8.5 seviyelerinde seyreden sürdürülebilir bir GSYİH büyümesi, ekonomide 6 milyon yeni iş olanağının yaratılması ve kişi başına milli gelirin 2'ye katlanması olarak hesaplandı. 
     Telekomünikasyon, elektrik, bireysel bankacılık, perakendecilik, hazırgiyim, otomotiv yan sanayi ve demir çeliğin de aralarında bulunduğu 11 sektörde verimliliği artırıcı adımlara dikkati çeken ''Türkiye'de verimlilik ve büyüme atılımının gerçekleştirilmesi'' araştırmasının sonuçları, İstanbul'da düzenlenen bir basın toplantısıyla açıklandı. 
     Araştırmada, Türkiye'nin verimlilik performansının zayıf olduğuna dikkat çekiliyor ve verimlilik artışının en önemli engelleri arasında kayıtdışı faaliyet, devlet tekelleri ve makroekonomik istikrarsızlık gösteriliyor. 
     Araştırmaya göre, işgücü verimliliği ABD'deki seviyenin yüzde 40'ı civarında iken, toplam faktör verimliliği aynı seviyenin yarısının biraz üstünde seyrediyor. 
     Her sektörde, çeşitli ölçeklerde işletmeleri kapsayan oldukça modern ve verimliliği oldukça yüksek bir kesim bulunuyor. Modern kesimde işgücü vasfı yüksek, rekabeti olumlu etkileyen dünya standartlarında oyuncular yer alıyor. 
     Sermaye yoğun sektörlerin dışındaki tüm sektörlerde, modern operasyon ve pazarlama tekniklerinin çok az uygulandığı bir de geleneksel kesim bulunuyor. Bu geleneksel oyuncular arasında, gıda perakendeciliğinde bakkallar ve mahalle pazarları, süt üretiminde mandıralar, demir çelikte ise haddehanelerin birçoğu yer alıyor. 
     Geleneksel kesimde işgücü verimliliği, kıyaslanan ülke ortalamalarının ancak yüzde 20'sine ulaşabiliyor. Buna karşılık sözkonusu kesim, birçok sektörde işgücünün yarısından fazlasını istihdam ediyor. 
     Türkiye'nin gelişim sürecinin bu aşamasında, geleneksel kesimin son derece düşük olan verimliliği, bu kesimin toplam çıktı içerisindeki yüksek payı ile birleştiğinde, modern kesimin elde ettiği sonuçları da etkisizleştirerek Türkiye'nin toplam performansını daha da gerilere çekiyor. 
     
     GELENEKSEL KÜÇÜK İŞLETMELER KAYITDIŞI FAALİYET GÖSTERİYOR 
     Araştırmaya göre, Türkiye'deki geleneksel küçük işletmelerin çoğu KDV ya da gelir vergisi ödemiyor, sosyal güvenlik yükümlülüklerini yerine getirmiyor ya da ürün, sağlık ve güvenlik standartlarına uymuyor. 
     Bu yükümlülüklerini yerine getirmeyerek sağladıkları önemli maliyet avantajları sayesinde de bu işletmeler zor da olsa ayakta kalmayı başarıyor. Ancak aynı avantajlar geleneksel kesimi gelişmiş ekonomilerde uzun süredir işlerlikte olan modernleşme yönündeki teşviklerden de yoksun bırakıyor. 
     Araştırma, modern işletmelerin de verimlilik açısından çok iyi bir durumda olmadığına dikkat çekiyor. Verimliliklerinde gerçekleştirmeleri gereken iyileştirme, Türkiye'nin ekonomi genelinde sahip olduğu potansiyelin yarısından fazlasına tekabül ediyor. 
     
     KİŞİ BAŞINA MİLLİ GELİR KATLANABİLİR 
     Araştırmaya göre, verimliliğin önündeki engellerin kaldırılması halinde, Türkiye, 2015 yılına kadar verimliliğini en az 2 katına çıkartma potansiyeline sahip bulunuyor. 
     Bu büyüklükte bir verimlilik artışının potansiyel getirisi, 2005-2015 döneminde yılda yüzde 8.5 seviyelerinde seyreden sürdürülebilir bir GSYİH büyümesi, ekonomide 6 milyon yeni iş olanağının yaratılması ve kişi başına milli gelirin ikiye katlanması olacak. 
     Yeni iş olanaklarının çoğunun kadınlar için cazip olan hizmet sektörlerinde bulunması, Türkiye'nin yeterince değerlendiremediği bir işgücü kaynağını kullanmasına da olanak tanıyacak. 
     Türkiye'nin bugün satın alma gücü paritesi bazında kişi başına GSYİH'sinin, AB'nin yüzde 30'u düzeyinde olduğu vurgulanan araştırmada, ''Eğer Türkiye sahip olduğu verimlilik potansiyelini gerçekleştirir ve buna eşlik edecek ekonomik büyümeyi sağlayabilirse 2015 yılına gelindiğinde AB'nin kişi başına GSYİH düzeyinin yarısına ulaşabilir'' denildi. 
     McKinsey Company İstanbul Ofisi Genel Müdürü David E. Meen, Türkiye'de pazarların büyük bir patlama yaşayıp aniden çöktüğünü gördüklerini belirterek, ''Artık Türkiye'nin ortaya çıkma, harekete geçme zamanı'' dedi. 
     Meen, hükümetin çalışmadaki konuların uygulanmasında istekli olacağını ifade ederek, mesajı Ankara'ya da götüreceklerini söyledi. 
     Proje yöneticisi Didem Dinçer Başer de, Türkiye'nin erişmesi gereken potansiyel verimliliğin yüzde 70 olduğunu bildirdi. 
     Başer, mevcut durumun devamı halinde GSYİH yıllık büyüme oranının 2005-2015 döneminde yılda yüzde 3.5 ve yaratılacak yeni istihdam olanağının da 1 milyon 900 bin olacağını kaydetti. 
     





</TEXT>
</DOC>
