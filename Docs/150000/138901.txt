<DOC>
<DOCNO> 138901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun08.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kürt devleti kurulursa, Güneydoğu'nun gitmesi 15 yıl sürmez" 
</HEADLINE>
<TEXT>

     Irak Türkmen Cephesi Washington Temsilcisi Orhan Ketene, ''Kürt devleti kurulursa, Türkiye'nin güneydoğusunun gitmesinin 15 yıl bile sürmeyeceğini'' savunarak, ''Türk ordusu, bölgeyi güvenlik altına almalı'' dedi. 
     Ketene, Türk-Amerikan Dernekleri Asamblesi'nde, Türkmenlerin tarihi ve geleceğini değerlendirdi. 
     ABD'nin Irak'a müdahalesine en çok karşı çıkan grubun, Mesud Barzani liderliğindeki Irak Kürdistan Demokratik Partisi IKDP olduğunu, Irak Kürdistan Yurtseverler Birliği IKYB lideri Celal Talabani'nin ise sürekli taraf değiştirdiği için ''oynak'' olarak bilindiğini söyleyen Ketene, Iraklı Kürtlerin, mevcut düzenden memnun olduğunu, zaten ''devlet gibi'' varlıklarını, kendi bayrak, para, pullarıyla sürdürdüklerini belirtti. 
     Irak lideri Saddam Hüseyin sonrasında, petrol kentleri Kerkük ve Musul'a, daha önce Saddam tarafından İran'a sürülen Şii Kürt sivillerin akın etmesinin planlandığına işaret eden Ketene, 100 bin kadın, çocuk ve yaşlıdan oluşan ve ''Avareler'' adıyla bilinen grubun, çadır kentlerde beklediğini anlattı. Bu kentlerin Türkmen ağırlıklı demografik yapısının, ellerinde sahte belgeler bulunan bu insanlarla değiştirilmesi oyununun planlandığını söyleyen Ketene, Amerikan ordusunun sivilleri durduramayacağını, bu yüzden de Türk askerinin bölgede bulunmasının şart olduğunu kaydetti. 
     Ketene, ''Türkiye oraya girmezse, durum Türkiye'nin aleyhine işler. Kürt devleti kurulur. O zaman da Türkiye'nin güneydoğusunun gitmesi 15 yıl sürmez'' dedi. 
     Irak'ta savaşa destek veren Ketene, savaş olmazsa Türkmenlerin beş yıla kalmadan ortadan kalkabileceğini, Türk ordusunun, hem kendi çıkarları, hem de Türkmenlerin çıkarları için bölgeyi güvenlik altına almasının şart olduğunu söyledi. 
     
     ''SADDAM TÜRK DÜŞMANI'' 
     Ketene, Irak lideri Saddam Hüseyin'i ''Türk düşmanı'' olarak nitelerken, ''Türkiye'nin, Türkmenlerin güvenliği, Türk ordusunun bu bölgeyi güvenliği altına almasıdır. Irak'ta savaş olmaz ve Saddam gitmezse, biz yine eski baskıyla ezileceğiz ve beş seneye kalmadan, Türkmenler ortadan kalkacak'' uyarısında bulundu. 
     Ketene, ''Türkmen demek, Türk demek. İkisi arasında fark yok'' derken, Kerkük kentinde 1200 yıllık Türk geçmişi bulunduğuna dikkati çekti. 
     Irak'ta Saddam yönetiminin devrilmesinin herkesin çıkarına olacağını savunan Ketene, ''Biz Türkiye'nin savaşa girmesini tabii ki istemiyoruz. Ama Saddam gitmeli. Saddam, Türkiye'yi 1979'da atom bombasıyla tehdit etmiş bir adamdır. Bu canavar ortadan kalkmalı'' diye konuştu. Ketene, Saddam sonrası kurulacak demokratik devlette Türkmenlerin de söz sahibi olması gerektiğini, Türkmenlerin, Kürtler ile Araplar arasında denge unsuru olduğunu söyledi. 
     
     ''SADDAM YERİNE MICHAEL JACKSON'' 
     Irak halkının, ABD'nin olası askeri müdahalesi durumunda, yabancı askerlere nasıl yaklaşacağının sorulması üzerine Ketene, Irak halkının Saddam'dan kurtulmak istediğini söyledi. 
     Orhan Ketene, ''Irak halkı, 'İsterseniz Michael Jackson'ı getirin, yeter ki Saddam gitsin' diyor. Irak'a Amerikan ordusu girsin, Irak ordusu dağılır'' ifadesini kullandı. 
     
     ''TÜRKMENLER ÖZERKLİK İSTİYOR'' 
     Ketene, Türkmenlerin özerklik istediğini, federal yapıya ise karşı olduklarını söyledi. Türkmenlerin, ayrı devlet olacak coğrafi konuma sahip olmadığını, ne Arapların, ne de Kürtlerin egemenliğinde yaşamak istediklerini de belirten Ketene, Iraklı Kürtlerin ise ''büyük Kürdistan'' hayali taşıdığını savundu. 
     Türkmenlerin Kerkük nüfusunun yüzde 68'ini oluşturduğunu söyleyen Ketene, ''Türkiye, 1991'e kadar Türkmenleri unutmuş olabilir, ama Türkmenler Türkiye'yi unutmuş değil. Türkmenler, Türkiye'yi anavatan, Ankara'yı başkent görür. Türkmenlerin evinde Türk bayrağı, haritası, Atatürk resmi vardır ve Türk radyosu dinlerler'' dedi. 
     





</TEXT>
</DOC>
