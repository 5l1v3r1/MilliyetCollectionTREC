<DOC>
<DOCNO> 103785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/ekonomi/aeko.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizlikten kestik, fişleri çektik... 
</HEADLINE>
<TEXT>

Krizin yarattığı tasarruf eğilimi temizlik harcamalarını yüzde 60.5, buzdolabı, televizyon gibi dayanıklı tüketim malları satışını yüzde 58 azalttı 
     NEDİM ŞENER 

     Yüzde 9.4’lük rekor küçülmeyle sonuçlanan 2001 yılında yaşanan ekonomik krizin etkilerini hala üzerinden atamayan İstanbul halkı bu yılın ilk altı ayında yüzde 60.5 ile en fazla temizlik harcamalarından tasarruf etti. 
     İstanbul Defterdarlığı’nın 30 değişik faaliyet kolunda en fazla ciro yapan bin 500 şirketin Katma Değer Vergisi KDV matrahlarından derlediği bilgiler tüketimdeki değişimleri ortaya koydu. Veriler özellikle temizlik, gıda, dayanıklı tüketim harcamaları ile bankacılık işlemlerinde gerileme olduğunu gösteriyor. 
     2001 yılının ilk altı ayında temizlik malzemeleri için 2.5 trilyon harcanırken, bu yılın aynı döneminde yalnızca 1 trilyon harcandı. Sektörde faaliyet gösteren 15 şirketin ciro rakamları yüzde 60.5 oranında geriledi. 
     Temizlik malzemesi harcamalarındaki gerilemenin nedenleri arasında tüketimdeki azalış ile ekonomik kriz sonucunda halkın daha düşük kaliteli olarak bilinen açık temizlik ürünlerine yönelmesi yer aldı. 
     Ekonomik kriz ile birlikte ev eşyalarını yenileyenlerin sayılarındaki düşüş ve evliliklerin ertelenmesi de dayanıklı tüketim malı satışlarını azalttı. 2002 Ocak - Haziran döneminde televizyon ve buzdolabı gibi dayanıklı tüketim malları satışları da geçen yılın aynı dönemine göre yüzde 58 geriledi. Tüketici fiyatları endeksindeki TÜFE yüzde 12 dolayındaki altı aylık artışa rağmen giyim sektöründe de ciro artışı yüzde 3 ile sınırlı kaldı. Bu yılın ilk yarısında finans hizmetlerindeki azalış yüzde 13’ü aşarken, inşaat sektöründe cirolarda yüzde 5 düşüş gerçekleşti. 
     
     Alkol ve sigarada artış 
     Birkaç sektördeki ciro düşüşlerine rağmen diğer sektörlerde gözle görülür artışlar sağlandı. 
     Örneğin, 2001 yılının ilk altı ayında alkollü içki ve sigara için 1.9 trilyon lira harcanırken, bu yılın ilk altı ayında 3.2 trilyon harcama yapıldı. Bu sektörde ciro artışı yüzde 63’ü geçti. İlaç ve eczacılık ile kağıt ve kırtasiye sektörlerinde ise yüzde 70’e yakın artış yaşandı. 
     Girdisi petrol olan ve fiyatı dövize bağlı olarak artan akaryakıt, kimya gibi sektörlerde de ciro artışları yüzde 80’in üzerine çıktı. Yine akaryakıt zamlarından etkilenen ulaştırma sektöründe de ciro artışı yüzde 82 olarak gerçekleşti. 
     Geçen yılın ilk altı ayında 50 trilyon ciro yapan 30 sektördeki bin 500 firmanın bu yılın aynı dönemindeki cirolarının toplamı ise 60.5 trilyon olarak gerçekleşti. 
     
Fiyatı patlayan mallardan kaçış      2001’de yaşanan yüksek devalüasyon sonucunda fiyatlarda yaşanan artışa, tüketiciler 2002’nin ilk döneminde harcamalarını azaltarak karşılık verdi. 
     2000 yılında 2.7 trilyon ciro elde edilen dayanıklı tüketim malları sektöründe 2000 yılının tamamında 8.1 trilyon liralık hasılat elde edildi. Yüzde 198.4 oranındaki bu artışta devalüasyonun etkisiyle fiyatlardaki yükseliş etkili oldu. 
     Ancak, bu yılın ilk altı ayında dayanıklı tüketim firmalarının cirolarında yüzde 58 düşüş görüldü. Tekstil ve giyim sektöründe de devalüasyona bağlı olarak 2001 sonunda yüzde 141 ciro artışı yaşanırken, 2002’nin ilk altı ayında artış yüzde 3 ile sınırlı kaldı. 
     



 EKONOMİ 














</TEXT>
</DOC>
