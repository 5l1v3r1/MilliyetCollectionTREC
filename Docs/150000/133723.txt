<DOC>
<DOCNO> 133723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur16.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Türk, Bush'u e-mail ile tehdit ettiği iddiasıyla yargılanıyor 
</HEADLINE>
<TEXT>

     Beyaz Saray'a, 11 Eylül saldırılarının ardından gönderdiği elektronik postalarda e-mail ABD Başkanı George W. Bush ile diğer üst düzey yöneticileri tehdit ettiği öne sürülen Ahmet Burak Ceylan'ın yargılanmasına başlandı. 
     Beyoğlu 12. Asliye Ceza Mahkemesi'ndeki duruşmaya, tutuksuz sanık Ahmet Burak Ceylan katılmadı. 
     Sanık Ceylan, mahkemeye gönderdiği mazeret dilekçesinde, ''Gazetecilerin yoğun baskısı nedeniyle bunaldığını, psikolojik baskı altında olduğu için de duruşmaya gelemeyeceğini'' belirtti. 
     Hakim, ifadesi alınamayan sanığın dinlenilmesi amacıyla polis zoruyla duruşmaya getirilmesini öngören ''ihzaren celp'' kararı alarak duruşmayı erteledi. 
     Beyoğlu Cumhuriyet Başsavcılığı'nca hazırlanan iddianamede, olay tarihinde Taksim'deki bir bilgisayar yazılım şirketinde çalışan Ahmet Burak Ceylan'ın, 11 Eylül saldırılarının ardından ''tex Lincoln'' rumuzuyla Beyaz Saray'a, ''Ateşte boğulacaksınız. Beyaz Saray'daki koltuklarında oturan kişiler ve federal görevliler, kızılderililer gibi birer birer nallanacaksınız'' yazılı ''e-mail''ler gönderdiği belirtiliyor. 
     İddianamede, Ceylan'ın, bu elektronik postalarla ABD Başkanı George W. Bush ile üst düzey yöneticileri tehdit ettiği gerekçesiyle 1 ile 3 yıl arasında hapis cezasına çarptırılması isteniyor. 
     





</TEXT>
</DOC>
