<DOC>
<DOCNO> 143007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun28.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Umarız Türkiye, Irak'ın toprak bütünlüğüne saygı gösterecektir 
</HEADLINE>
<TEXT>

     İran Dışişleri Bakanlığı sözcüsü Hamid Rıza Asefi, ''Türkiye'nin, Irak'ın toprak bütünlüğüne saygı göstereceğini umduklarını'' söyledi. 
     Asefi, düzenlediği basın toplantısında, ''Türk ordusunun Kuzey Irak'a girmesi durumunda İran'ın tutumunun ne olacağı'' yolundaki bir soru üzerine, ''Türk devleti ve ordusunun Irak'ın toprak bütünlüğüne saygı göstereceğini umuyoruz. Türk yetkililerin her zaman Irak toprağının bütünlüğüne saygı gösterdiklerini açıkladıklarını biliyoruz. Türk yetkililerin bu açıklamalarına her zaman saygı gösteriyor ve güveniyoruz'' dedi. 
     Rusya'nın İran'dan, Uluslararası Atom Enerjisi Ajansı'nın IAEA ek protokolüne imza atmasını istemesine ilişkin olarak da Asefi, ''İran İslam Cumhuriyeti, her zaman bu konuda görüşme yapmaya hazırdır, ancak biz bu ek protokolü imzalamadan önce bu protokolün bizim için hangi faydayı getireceğini bilmemiz gerekiyor'' diye konuştu. 
     İran yönetiminin IAEA'nın teknik desteği karşılığında nükleer programı için sıkı önlemler alınması konusunu görüşmeye hazır olduğunu belirten Asefi, ''IAEA ve nükleer teknolojiye sahip ülkeler İran'a karşı yükümlülüklerini yerine getirmeye hazır mı İran'a karşı uyguladıkları ambargoları kaldıracaklar mı Bunlar görüşmelerimizde ele alacağımız konulardır'' diye konuştu. 
     Uluslararası kamuoyu, nükleer faaliyetleri bulunan ülkelerin nükleer tesislerine sürpriz ziyaretler yapılmasına ve gizli atom bombası programı geliştirmesini önlemek için ek önlemler alınmasına izin veren IAEA'nın ek protokolünü imzalaması için İran'a baskı uyguluyor. 
     





</TEXT>
</DOC>
