<DOC>
<DOCNO> 104316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/guncel/gun08.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tırmanış rotası işaretlenmeli mi 
</HEADLINE>
<TEXT>

ÇAPRAZ ATEŞ 
     TAHSİN AKSU 

     AKUT tarafından Ağrı Dağı’na düzenlenen tırmanış sırasında, Doğubeyazıt çıkış rotasının demir kazık çakılarak işaretlenmesi tartışma yarattı. AKUT Başkanı Nasuh Mahruki "Dünyanın birçok turistik rotasında bu uygulama var" dedi. Diğer yandan uzmanlar acemilerin bu işaretler sayesinde dağa tırmanmak isteyebileceğine dikkat çekti. İşaret kazıkları, AKUT’un ayrılmasının hemen ardından söküldü. AKUT’un Ağrı Dağı’na diktiği işaretler, profesyonel dağcıları ikiye böldü. 
     
     Dr. Feridun Çelikmen International Hospital 
İpini koparanın dağa çıkması yanlış      Belli coğrafyaların bozulmaması için uygulanan, "çoban işaretleri" dediğimiz bir işaretleme sistemi verdır. Bu sistemde, "baba" olarak tabir edilen taşlar üst üste konularak iz bırakılır. Eskimolar da "İnukşuk" dedikleri yöntemle yine doğanın görüntüsünü bozmadan işaretler bırakarak yollarını bulabilmişlerdir. Bu yıllardan beri süre gelen bir gelenektir. Ancak demir kazık kullanılması dağcılık geleneğine aykırı birşey. Sonuçta ipini koparan herkesin bu yolla dağa çıkması sakıncalar doğurabilir. 
     
     Doç. Dr. Yıldırım Güngör İ.Ü Jeoloji Bölümü 
Kullanılan işaretler kirlilik yaratıyor      Tırmanma sonucu dağlarda oluşan kirlilik büyük bir tehlike oluşturmaktadır. Yani asıl sorun acemiler değil, çevre kirliliğidir. Biz dağların olabildiğince temiz olmasına çalışıyoruz. Duvar tırmanışı sırasında kullandığımız, bold’ adlı küçük malzemelerin bile dağda bırakılmasına karşıyız. Dağlarda bu şekilde rota açılmasına karşıyım. Çünkü kullanılan malzemeler dağların kirlenmesine neden oluyor. Bu sporda acemilerden çok tecrübeli dağcılar hayatını kaybediyor. Dolayısıyla kaza riskini azaltma faktörü de çok büyük önem taşımıyor. 
     
     Murat Kandi profesyonel dağcı 
Dağcılık sporunun gelişimine faydalı      Bence kullanılan yöntem doğrudur. Ancak kullanılan malzemenin seçimine dikkat etmek gereklidir. Örneğin kaya tırmanışı sırasında kullandığımız malzemelerin en az ve işlevsel olamasına dikkat ederiz. Bu tarz işaretlemelerin dağcılık sporunun halka inmesinde ve gelişiminde yararlı olacağını düşünüyorum. Ayrıca arama ve kurtarma çalışmaları ile ilgisi de yok. Çünkü bunun yerine sürekli görev yapacak bir arama kurtarma timi bulundurulabilir. Genellikle batılı ülkelerde dağcılığın geliştirilmesi, yaygınlaşması ve detaylardan arındırılarak kolaylaştırılması için de büyük öneme sahiptir. 
     
     Göksu Güney tur operatörü 
Başkalarını zirvede görmek istemiyorlar      Bence federasyon tarafından organize edilen tırmanış sırasında parkurda bulunan bu tip istasyonların bulunması yanlış değil. Dağcılık sporu spekülasyonlara açık bir spor dalıdır. Tartışmanın temelinde bazı kişilerin bu sporun eğitimini alıp günlerce antremanın sonunda, başkalarının Ağrı Dağı’nın tepesine çıkmasını görmek istememesinden kaynaklanıyor. 
     



 GÜNCEL 

















</TEXT>
</DOC>
