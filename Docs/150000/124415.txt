<DOC>
<DOCNO> 124415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko28.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'nın en çok kazananları açıklandı Listede 80 futbolcu var... 
</HEADLINE>
<TEXT>

     İtalya'da 2001 yılında en çok kazanan kişilerin isimleri açıklanırken, Telecom İtalia ve Pirelli'nin sahibi olan Marco Tronchetti Provera ilk sırada yer aldı. 
     Haftalık olarak çıkan politika-aktüel dergisi Panorama'nın son sayısında açıklanan İtalya'nın 2001'de en çok kazanan 500 kişisinde ilk sırada bulunan Provera'nın 267 milyon 668 bin 984 Euro kazandığı görüldü. 
     İtalyanların dünyaca ünlü modacısı Giorgio Armani, 167 milyon 69 bin 406 Euro ile ikinci sırada bulunurken, üçüncü İtalya'da ''divan kralı'' olarak bilinen Pasquale Natuzzi oldu. Sıralamada kadınlar arasında ilk sırayı ise modacı Donatella Versace aldı. 
     Bu arada vergi beyanatlarına göre hazırlanan 500 kişilik en çok kazananlar listesinde, İtalyan 1. Futbol Ligi'nde oynayan 80 futbolcunun bulunması göze çarptı. 
     Listede 13. sıradaki Juventus kulübünde oynayan İtalyan Alessandro Del Piero 11 milyon 929 bin 502 Euro ile 2001'de en çok kazanan futbolcu olurken onu Roma'da oynayan Arjantinli Omar Gabriel Batistuta 22. sırada izledi. 
     Avrupa'nın en zengin işadamı olarak bilinen İtalya Başbakanı Silvio Berlusconi ise geçen yıl kazandığı beyan ettiği 8 milyon 633 bin 739 Euro ile 24. sırada yer aldı. 
     Berlusconi, İtalyan parlamenterler arasında Fiat'ın onursal başkanı olan ömür boyu senatör ünvanlı Giovanni Agnelli'nin 11. sırada ardından ikinci oldu. 
     





</TEXT>
</DOC>
