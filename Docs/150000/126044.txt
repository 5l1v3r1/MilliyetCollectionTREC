<DOC>
<DOCNO> 126044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/yazar/bila.html </URL>
<DATE> 2002/12/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Memur maaş zammı 
</HEADLINE>
<TEXT>

     Memura ne kadar maaş zammı yapılacak Hükümetin sıkıntılı olduğu konulardan biri de bu... 
     Bakanlar Kurulu, bir çerçeve saptadı. Henüz kesin karar verilmedi. 
     Bu çerçeveye göre memur maaş zammı üç aylık olacak. 9 aylık zam ise yeni bütçeyle belirlenecek. Ancak, üç aylık zam memura yıl boyu verilecek artış hakkında fikir verecektir. 
     Maaş artışı hükümeti ikileme sürükleyen bir alan. 
     Seçim öncesinde IMF programının katı ve çalışanlar açısından acımasız bir nitelik taşıdığını, sosyal yönü bulunmadığını ısrarla vurgulayan AKP hükümetinden beklenti yüksek. Sadece memurlar ve işçiler değil, emekliler de aynı beklenti içinde. 
     Hükümet bu beklentinin farkında ama bir yandan da popülist bir uygulama içine girmekten çekiniyor. IMF programının ölçülerini zorlamaktan da kaçınıyor. 
     Nitekim vergi gelirlerini artırmaya yönelik olarak hayat standardı uygulamasını düşündüğünde gördüğü tepki üzerine bundan vazgeçmek zorunda kaldı. 
     Şimdilik yansıyan, hükümetin, düşük maaşlı memurlara daha yüksek, yüksek maaşlı memurlara daha düşük bir artış sağlayarak daha adil bir uygulamaya geçmek istediği. Ancak, kademeli artışın da yüzde 5 ile yüzde 10 arasında oynayacak olması, ciddi bir iyileştirme yapılamayacağını gösteriyor. 
     Oysa, Türkiye’de kamu personeli alanında bir reform yapılması acil sorunların başında geliyor. Bu tür köklü reformların gerçekleştirilmesinde Meclis’te büyük bir çoğunluğa dayanan tek parti hükümetleri bir şans olarak görülür. AKP hükümetinin bu tür reformları gerçekleştirecek gücü ve desteği var. 
     Birkaç yan ödeme ve tazminat unsurunda oynayarak memur maaşları sorununu çözmek, artık arapsaçına dönmüş personel rejimini adil bir sistem haline dönüştürmek mümkün değil. 
     Ekonomik krizin faturasının büyük ölçüde çalışanlara, emeklilere yüklendiği ve krizden en fazla düşük gelir gruplarının etkilendiği biliniyor. 
     Başbakan Gül de dahil olmak üzere birçok bakan, Türkiye’de nüfusun yüzde 15’inin açlık sınırında yaşadığını ifade ediyorlar. Başbakan Gül, emeklilerden örnek vererek "257 milyon lira ile nasıl geçinilir" sorusunu sorarak, durumun vahametinin farkında olduğunu belirtiyor. 
     Üç aylık düzenlemenin beklentileri karşılamayacağı açık. Ancak bu süre zarfında köklü bir personel reformu hazırlanabilir. Hükümetin işçi, memur, emekli sorununa böyle yaklaşması gerekir. 
     
     







Sezer’in tavrı 


"Şeb-i yelda" en uzun gece... 


Yatan kazandı 


Memur maaş zammı 


Mümtaz Hoca bir yana, dünya bir yana 


Referandum olmaz 


"Katil oligarşi " 


İmdaaaaaaattttttt 


Tartışmaya açık... 


Şapkadan tavşan çıkarmak 


"Büyük Ali"nin bombaları... 


ABD’nin Kuzey Irak teklifi 


Yeni yıl tebriki için kopya veriyorum 


Sakın ihtilafa düşmeyin 


Osmanlı Bankası Müzesi açıldı 


</TEXT>
</DOC>
