<DOC>
<DOCNO> 103222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur24.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den eleştiri yağmuru ''Devşirme rüya takımlar'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Seçim yarışında devşirme rüya takımlarının karşısına, gücünü sadece inançlarından ve Türk milletinden alan, ülkelerini hiçbir karşılık beklemeden seven ve şerefli mazileri buna kefil olan Türkiye sevdalıları çıkacaktır'' dedi. 
     Bahçeli, partinin AR-GE Binası'nda düzenlediği basın toplantısında, Türkiye'nin yaklaşık 10 hafta sonra sandık başına gideceğini anımsatarak, 3 Kasım seçimlerinde uygulanacak, resmi seçim takviminin işlemeye başladığını, siyasi partilerin de seçim hazırlıklarını ileri bir aşamaya getirdiğini ifade etti. 
     Seçimlere gidilen bu dönemde Türk siyasi hayatında ilginç gelişmelere de şahit olunduğunu anlatan Bahçeli, 3 Kasım seçimlerinin Türk Milleti için ''bir kader seçimi'' olacağını dile getirdi. 
     Milletin, 3 Kasım'da Türkiye'nin geleceğini emanet edeceği siyasi kadroları belirleyeceğini, bu konuda sergilenen farklı siyasi anlayışlar arasındaki tercihini ortaya koyacağını kaydeden Bahçeli, ''Milliyetçi Hareket, Türk milletinin geleceğine ve kaderine sahip çıkacağına gönülden inanmaktadır. Bu konuda hiçbir endişe ve tereddüdümüz bulunmamaktadır'' dedi. 
     Bahçeli, MHP'nin, 3 Kasım'ı ''demokrasi şölenine'' benzettiğini ifade ederek, bu şölene, milli seferberlik anlayışı ile hazırlandıklarını kaydetti. 
     Bahçeli, şöyle konuştu 
     ''Daha önce açıklandığı gibi partimizden aday adayı olmak için bin 200 başvuru yapılmıştır. Arkadaşlarımız seçim bölgelerinde büyük bir şevk ve heyecanla çalışmaya başlamışlardır. Milletvekili adaylarımız, teşkilatlarımızın genel eğilimleri ve ülkemizin ihtiyaçları göz önüne alınarak titizlikle belirlenecektir. 
     Bu süreçte partimizin inançlı kadrolarının görüş ve düşünceleri rehberimiz olacaktır. 
     Seçim yarışında devşirme rüya takımlarının karşısına, gücünü sadece inançlarından ve Türk milletinden alan, ülkelerini hiçbir karşılık beklemeden seven ve şerefli mazileri buna kefil olan Türkiye sevdalıları çıkacaktır. 
     MHP seçimlere tek başına gidecektir. Milliyetçi Hareket, hiçbir parti ile ittifak yapmayacak, Türk milleti dışında hiçbir gücün desteğini yanına alma arayışında olmayacaktır. Siyasi gelecek telaşı ile halkın dışındaki lobilerden medet uman ve buralarda sığınacak liman arayan siyasi partilerden farklı olarak MHP'nin sığınacağı tek yer Türk milletinin temiz vicdanı, şaşmaz sağduyusu ve geleceğine sahip çıkma iradesi olacaktır. 
     MHP, Türk Milleti'nin huzuruna tek başına çıkacak gerçekleri aziz milletimize açıkça ve dürüstçe ifade edecektir.'' 
</TEXT>
</DOC>
