<DOC>
<DOCNO> 125727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur42.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek sevinci kısa sürdü... 
</HEADLINE>
<TEXT>

     Bursa'da 7 yıllık evli Alkan çiftinin bebek sevinci kısa sürdü. Tüp bebek yöntemiyle hamile kaldıktan 17 gün sonra rahatsızlanan, doktorunun ''gebeliğe bağlı şikayet'' tanısı koyduğu genç kadın komaya girdi. 
     İddiaya göre, 7 yıl önce evlenen Aydemir ve Serpil Alkan çifti, geçen sürede çocuklarının olmaması üzerine 'kısırlık tedavisi'' için Çekirge Semti'ndeki özel ''Soranus Kadın Doğum Merkezi''ne başvurdu. 
     Merkezde, bir süre kısırlık tedavisi gören kadına ''tüp bebek yöntemi''ni uygulayan Dr. Serbülent Orhaner, 17 Kasım'da çifte ''hamileliğin gerçekleştiği'' müjdesini verdi. 
     Hamileliğini öğrendikten 17 gün sonra rahatsızlanan Serpil Alkan şiddetli başağrısı ve aşırı kusma şikayetleriyle yeniden merkeze götürüldü. Dr. Orhaner'in rahatsızlığı ''gebeliğe bağlı şikayet'' olarak değerlendirerek, serum tedavisi uyguladığı Serpil Alkan'ı evine gönderdiği belirtildi. Evinde yeniden rahatsızlanması sonucu Özel Bursa Hastanesi'ne kaldırılan genç anne adayının, çekilen MR'ında beyninde ödem oluştuğu ve hayati tehlikesinin bulunduğu belirlendi. 
     Uludağ Üniversitesi Tıp Fakültesi Hastanesi'ne sevk edilen ve 9 gün önce komaya giren Serpil Alkan'ın, Nöroloji Yoğun Bakım Ünitesi'ndeki tedavisinin sürdüğü bildirildi. 
     Nöroloji Anabilim Dalı Başkanı Prof. Dr. Erhan Oğul, yaptığı açıklamada, hastanın beyninde damar bozukluğuna bağlı ödem oluştuğunu, bu sorunu gidermek için çalıştıklarını bildirdi. 
     Prof. Dr. Oğul, hastaya hamilelik öncesinde verilen yumurtlamayı artırıcı ilaçların kanı pıhtılaştırıcı özelliği bulunduğunu, rahatsızlığın bu ilaçlardan kaynaklanmış olabileceğini kaydetti. 
     Hastaya tedavi öncesinde bu tür komplikasyonların olabileceğinin anlatılması gerektiğini belirten Prof. Dr. Oğul, hamileliği devam eden Alkan'ın hayati tehlikesinin sürdüğünü ifade etti. 
     Alkan'a kısırlık tedavisini uygulayan Dr. Serbülent Orhaner ise hastanın beyin damarlarında pıhtılaşmaya bağlı tıkanma tanısıyla U.Ü'ye sevk edildiğini doğrularken, bu tür sorunların gebeliklerde nadiren de olsa karşılaşıldığını söyledi. 
     Tıbbi bir hatasının bulunmadığını, bu tür tedavilerde bu sorunla karşılaşma olasılığının çok düşük olduğunu belirten Dr. Orhaner, ''Bu sorunun tedaviyle bir ilgisi olduğunu söylemek doğru olmaz. Bu bir şanssızlıktır, aksiliktir ve o da bize denk gelmiştir. Doğum kontrol hapları da kadınlarda kan pıhtılaşmasına neden olur, ama dünyada 700-800 milyon kadın bu hapları kullanmaktadır'' dedi. 
     





</TEXT>
</DOC>
