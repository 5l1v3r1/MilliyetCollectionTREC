<DOC>
<DOCNO> 115790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sonspo02.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da, Diyarbakırspor maçı hazırlıkları 
</HEADLINE>
<TEXT>

     Trabzonspor, 1 Kasım Cuma günü sahasında Diyarbakırspor ile yapacağı maçın hazırlıklarını sürdürüyor. 
     Teknik direktör Samet Aybaba, yaptığı açıklamada, geçen hafta İstanbulspor'u deplasmanda yendikleri karşılaşmada, yaklaşık 15 bin bordo-mavili takımın taraftarının kendilerini desteklediğini belirterek, ''Sahamızda da aynı taraftar topluluğunu görmek istiyoruz. Diyarbakırspor'u taraftarlarımızın desteğiyle yenmek istiyoruz'' dedi. 
     Ligde son haftalarda gol sıkıntısını da üzerlerinden attıklarını belirten Aybaba, ''Son 3 maçta 2'şer gol atarak galip geldik. Ancak bu yeterli değil. Futbolcular ve biz, tüm camia başarıya açız. 3 galibiyetin bize yetmeyeceğini biliyoruz'' diye konuştu. 
     Ligde 10. hafta sonunda 16 puan topladıklarını dile getiren Aybaba, şöyle devam etti 
     ''10. haftada 20-22 puan hedefliyorduk. Elazığspor ve Altay maçlarında 3 puanı hedeflediğimiz halde bu maçlardan 1 puan alabildik. Bunun için ligde galibiyet serimizi sürdürmemiz ve ilk yarıyı iyi bir puanda bitirmemiz gerekiyor. Takım olma yolunda büyük mesafe aldık. Yedek kulübesindeki oyuncuların gol atıldığındaki yüz hatları bunu gösteriyor. Arkadaşlık bağları, yardımlaşma takımda çok üst düzeyde. Takımındakilerin çoğu Trabzonlu çocuklar. Böyle devam ettiği müddetçe, başarıyı yakalayacağımaza inanıyorum.'' Takımın son 3 haftadaki galibiyetlerinin tesadüf olmadığını ve bunu takımından beklediğini de ifade eden Aybaba, ''Adanaspor maçının ikinci yarısında takımın galibiyet serisi yakalayacağının ışığını gördüm. Bu daha da gecikebilirdi ancak fazla sürmedi. Daha çok çalışıp, başarılı grafiğimizi sürdüreceğiz'' diye konuştu. 
     Öte yandan bordo-mavili takımın çalışmasına sakatlığı bulunan Lee Eul Yong ile Augustine katılmadı. 
     





</TEXT>
</DOC>
