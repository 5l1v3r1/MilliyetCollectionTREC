<DOC>
<DOCNO> 101325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sontur08.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
50 çocuktan sonra nüfus planlaması yapacak 
</HEADLINE>
<TEXT>

     Muş'ta, 50 çocuk babası Şirin Yavuz, artık nüfus planlaması uygulamaya karar verdiğini ve bundan böyle çocuk sahibi olmayı istemediğini söyledi. 
     Kızılağaç Beldesi'nde yaşayan ve dördüncü eşinden 50. çocuğuna sahip olan Yavuz, sonunda ''Artık çocuk istemiyorum'' dedi. 
     İlk evliliğini 40 yıl önce gerçekleştiren ve ardından üç kadınla daha birlikte yaşamayı sürdüren Yavuz, bir yandan çocuk sayısının 50'ye ulaşmasının mutluluğunu yaşıyor, diğer yandan geçimlerini nasıl sürdüreceğini düşünüyor. 
     
     HER KADINA BİR TARLA 

     ''İlk evliliğimin ardından eve başka bir kadın getirmek için eşimi güçlükle ikna ettim'' diyen Yavuz, 50 çocuk babası olmasının hikayesini şöyle anlattı 
     ''İlk eşimden 14 çocuğum oldu. İkinci eşimden 12, üçüncüsünden ise 14 çocuğum oldu. Dördüncü bir eş düşünmüyordum, ama aşık oldum ve bu eşimden de 10 çocuğum oldu.'' Ailesinin, geçimini tütün üretimiyle sağladığını anlatan Yavuz, her eşine bir tarla verdiğini ve kadınların, çocuklarını kendi tarlalarından elde ettikleri gelirle geçindirdiklerini söyledi. 
     Yalnızca dört tarlasının olduğunu, bu tarlalarda kadın ve çocuklarının çalıştığını anlatan Yavuz, güçlükle geçindiklerini ve bundan böyle çocuk yapmaları halinde daha fazla zor duruma düşeceklerini belirtti. 
     Çocuklarının bir kısmı evli olan bir kısmı da başka illerde yaşayan Yavuz, çocuklarının isimlerini sık sık karıştırdığını, genellikle onları yanlış isimlerle çağırdığını söyledi. 
     





</TEXT>
</DOC>
