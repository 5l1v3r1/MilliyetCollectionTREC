<DOC>
<DOCNO> 136933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun33.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Viyana, Madrid ve Varşova'da da savaş protestosu vardı... 
</HEADLINE>
<TEXT>

     Avusturya'nın başkenti Viyana'da yapılan ''Savaşa hayır'' gösterisine yaklaşık 30 bin kişi katıldı. 
     Avusturya'daki siyasi partiler ile aralarında Türklerin de bulunduğu çeşitli milletlerden sivil toplum örgütlerinin katıldığı savaş karşıtı gösteride çeşitli dillerde sloganlarla barış isteği dile getirildi. 
     Batı tren istasyonunda toplanmaya başlayan göstericiler yoğun güvenlik önlemleri altında, kentin en işlek caddesi Maria-Hilfer'den yürüyerek kent merkezindeki Stefan katedralinin önüne geldiler. 
     Gösteriye, Sosyalist Gençlik, Avusturya işçi ve memur sendikaları, Katolik Gençlik, Global 2000, Sosyal Forum, SOS Mitmensch adlı sivil toplum örgütlerinin yanı sıra Viyana'da faaliyet gösteren çeşitli Türk dernekleri de katıldı. 
     Gösteri sırasında Budist gruplar ellerindeki trompetlerle kendi lisanlarında şarkılar söylerken, Filistinli ve değişik Arap ülkelerinden kalabalık bir grup kadının da tekbir getirmeleri dikkat çekti. 
     ''Savaşa Hayır'' gösterisine destek veren Avusturya Katolik Kilisesi de kent merkezindeki tarihi Stefan kilisesinde binden fazla kişinin katıldığı bir barış ayini yaptı. 
     Bu arada, göstericiler, taşıdıkları pankartlarda ve dağıttıkları bildirilerde Avusturya hükümetini, Amerikan savaş uçaklarının Avusturya hava sahasını kullanmasına izin vermemeye çağırdı. 
     
     POLONYA 
     Polonya'nın başkenti Varşova'da yaklaşık 1500 kişi, kordon altına alınan ABD Büyükelçiliği'nin önünde toplanarak, savaşı ve Polonya hükümetinin bu konudaki Amerikan yanlısı tutumunu protesto etti. 
     ABD Başkanı George Bush'u ''terörist'' olarak niteleyen göstericiler, hükümetin tüm halkı temsil etmediğini söylediler. 
     
     İSPANYA 
     İspanya'da da yüzbinlerce kişinin katıldığı savaş karşıtı gösteriler festival havasında geçti. 
     Ülkenin güneyindeki Seville kentinde toplanan 500 bin gösterici, ''Savaşı ve Utancı Durduralım'' yazılı pankartlar taşırken, Kanarya Adaları ve Oviedo'da çoluk çocuk 10 bin kişi gösterilere katıldı. 
     Coruna'da göstericiler, ABD'yi petrol savaşına girmekle suçladı. 
     Başkent Madrid ve Barcelona'da da ilerleyen saatlerde geniş çaplı gösteriler düzenlenmesi bekleniyor. 
     





</TEXT>
</DOC>
