<DOC>
<DOCNO> 133574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/yasam/ayas.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pülümür’de DEPREM 
</HEADLINE>
<TEXT>
Yine devlet’ çatladı 
Nüfus yoğunluğunun az olduğu Tunceli’nin Pülümür ilçesinde meydana gelen 6.5 büyüklüğündeki depremde enkaz altında kalan bir kadın can verdi. İlçede en ağır hasarı yine devlet binaları gördü... 
     SAYIL NARMANLIOĞLU, ŞEYHMUS ÇAKAN, FERİT ASLAN, TURGAY İPEK, FERİT DEMİR, RECEP DEMİRCİ Tunceli DHA 

     Tunceli’nin Pülümür ilçesinde dün 07.26’da Richter ölçeğine göre 6.5 büyüklüğünde meydana gelen depremde Sağlamtaş köyünde bir kadın enkaz altında kalarak can verdi. 
     Köyleriyle 8 bin 804 nüfuslu, Türkiye’nin nüfus yoğunluğu en az ilçelerinden Pülümür’de önce 01.26’da 3.8 büyüklüklüğünde bir deprem meydana geldi. Bu depremi fark etmeyen vatandaşlar 07.26’da korkunç bir gürültüyle yataklarından fırladı. Depremde, ilçeye 16 kilometre uzaklıktaki 20 haneli Sağlamtaş’ta üç ev tamamen yıkıldı. Evinin bitişiğindeki ahıra yem vermeye giren Gülizar Yıldırım 66 enkaz altında kalarak öldü. 
     Polis camdan atladı 
     Şiddetli sarsıntıda bölgenin dağlık ve kayalık, yerleşimin de az olması büyük bir felaketi önledi. Pülümür’ün 49 köyünden 40’ında hasar meydana gelirken, Erzincan’da pencereden atlayan Polis Meslek Yüksekokulu’nda görevli polis memuru Sevan Turunç 30 ile öğrencilerden Yunus Özdemir 25 de yaralandı. Pülümür’de Yatılı İlköğretim Bölge Okulu’nda pencerelerden atlayan dört öğrenci yaralandı. Pülümür’de en çok hasarı kamu binaları gördü. İlçedeki birçok ev de hasar görürken, YİBO müteahhidi CHP Milletvekili Hasan Göyüldar’a vatandaşlar büyük tepki gösterdi. 
     Depremin ardından vatandaşlar soğuk ve karlı havada sokakta kaldı. Kızılay bölgeye 10 adet 30 - 40 kişilik çok amaçlı büyük çadır, 100 katalitik soba, tüp 100 aile tipi çadır, 2000 battaniye, gıda maddesi sağlık ekibi ve uydu telefon gönderdi. Pülümür’de çadırkent oluşturuldu, ancak kar üzerine kurulan çadırkente, vatandaşlar, soğuk olduğu gerekçesiyle henüz yerleşmedi. Yaklaşık 500 kişinin dışarıda kaldığı öğrenildi. 
     Hasarın nedeni ahlak çöküntüsü’ 
     Pülümür’de incelemelerde bulunan Bayındırlık ve İskan Bakanı Zeki Ergezen ilçenin tüm ihtiyaçların karşılanacağını belirtti ve kamu binalarındaki hasarın aslında ahlak çöküntüsünden kaynaklandığnı ifade etti. 
     Depremin büyüklüğünü Amerikan Jeolojik Araştırmalar Merkezi USGS ise 6 olarak belirledi. 
     
Deprem Ana’nın ilk büyük sınavı      SERHAT OĞUZ İstanbul 

     Kandilli Rasathanesi Müdürü Prof. Dr. Gülay Barbarosoğlu, görevinde ilk büyük depremi dün yaşadı. Barbarosoğlu, Kuzey Anadolu ve Doğu Anadolu fayları arasında kalan bağımsız Pülümür fayında oluşan Tunceli’deki depremin, diğer aktif fayları tetiklemesinin pek mümkün olmadığını söyledi. Depremin Kuzey Anadolu ile Doğu Anadolu fay hatlarının dirsek oluşturduğu yerdeki sıkışma etkisiyle oluştuğunu belirten Barbarosoğlu, bugün bölgede incelemelerde bulunacak. 
     
Işıkara Suskunluk Pülümür’le bitti      ANAP Genel Başkanı Ali Talip Özdemir ile birlikte Pülümür’e giderek incelemelerde bulunan Kandilli Rasathanesi eski Müdürü Ahmet Mete Işıkara, Türkiye’nin 6 ve üstündeki depremlere gebe olduğunu belirterek, "Bana bunun oranını sorarsanız bu yüzde 63’tür. Doğu Anadolu uzun zamandan beri suskundu. Bu suskunluk Pülümür Depremi ile bozuldu. Halkın buna hazır olması gerekir" dedi. Bu arada Yunanistan hükümeti’nin, Pülümür depreminde zarar gören depremzedeler için 200 bin euro göndereceği ifade edildi. 
     
5.4’lük artçı olabilir      Deprem sonrası vatandaş için sokağa telefonlar kurulurken, Pülümür’de büyük depremi izleyen ve şiddetleri 3.0 ile 3.8 arasında değişen 26 artçı sarsıntı yaşandı. Bilim adamları, kırılmanın tamamlanması için 5.4 civarında artçının gerçekleşmesi gerektiğine dikkat çekti. 
     



 YAŞAM 






















</TEXT>
</DOC>
