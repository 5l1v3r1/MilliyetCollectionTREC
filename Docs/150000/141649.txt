<DOC>
<DOCNO> 141649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/soneko03.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağışlar tuzu da eritti... 
</HEADLINE>
<TEXT>

     Türkiye'de, son aylarda yağan şiddetli ve bol miktardaki yağış, yerleşim yerlerinde olumsuzluklara neden olurken, İzmir Çamaltı Tuzlası'ndaki tavalarda bulunan tuzun, yüzde 25-30'unun da erimesine neden oldu. 
     Maden-İş Sendikası İzmir Şubesi Başkanı Hasan Kiriş, Eylül-Ekim aylarındaki ilk yağışlarda, tuz tavalarında serili tuzların yüzde 20-25 arasında eridiğini söyledi. 
     Devam eden yağışlarda da yüzde 5-10 arasında tuz kayıplarının yaşandığını belirten Kiriş, şu bilgileri verdi 
     ''Bu yılki yağışlar tuzu da etkiledi. Tuz, havuzlarda seriliyken yağan yağmur, tuzu eritiyor. Şayet, tuz yığın olursa üzerindeki sert bölümden dolayı çok fazla etkilenmiyor. Geçen yıl, Tekel Çamaltı Tuzlası'ndan 400 bin ton üretim sağladık. Bu yıl hedef, 500 bin tondu. Türkiye'nin en kaliteli tuzu bu bölgeden elde ediliyor. Şimdi bundan sonraki duamız, Temmuz-Ağustos ayları arasında yağmur yağmamasıdır. Çünkü ikinci kez tuz toplanması bu aylar arasında yapılıyor. '' Hasan Kiriş, Tekel Çamaltı Tuzlası'nın 63 milyon metre karelik alanı kapsadığını, bin 325 işçinin çalıştığını söyledi. 
     Kiriş, tuz işçilerinin yıllardır Bursa ve Kütahya yöresinden geldiğini de belirterek, ''Tuz işçiliği ağır bir iştir. Gün boyu su içinde çalışmak kolay değildir. Ayrıca tuz tavalarından küreklerle tuz alınırken, toprağa saplanmaması önemlidir. Kürek çamura saplanırsa tuzun kalitesi bozulur'' diye konuştu. 
     





</TEXT>
</DOC>
