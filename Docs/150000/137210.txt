<DOC>
<DOCNO> 137210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/spor/aspo.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK HAFTA ÜÇ TAKLA 0-4 
</HEADLINE>
<TEXT>

İkinci yarıyı Bursaspor deplasmanında açan Galatasaray'ı, Revivo coşturdu. Ümit Davala ile öne geçen Aslan, İsrailli yıldızın üç golüyle farka koştu 
90 dakika      HALİL ÖZER 

     Ligde Sırat Köprüsü’nden geçen, kaybedeceği her puanın "elmas değerinde" olduğunu bilen Galatasaray, yeni vizyonu, yeni kadrosu ve yeni sistemleriyle dönüş yaptı, Bursa’da dört gollü bir beyaz sayfa açtı. Revivo’yu kazandı, Baliç’i buldu, Lukunku ve Xavier’in yararını anladı. 
     Her bakımdan kritik maçtı. Düşüncede zordu. Bunu bilen Galatasaray, hemen bastırdı. İşi bir an önce koparmaya çalıştı. Arka arkaya ataklar geliştirdi ve golü de çabuk buldu. 2. dakikada Majdan’dan düşen topu boş kaleye atamayan Lukunku, 6. dakikada Suat Usta’nın ortasından gelen topu müthiş indirdi. Arka direkte bekleyen Ümit Davala gelen topa çok sert vurdu ve "perde" dedi 1 - 0 
     Galatasaray, kontrollü ve etkiliydi. Ancak ilk yarının ortalarından itibaren orta alandaki ritm bozuklukları, Galatasaray savunmasına gol pozisyonu olarak geri döndü. 34. dakikadaki Glauber’in, Baliç’e arkadan sert girmesi kurallara göre kırmızı karttı. Bu dakika, maçın da dönüm noktası oldu. 41. dakikada Mustafa sağ çaprazdan güzel vurdu, top yan direkten dışarı çıktı. 44. dakikada Junior’un şutuna Bülent ayak koydu, top zıpkın gibi direğe çarptı. Bu şanstı. 
     İkinci yarı öncesi tribün hesapları Bursa’nın ne zaman yorulacağı üzerineydi. Ve Bursa çabuk yoruldu. 50. dakikada Hakan Ünsal soldan ortaladı, Lukunku kafayla indirdi, Revivo çok şık bir sol çıkardı, durum 2 - 0 oldu. Bu gol, zaten maçın her yönüyle hakimi olan Galatasaray’ı daha da rahatlattı. Yorulan Bursa savunmayı da fazla önemsemeyince Revivo şov başladı. Galatasaray savunma bloku, ilk yarıda rakip uzun toplarındaki zaafı, Xavier’in de gayretiyle göstermeyince Bursa’nın yapacak hiçbir şeyi kalmadı. 58. dakikada Baliç, hızla rakip alana girdi. Tam ceza sahası önünde hafif çelme ile düşürüldü. Hakem serbest atışı gösterdi. Topun başına Revivo geldi ve Galatasaray’daki ilk frikik golünü kendisine yakışır şekilde filelere gönderdi 3 - 0. 68. dakikada Revivo’nun kornerinden gelen topu arka direkte Hakan Ünsal bomboş durumda kullanamadı. 72. dakikada Okan, Bursa’nın ikinci yarıdaki tek pozisyonunu Mondragon’a teslim etti. 82. dakikada Hakan Ünsal’ın pasını Revivo şık bir plase ile filelerle buluşturdu ve ilk resmi maçında hat-trick yaptı 4 - 0 
     Takımın neredeyse yarısını değiştiren ve dört yeni oyuncusuyla ilk resmi maçına çıkan Galatasaray, bu görüntüsüyle Beşiktaş’a pek de rahat yüzü gösterecek gibi değil. Hele bir de yeni transferlerin takıma iyice ısınması ve kafası rahat bir Hasan Şaş’ın dönmesi halinde belli ki ikinci yarı ligde şenlik ateşi yanacak. Bu Galatasaray, Bursa’da gösterdi ki futbolu futbol gibi oynadığı zaman tadına da doyum olmuyor. 
     
Taraftarlar kapıştı üç kişi yaralandı      MAÇTAN önce iki takım taraftarları stat çevresinde birbirine girdi. Taşların, sopaların havalarda uçuştuğu olaylar sırasında üç taraftarın çeşitli yerlerinden bıçaklandığı öğrenildi. Hastaneye kaldırılan yaralıların ayakta tedavi edildiği bildirildi. Öte yandan karşılaşmadan sonra da iki takım taraftarları arasında çeşitli olaylar meydana geldi. Bazı araçların atılan taşlar nedeniyle camları kırıldı. 
     
     Maçın hakemi 
     Kart doğruydu 
     HAKEM İsmet Arzuman, yüzündeki tebessüm ve oyunculara yumuşak yaklaşımı ile tansiyonun dozajını ayarlamaya çalıştı. İlk yarıda Baliç’e, arkadan çift dalan Glauber’e gösterdiği kırmızı kart doğruydu. Ancak aynı devrede Balic’in ortasına elleri açık engel olan Egemen’in ceza alanı içindeki bu hareketi penaltı tartışması yarattı. 
     
     Maçın adamı 
     Süper silah 
     FENERBAHÇE’DE form tuttuğu günleri özellikle ikinci yarıda aratmayan Revivo gecenin kahramanı oldu. İlk yarıda daha durgun görünen İsrailli yıldız, Bursaspor’un gol için eksik kadroyla yüklendiği dakikalarda boş alan bulunca ustalığını konuşturdu ve hat - trick yaparak, ikinci yarıya yeni formasıyla mükemmel girdi. 
     
     Göze batanlar 
     LUKUNKU Gizli kahramanlardan biriydi. İlk iki goldeki asistleri mükemmeldi. Gol atamadı, ama hücumda yararlı işler yaptı. 
     BALIÇ İlk kez bu kadar pozitifti. İlk yarıdaki Baliç’ten eser yoktu. Bursa seyircisinin tepkisine rağmen oyuna küsmedi. 
     XAVIER Savunmada iyi görev yaptı. Hatasız futbol oynadı. İyi bir kesici görevi üstlendi. Hava toplarına çok hakimdi. 
     ÜMİT DAVALA Sezon başından bu yana ilk kez bu kadar olumlu bir görüntü içindeydi. Maçı koparan adamlardan birisiydi. 
     SUAT USTA Çok soğukkanlı ve akıllıydı. Formasını yadırgamadı. Diri fizik gücü dikkati çekti. Savunmayla çabuk uyum sağladı. 
     
     Maçtan notlar 
     Canaydın Mutluyuz 
     BAŞKAN Özhan Canaydın, Bursaspor karşısında özlenen futbollarını ortaya koyduklarını dile getirdi. Galatasaray Başkanı, "Bu galibiyet bizim için iyi bir bayram hediyesi oldu. Güzel futbolla kazandığımız için sevinçliyim" dedi. 
     
     Elvir Baliç tepki çekti 
     ESKİ Bursasporlu Baliç, Yeşil - Beyazlı taraftarlardan büyük tepki aldı. Özellikle kırmızı kart pozisyonundan sonra tribünler Boşnak futbolcuyu her topu alışında protesto etti. Terim de ikinci yarıda Baliç’i oyundan aldı. 
     
     Kol kanat gerdik’ 
     ÜMİT Davala, üç gol atan Revivo’ya övgüler yağdırdı. Tecrübeli futbolcu, "Herkes Revivo’nun kalitesini gördü. Golleriyle klasını ispatladı. Ona kol kanat gerdik, o da kısa sürede takıma adapte oldu ve uyum sorununu aştı" dedi. 
     
     İstanbul’dan Bursa akını 
     BURSASPOR karşısında yeni kadrosuyla ilk kez sahaya çıkan Galatasaray’a büyük ilgi vardı. İstanbul ve çevre illerden gelen yaklaşık 5 bine yakın taraftar, Sarı - Kırmızılı takımı yalnız bırakmadı ve 90 dakika destekledi. 
     
     Biletler karaborsa 
     ATATÜRK Stadı’nda oynanan maça büyük ilgi vardı. Maçtan saatlerce önce biletler tükendi. Kulüp tarafından 5 milyon lira ve 17.5 milyon lira olarak açıklanan fiyatlar karaborsada 20, 25 ve 50 milyon liraya alıcı buldu. 
     
     PAF’larda Aslan güldü 
     BURSASPOR ile Galatasaray arasında oynanan PAF Ligi maçını Sarı - Kırmızılı takım 3 - 1 kazandı. Rakibine oranla iki devrede de üstün bir oyun sergileyen Cim - Bom’un üç golünü de Volkan atmayı başardı. 
     
     İstatistik 
XAVIER Topla buluşma 25 İsabetli pas 23 Hatalı pas 1 Top kaybı 1 Top kazanma 2      
     



 SPOR 
































</TEXT>
</DOC>
