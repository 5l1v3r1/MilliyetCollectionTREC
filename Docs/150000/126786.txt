<DOC>
<DOCNO> 126786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko18.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırıncılar, ekmek zammında anlaşamadı... 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, hükümetin uygulamaya koyduğu Acil Eylem Planı'na fırıncı esnafı olarak gereken desteği vereceklerini, bu nedenle ekmekte zammının söz konusu olmadığını bildirdi. 
     Balcı, yaptığı yazılı açıklamada, iç piyasada kaliteli buğdayda yaşanabilecek sıkıntının önlenmesi amacıyla Tarım ve Köyişleri Bakanlığı ile koordineli bir çalışma yürütüldüğünü belirterek, ortaya çıkabilecek bu sıkıntının aşılabilmesi için gerek TMO'nun stoklarının devreye sokulması gerekse ithalat yoluyla önlem alınabileceğini kaydetti. 
     Balcı, bu nedenle ekmekte bir fiyat artışının olmayacağını vurguladı. 
     Türkiye Fırıncılar Federasyonu Genel Başkanı Balcı, ekmekte bir fiyat tekelinin oluşturulduğu iddiası ile bazı çevrelerce Rekabet Kurulu'na yapılan başvuru üzerine, Kurul'un, soruşturma açılmaması yönünde karar verdiğini de bildirdi. Balcı, Kurul'un 12 Aralık 2002'de aldığı kararın, kendilerinin ''fırıncı esnafının fiyatta tekel oluşturmasının mümkün olmadığı'' tezini doğruladığını belirtti. 
     Federasyon'un, Eylül ayında, girdi fiyatlarındaki artış nedeniyle Ekim'de Türkiye genelinde ekmek fiyatlarına yüzde 25'i aşmayan oranda zam yapılacağı açıklaması üzerine, bazı tüketici örgütleri, ''ekmekte fiyat tekelinin oluşturulduğu'' iddiası ile Rekabet Kurulu'na başvurmuştu. 
     Rekabet Kurulu'nun, Federasyon'a gönderdiği 13 Aralık 2002 tarihli yazıda, ''Fedarasyon'un koordinasyonu sonucu kanunen fiyat belirleme yetkisine sahip kuruluşların kararları dışında bir fiyat tespitinin yapılıp yapılmadığının açıklığa kavuşturulması amacıyla ekmek pazarında yapılan ön araştırma sonucu hazırlanan rapora istinaden, soruşturma açılmasına gerek olmadığına karar verildiği'' belirtiliyor. 
     Diğer taraftan, Ankara Fırıncılar Odası Başkanı Yusuf Ekşi, 23 Aralık'ta Başbakan Abdullah Gül'e bir yazı göndererek, önlem alınmaması halinde ekmekte fiyat artışının kaçınılmaz olacağını bildirmişti. Ekşi, yazısında, unda son dönemlerde meydana gelen spekülatif fiyat artışlarına dikkati çekerek, buğday ithalatındaki gümrük vergisinin geçici de olsa kaldırılmasını istemişti. 
     Türkiye Fırıncılar Konfederasyonu, Eylül'de un fiyatlarındaki artış nedeniyle Ekim ayında ekmeğin fiyatının Türkiye genelinde yüzde 25'i geçmeyecek şekilde artırılacağını açıklamış, ancak sektördeki rekabet nedeniyle fiyatlarda artış olmamıştı. 
     





</TEXT>
</DOC>
