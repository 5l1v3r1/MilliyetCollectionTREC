<DOC>
<DOCNO> 105442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/yasam/yas05.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Direksiyonu ölüme kırdı’ 
</HEADLINE>
<TEXT>

Büyüğünden küçüğüne bütün aile neşe içinde tatilden dönüyordu. Emekli polis baba hatalı sollayınca, o güne kadar gözü gibi koruduğu ailesinin de sonunu hazırladı... 
     ŞEYHMUS ÇAKAN Diyarbakır DHA 

     Oraya kadar her şey yolunda gitmişti. Aile bir arada güzel bir tatil yapmış, aynı araba içinde güle oynaya evlerine dönüyordu. Ta ki Diyarbakır - Siverek karayolunda o korkunç kaza meydana gelene kadar herşey ama herşey yolundaydı. 
     Demirözer’ler Siirt’te oturuyorlardı. Baba İbrahim Demirözer emekli bir polis memuruydu. Düşündü ki, bütün yıl yorulan ailesi iyi bir tatili hak etmişti. Çoluk çocuk hepsini minibüsüne doldurdu ve yola çıktı. Minibüs, Siirt’ten hareket ettiğinde içinde anne Asiye, evin büyük oğlu Ali Demirözer, Siirt Emniyet Müdürlüğü’nde görevli polis memuru küçük oğlan Bülent Demirözer’le eşi Öznur ve onları oğulları Yiğit vardı. 
     
     Ölüm yoluna çıkış... 
     Bir tatilde yapılması gereken her şey yapıldı hayatın tadına varıldı. Ama her güzel şey gibi tatil de bitmiş, eve dönme vakti gelmişti. Yine aynı minibüsle içinde aynı ekip evlerine, Siirt’e doğru yola çıktılar. 
     Yol uzundu... Baba ve oğulları direksiyona dönüşümlü olarak geçip birbirlerini dinlendiriyorlardı. 
     Yola çıktıklarından bu yana bin kilometreden fazla yol kateden Demirözer ailesini taşıyan minibüs Diyarbakır - Siverek karayolunun 35. kilometresine yaklaştığında, onlar yaşamın kendilerine hazırladığı tuzaktan habersizdiler. 
     
     Ne yaptın, baba 
     O sırada direksiyonda baba İbrahim Demirözer vardı. Ve yapılmaması gerekeni yapıp, hatalı solladı. Nereden bilecekti ki, o sollamanın o zamana kadar gözü gibi koruduğu ailesi için yapabileceği en büyük hata olduğunu. 
     Mehmet Güngör’ün kullandığı kamyonetle burun buruna geldiğinde yapacak bir şey kalmamıştı onlar için. 
     İki araç da paramparça oldu. Hurdaya dönen minibüsün içinde sıkışıp kalan İbrahim Demirözer, eşi Asiye, polis memuru oğlu Bülent, diğer oğlu Ali oracıkta can verdi. 
     İki kişi şanslıydı ama bundan sonra o dayanılmaz acıyla yaşayacaklardı ailenin gelini Öznur ve oğlu Yiğit. Hemen hastaneye yetiştirilip tedavi altına alındılar. 
     Polis telsizinin sıkışmalı kaza’ anonsu üzerine olay yerine gelen Diyarbakır sivil savunma ekipleri, minibüsteki cesetleri uzun süren uğraşlardan sonra güçlükle çıkarabildi. 
     Öte yanda biri daha vardı ve o kazayı burnu bile kanamadan atlatmıştı. Kamyonet şoförü Mehmet Güngör uzun süre şoktan çıkamadı. Savcıya ifadesini dudakları titreyerek veren Güngör güçlükle konuşuyordu "Ne oldu anlamadım. Bir anda aracı önümde gördüm ve çarpıştık." 
     



 YAŞAM 




















</TEXT>
</DOC>
