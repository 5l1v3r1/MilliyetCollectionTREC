<DOC>
<DOCNO> 135404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/spor/spo15.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Yıldıray sırada      OKAN ve Emre’nin ardından Hasan Şaş, Tuncay ve Okan Koç’u Inter’in gündemine getiren İtalyan basını, şimdi de Bayer Leverkusen’de oynayan Yıldıray Baştürk’ü transfer listesine koydu. Tuttosport, Yıldıray’ın bonservisinin 15 milyon dolar olduğunu ve Türk futbolcunun eylül ayından bu yana İnterli menajerler tarafından yakın takibe alındığını belirtti. Bu arada Yıldıray’ın başarıyla forma giydiği Almanya Kupası maçında Bayer Leverkusen, deplasmanda Unterhaching’i penaltılarla 5-4 yenerek yarı finale çıktı. 
     
Blackburn elendi      İNGİLTERE Federasyon Kupası 4. tur maçında Tugay’ın takımı Blackburn Rovers, deplasmanda Sunderland’a penaltılarla 5 - 2 yenilerek elendi. 3 - 3 biten ilk maçın rövanşında 90 dakika 2 - 2 sona erdi. Uzatmalarda da eşitlik bozulmayınca penaltılara geçildi. Penaltılardan üçünü gole çeviren Sunderland turu yakalarken Tugay takımının etkili isimleri arasında yer aldı. 
     
Şikecilere hapis      BELÇİKA’NIN Courtrai Ceza Mahkemesi, bir maçta şike yaptıkları belirlenen 2 futbolcuyu hapis ve para cezalarına çarptırdı. Birinci lig takımlarından Westerlo’da oynayan futbolculardan Coen Burg, 6 ay hapis ve 3 bin 700 Euro para cezasına, Marc Cox da 6 ay tecilli hapis ve 2 bin 500 Euro para cezasına mahkum oldu. 
     
Birlik yönetimi ibra edildi      KULÜPLER Birliği Vakfı mali genel kurulu dün yapıldı, yönetim ibra edildi. Cemal Aydın başkanlığında yapılan toplantıya Denizlispor, Elazığspor, Göztepe ve Samsunspor yöneticileri dışındaki Süper Lig kulüplerinin başkan ve idarecileri katıldı. Aydın, bütün kulüplerin her türlü işlemlerini spor ve ahlak kuralları çerçevesinde, birlik, beraberlik içinde gerçekleştireceğini söyledi. 
     
Ukrayna maçı biletleri satışta      A Milli Futbol Takımımız’ın 12 Şubat Çarşamba İzmir’de Ukrayna ile oynayacağı özel maçın biletleri dün satışa çıkarıldı. Karşılaşma biletlerinin, kapalı tribün 6,5 milyon, açık tribün 3 milyon, kale arkası tribünler de 1,5 milyon liradan Biletix gişelerinden satıldığı açıklandı. 
     
TED Open ilk beşte      ATP’nin uluslararası gözlemcileri ve oyuncuları tarafından yapılan değerlendirmede, Türkiye’nin tek ATP patentli turnuvası olan TED Open-Akbank Private Banking, dünyadaki en iyi 5. challenger turnuvası seçildi. Dünyadaki 126 challenger turnuva için yapılan 10 üzerinden değerlendirmede TED Open, organizasyon, oyuncu standardı ve tesislerde 8, seyirci ve süreklilikte 7 puan aldı. TED Open böylece US Open’ın ilk haftasında elenen raketlere de kapısını açmış olacak. 
     
Charlie Francis günah çıkardı      DÜNYA rekortmeni sprinterler Tim Montgomery ve Marion Jones’un antrenör olarak kendilerine seçtikleri olimpiyatta dopingli çıkan Ben Johnson’ın hocası Charlie Francis, günah çıkardı. Uluslararası Atletizm Federasyonu’nun IAAF açıklama beklediği Francis, 15 yıl sonra ilk kez hata yaptığını kabul ederek, "Johnson’a steroid kullanmasını tavsiye etmem hataydı" dedi. 
     
Boksun başına efsane Rumen      BOKSUN teknik patronluğuna efsane Rumen getiriliyor. 2004 Atina Olimpiyatları’na hazırlanan Boks Milli Takımı’nın başına yabancı antrenör getirmek için çalışmalara başlayan Federasyon Başkanı Caner Doğaneli, Vashtak ile masaya oturacak. Doğaneli, "Temaslar olumlu sonuç verirse en geç Mart başında Vashtak’ın milli takımın başına geçmesine çalışacağız. Böylece milli takımın Atina Olimpiyatları programı aksamadan yürütülmüş olacak" dedi. 
     
Popescu’ya izin çıkmadı      HANHOVER 96 ile anlaşan Popescu’ya FIFA’dan izin çıkmadı. Dinamo Bükreş’ten ayrılan Galatasaray’ın eski yıldızının, Alman Futbol Federasyonu’nun bir sezonda iki imzayı kabul etmemesi üzerine transferi gerçekleşmedi. Popescu’nun dosyası FIFA’da görüşülüyor. Ancak Rumen futbolcunun oynama ihtimalinin zayıf olduğu belirtiliyor. 
     



 SPOR 




























</TEXT>
</DOC>
