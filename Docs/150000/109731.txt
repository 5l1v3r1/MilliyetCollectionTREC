<DOC>
<DOCNO> 109731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo06.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş deplasman fobisini yenebilecek mi 
</HEADLINE>
<TEXT>

     Beşiktaş, 28 Eylül Cumartesi günü Ankara'da Ankaragücü ile yapacağı lig maçında, uzun süredir deplasmanda maç kazanamama fobisine son vermeyi amaçlıyor. 
     Birinci Süper Futbol Ligi'nde İstanbul dışındaki deplasman maçlarında en son galibiyetini geçen sezonun 30. haftasında, 7 Nisan 2002'de Malatyaspor'u 1-0 yenerek alan siyah-beyazlılar, bu tarihten sonra dış sahada 3 puanı unuttu. 
     Bu süre içinde yaptığı 4 dış saha maçında, 1 yenilgi ve 3 beraberlik alan Beşiktaş, 6 gol yerken, 5 gol atabildi. 
     
     GALİBİYETLERİ KORUYAMADI 
     ''Kara Kartallar'', bu sezon İstanbul dışındaki maçlarda Bursaspor ve Göztepe ile berabere kaldı. 
     Siyah-beyazlılar, her 2 maçta da 2'şer kez öne geçmelerine karşın galibiyeti koruyamadı ve sahadan 2-2 berabere ayrıldı. 
     Ligde ve UEFA Kupası'nda üst üste yaptığı son 3 maçta da berabere kalarak taraftarlarını üzen Beşiktaş, Ankaragücü deplasmanından 3 puanla dönerek, hem kötü gidişine son vermek, hem de uzun süren deplasman galibiyeti hasretini dindirmek istiyor. 
     
     4 MAÇLIK HASRET 
     Beşiktaş'ın, ligde İstanbul dışında yaptığı son 4 deplasman maçında aldığı sonuçlar şöyle 
     2001-2002 Sezonu 
Gençlerbirliği-Beşiktaş 1-1 
Gaziantepspor-Beşiktaş 1-0 

2002-2003 Sezonu 
Bursaspor-Beşiktaş 2-2 
Göztepe-Beşiktaş 2-2 
     





</TEXT>
</DOC>
