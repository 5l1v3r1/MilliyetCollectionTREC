<DOC>
<DOCNO> 108144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur20.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükran Güngör uğurlanıyor... 
</HEADLINE>
<TEXT>

     Türk tiyatrosunun usta sanatçılarından Şükran Güngör için kurucusu olduğu ve 34 yıl sahne aldığı Kenter Tiyatrosu'nda tören düzenlendi. 
     Sahnede hazırlanan bir platforma konulan Güngör'ün tabutu, çiçeklerle süslendi. Burada saygı duruşuyla başlayan törende konuşan sanatçının 37 yıllık hayat arkadaşı, tiyatrocu Yıldız Kenter, zaman zaman göz yaşlarına hakim olamayarak, ''Sana güzel bir haberim var. 
     Sahne full dolu. Çok yakında buluşmak üzere'' diyerek duygularını dile getirdi. 
     Ayakta durmakta zorluk çeken Kenter, ''Bana verdiğin 40 yıllık büyük mutluluk için teşekkür etmek istiyorum'' dedi. 
     Eski kültür bakanlarından Talat Halman da Güngör'ün en son rol aldığı ''Büyük adam küçük aşk'' adlı filmin yasaklanmasına çok üzüldüğünü ifade ederek, yeni kültür bakanının bu yasağı kaldırarak filmin tekrar gösterime girmesini sağlamasını istedi. 
     Halman, ''Şükran, seni toprağa vermiyoruz. Büyüttüğün çiçeklerin eşi olan görkemli çiçeklerle dolu cennete gönderiyoruz'' diye konuştu. 
     Halman'ın konuşmasının ardından, törene katılanlar bir süre alkış tuttu. 
     Yazar Adalet Ağaoğlu ise Güngör'ün 51 yıllık tiyatro hayatını inceleme fırsatını bulduğunu ifade ederek, ''Buraya her adımımızı attığımızda, bizi senin kimlikli, kişilikli varlığın karşılayacak'' diye konuştu. 
     Törenin ardından, tiyatrocular tabutun etrafında saygı duruşunda bulundular. 
     Yıldız Kenter salondan çıkarken, tiyatronun girişinde bulunan fotoğraflara bakarak etrafındakilere, fotoğraflarda yer alan oyunlarla ilgili bilgiler verdi. 
     Şükran Güngör'ün tabutu, alkışlar eşliğinde omuzlara alınarak cenaze aracına bindirildi. 
     Bu arada, tiyatroda bir anı defteri imzaya açılırken, Çevre ve Kültür Değerlerini Koruma Ve Tanıtma Vakfı tarafından yürütülen ''Yedi ağaç ormanları'' projesi kapsamında oluşturulacak ''Şükran Güngör Ormanı'' için de bağışta bulunuldu. 
     Basın mensuplarına açıklama yapan sanatçı Müşfik Kenter, çok üzgün olduğunu belirterek, ''Şükran ile uzun yıllar birlikte yer aldık. 
     Ayrılmasıyla birden bizde bir boşluk oldu'' dedi. 
     Şükran Güngör ile beraber ''Büyük adam küçük aşk'' filminde rol alan küçük oyuncu Dilan Erçetin, ''Şükran amcasını çok özlediğini'' ifade ederek, ''Onu çok seviyordum. Dedem gibi seviyordum'' diye duygularını dile getirdi. 
     
     ARKADAŞIYLA AYNI GÜN ÖLDÜ 
     Şükran Güngör'ün cenazesi daha sonra Bebek Camii'ne getirildi. 
     Burada, Güngör ve aynı gün ölen, hukuk fakültesinden arkadaşı ve Kenter Tiyatrosu'nun avukatı Yılmaz Alyanak için cenaze töreni düzenlendi. 
     Kılınan namazın ardından Güngör'ün cenazesi, alkışlar eşliğinde bir süre taşındıktan sonra Amerikan Hastanesi Morgu'na kaldırıldı. 
     Cenazenin, bu akşam Bodrum'a götürüleceği ve yarın Bodrum Turgut Reis'de toprağa verileceği bildirildi. 
     Güngör'ün cenaze törenine, Kültür Bakanı Suat Çağlayan, ANAP Aydın Milletvekili Yüksel Yalova, ÖDP Genel Başkanı Ufuk Uras, Beşiktaş Belediye Başkanı Yusuf Namoğlu, Şişli Belediye Başkanı Mustafa Sarıgül, eski siyasetçiler Erdal İnönü, İsmet Sezgin, aralarında Kenan Işık, Genco Erkal, Ferhan Şensoy, Demet Akbağ, Rutkay Aziz, Zeki Alasya, Müjde Ar, Aysel Gürel, Erol Evgin, Haluk Kurdoğlu, İsmet Ay, Haldun Dormen, Nejat Uygur, Hadi Çaman, Erdal Özyağcılar ve Üstün Asutay'ın da bulunduğu çok sayıda sanatçı katıldı. 
     





</TEXT>
</DOC>
