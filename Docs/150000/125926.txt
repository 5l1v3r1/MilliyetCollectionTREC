<DOC>
<DOCNO> 125926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur18.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya, 28 yıldan sonra ilk kez bu kadar kar gördü... 
</HEADLINE>
<TEXT>

     Konya şehir merkezinde kar kalınlığı ortalaması, aralık ayında son 28 yılın en üst değeri olan 23 santimetreye ulaştı. 
     A.A muhabirinin Meteoroloji yetkililerinden edindiği bilgiye göre, Konya ve çevresinde kar yağışı ortalaması mevsim normallerinin üzerinde seyrediyor. 
     Konya şehir merkezinde kar kalınlığı ortalaması 23 santimetreye ulaşırken, kar kalınlığı Karaman'da 38, Akşehir ve Cihanbeyli'de 25, Ereğli'de 30, Hadim'de 22, Ilgın'da 26, Kulu'da 30, Yunak'ta ise 32 santimetreyi buldu. 
     Konya'da aralık ayında en yüksek kar kalınlığı ortalamasının 1974 yılında 27 santimetre, 1977 yılında 21 santimetre olarak kaydedildiğini belirten yetkililer, kent merkezinde şu an 23 santimetreye ulaşan ortalama kar kalınlığının son 28 yıldan beri görülen en yüksek kar kalınlığı olduğunu bildirdiler. 
     Konya ve çevresindeki kar yağışının hafta sonu da devam edeceğini belirtildi. Yetkililer, kuzey yönlerden orta, zaman zaman kuvvetli olarak esecek rüzgarın, yarından itibaren kar serpintisine dönüşeceğini ifade ettiler. 
     Yetkililer, hafta sonu sıcaklıkların daha da azalarak bugün -5 derece olarak gerçekleşen en düşük sıcaklığın yarın -9 dereceye, pazar günü ise -13 dereceye kadar düşeceğini belirttiler. Vatandaşlardan sabah saatlerinde yaşanacak yoğun sisi de göz önünde bulundurarak gerekli önlemleri almaları istendi. 

     
</TEXT>
</DOC>
