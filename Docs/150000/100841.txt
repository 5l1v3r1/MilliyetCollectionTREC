<DOC>
<DOCNO> 100841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur38.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İş güvencesinde uzlaşma 
</HEADLINE>
<TEXT>

     Çalışma ve Sosyal Güvenlik Bakanı Nejat Arseven, İş Güvencesi Yasa Tasarısı üzerinde anlaşmaya varıldığını bildirdi. Arseven, Tasarı'nın tümü üzerinde görüşmelerin tamamlanmasının ardından geri çekilerek, Sağlık, Aile ve Sosyal İşler Komisyonu'nda yürürlük maddesinin 15 Mart 2003 olarak değiştirileceğini söyledi. 
     Bakanlığa dün atandığını ve yasa üzerine sabaha kadar çalıştığını kaydeden Arseven, "Bugün gelmiş olduğumuz nokta itibariyle, İş Güvencesi Yasa Tasarısı üzerinde işçi temsilcileri arkadaşlarımızla bir konsensüsü sağlamış durumdayız" dedi. 
     İş Güvencesi Yasa Tasarısı'nın tümü üzerinde görüşmeler tamamlandıktan sonra Hükümet ve Komisyon olarak tasarıyı geri çekeceklerini anlatan Arseven, yürürlük maddesi üzerinde bir düzenleme yapılacağını bildirdi. Tasarı'nın 15 Mart 2003'de yürürlüğe gireceğini kaydeden Arseven, TBMM'deki tablo itibariyle yasanın bu şekilde çıkarılması konusunda işçi temsilcileri ile mutabakat sağlandığını ifade etti. 
     Arseven, TBMM İçtüzüğü gereği tasarıların yürürlük ve yürütme maddeleri üzerinde Genel Kurul'daki görüşmelerde önerge verilemediğini, bunun ancak komisyonda yapılabileceğini hatırlattı. Arseven, tasarının tümü üzerindeki görüşmeler tamamlanıp maddelere geçilmesine geçildiği sırada ara verileceğini, bu sırada komisyonun toplanarak gerekli değişikliği kısa sürede yapacağına işaret etti. Arseven, Meclis'in tasarı yasalaşıncaya kadar çalışacağını da hatırlattı. 
     





</TEXT>
</DOC>
