<DOC>
<DOCNO> 108056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun05.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
New York belediye başkanı İstanbul'u ziyaret edecek... 
</HEADLINE>
<TEXT>

     ABD'nin New York kenti Belediye Başkanı Michael Bloomberg, bu hafta Yunanistan ve Türkiye'yi ziyaret edecek. 
     New York Belediyesi yetkilileri, Belediye Başkanı Bloomberg'ün, Cuma günü Atina'daki Dünya Belediye Başkanları Doruğu'nda bir konuşma yaptıktan sonra İstanbul'a geçeceğini belirterek, Bloomberg'ün İstanbul Büyükşehir Belediye Başkanı Ali Müfit Gürtuna ile buluşacağını, kent turu yapacağını ve işadamlarıyla akşam yemeğinde biraraya geleceğini kaydettiler. 
     New York Belediye Meclisi ve Eyalet Meclisi'nden temsilcilerin yanı sıra Atlantik Plak Şirketi'nin sahibi Ahmed Ertegün'ün eşlik edeceği Bloomberg'ün Fener Rum Patriği Bartholomeos'la da biraraya geleceği belirtildi. 
     New York Belediye Başkanı'nın İstanbul'dan önce Atina'da Belediye Başkanı Dimitris Avramopulos, Başbakan Kostas Simitis ve Yunanistan Cumhurbaşkanı Kostis Stefanapulos'la buluşacağı ve Dünya Ticaret Merkezi'ne yönelik terör saldırılarının yıldönümü dolayısıyla düzenlenecek anma konserine katılacağı bildirildi. 
     Mali istihbarat şirketi sahibi dolar milyarderi Bloomberg'ün kendi özel uçağıyla seyahat edeceği, tüm harcamalarını kendisinin karşılayacağı ve belediye bütçesinden hiç talepte bulunmayacağı belirtildi. 
     





</TEXT>
</DOC>
