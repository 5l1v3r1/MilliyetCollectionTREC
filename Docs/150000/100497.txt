<DOC>
<DOCNO> 100497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun08.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray "Suudi Arabistan, uzun süredir dostumuz" 
</HEADLINE>
<TEXT>

     Beyaz Saray, Washington Post gazetesinde Suudi Arabistan'ın ABD'nin önde gelen düşmanı ve terörizm destekçisi olduğunun iddia edilmesinin ardından, bu ülkenin ABD'nin uzun zamandan beri dostu olduğu açıklamasında bulundu. 
     Tatilini Teksas eyaletindeki Crawford'daki çiftliğinde geçiren ABD Başkanı George Bush'a eşlik eden Beyaz Saray Sözcüsü Scott McClellan yaptığı açıklamada, ''Suudi Arabistan uzun süredir dostumuz ve müttefikimiz. Teröre karşı savaştaki katkılarını memnuniyetle karşılıyoruz'' dedi. 
     Sözcü, Washington Post gazetesindeki haberin, ABD Savunma Bakanlığı'nın Pentagon tutumunu yansıtmadığını söyledi. 
     Washington Post gazetesi, Pentagon için çalışan Rand Cooperation adlı düşünce kuruluşunun, Suudi Arabistan'ın ABD'nin önde gelen düşmanı ve terörizm destekçisi olduğu yönünde yetkililere brifing verdiğini yazmıştı. 
     Washington yönetimine yakınlığı ve güvenilirliğiyle bilinen gazete, Rand Cooperation'ın uzmanlarından Laurent Murawiec tarafından Pentagon'da geçen ay verilen brifingde, ''Suudiler, plancısından finansçısına, subayından erine, ideologundan çığırtkanına kadar terör zincirinin her seviyesinde etkin'' ifadesinin kullanıldığını yazmıştı. 
     





</TEXT>
</DOC>
