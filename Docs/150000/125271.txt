<DOC>
<DOCNO> 125271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur23.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta karakış var... Kars'ta bir kişi donarak öldü... 
</HEADLINE>
<TEXT>

     Yurdun bazı bölgelerinde etkili olan kar yağışı günlük yaşamı aksatıyor. 
     Kars'ta, Şenevler semtinde oturan ve aklı dengesi yerinde olmadığı belirtilen 90 yaşındaki Nusret Ayak, gece ''tuvalete gidiyorum'' diye evden çıktıktan sonra geri dönmedi. Ayak'ı aramaya çıkan yakınları, evden 3 kilometre uzaktaki Şeker Fabrikası yakınında cesedini buldu. Yaşlı adamın donarak yaşamını yitirdiği belirlendi. 
     Doğu Anadolu Bölgesi'nde Erzurum'da 26, Ağrı'da 114, Iğdır'da 14 ve Kars'ta 4 olmak üzere toplam 158 köy yolu kar yüzünden ulaşıma kapalı bulunuyor. 
     Köy Hizmetleri Bölge Müdürlüğü yetkilileri, kar yağışının etkili olmaya başladığı 9 Aralık'tan bugüne kadar 1174 köye ulaşımı sağlayan 7041 kilometrelik kapalı yolun ulaşıma açıldığını belirttiler. Yetkililer, köy yollarının açılması için şimdiye kadar 2 trilyon 675 milyar lira harcandığını kaydettiler. 
     Bu arada, Afyon'un Şuhut ile Sandıklı ilçelerini bağlayan karayolu, Başören ve Dutağaç köyleri arasındaki Çakmakgeçidi Beli'nde, kar kalınlığının 40 santime ulaşması sonucunda kapandı. 
     





</TEXT>
</DOC>
