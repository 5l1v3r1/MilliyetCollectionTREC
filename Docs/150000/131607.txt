<DOC>
<DOCNO> 131607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/siyaset/asiy.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Davetsiz misafirler 
</HEADLINE>
<TEXT>

20 gün önce yola çıkan ve askeri malzeme taşıyan Amerikan Ro-Ro filosu, Türkiye beklenen onayı vermediği için 4 gündür Akdeniz sularında tur atıyor 
     SERPİL ÇEVİKCAN 

     Çankaya Köşkü’nde dün gerçekleştirilen zirvede BM’nin ikinci kararının şart olduğu vurgusu yapılırken, Türkiye’den "elini çabuk tutmasını" isteyen ABD yönetimi, Irak’a düzenleyeceği operasyonda ne kadar kararlı olduğunun işaretlerini bir bir veriyor. Bu çerçevede askeri malzemeden altyapı teçhizatına kadar çok sayıda yük taşıyan bir Ro - Ro filosunun dört gündür Akdeniz’in uluslararası sularında tur attığı öğrenildi. 
     
     ÖN ONAY’IN NEDENİ 
     Alınan bilgilere göre, yüklerini öncelikle NATO limanı niteliği taşıyan Taşucu Limanı ile Mersin ve İskenderun’a boşaltmayı planlayan gemiler, yaklaşık 20 gün önce yola çıktılar. Söz konusu malzemelerin yüklü olduğu dev konteynerleri taşıyan gemilerin dört gün önce Akdeniz’in uluslararası sularına ulaştığı ve Türkiye’den gelecek izni beklediği belirtildi. 
     Kaynaklar, olası harek tta lojistiğin büyük önem taşıdığını, büyük çaplı transferlerde bunu havadan ve denizden sağlamanın mümkün olduğunu, söz konusu gemilerin "zaman kazanmak" için 20 gün önceden yola çıkarıldığını kaydettiler. 
     ABD yönetiminin Türkiye’ye verdiği "Önce ön onay verin, biz çalışmalarımızı yapalım, siyasi karar ardından gelsin" mesajının altında da bu tür hazırlıklar yatıyor. Pazartesi günü Genelkurmay kararg hında kritik bir görüşme yapacak olan ABD Genelkurmay Başkanı Richard Myers’ın masaya getireceği "teknik taleplerin" kilit noktasını da bu hazırlıklar oluşturuyor. 
     Myers’ın, "ABD’nin savaş olacakmış gibi hazırlanmak zorunda olduğunu, bu nedenle Türkiye’nin ön onayının çok önem taşıdığını, desteğe ilişkin siyasi kararın daha sonra verilebileceğini" kaydetmesi bekleniyor. 
     Akdeniz sularında dört gündür tur atan gemilerin yüklerini boşaltarak yeni gemilere yol açabilmesi için de bu onayı beklediği kaydediliyor. Askeri kaynaklar, ABD’nin, öncelikli malzeme taşıyan gemilerinin "nafile tur" atmasından rahatsızlık duyduğunu belirtiyorlar. 
     
     HAZIRLIKLARDAN BELLİYDİ 
     Askeri uzmanlar ise, ABD’nin Türkiye’den gelecek kararı beklerken her an düğmeye basabilecek düzeyde hazırlık yaptığını, gemilerin 20 gün önce yola çıkarılmasının da bunun işareti olduğunu söylediler. Askeri uzmanlar, "Yolculuk ve yük boşaltma işlemleri bir ay sürer. Limanlarda çok önceden yapılan hazırlıklar belli. Gemilerin taşıdığı yüklerin büyük bölümünün konuşlanmayı sağlayıcı malzemeler olması gerekir. Bunun dışında öncelikli teçhizat ve mühimmat da taşıyor olabilirler" değerlendirmesi yaptılar. 
     
İldem Myers teknik ziyaret yapacak...      Cumhurbaşkanlığı Dışişleri Başdanışmanı Tacan İldem, dün Myers’ın ziyaretiyle ilgili sorulara karşılık, ABD Genelkurmay Başkanı’nın Türkiye’ye ziyaretinin askeri ve teknik düzeyde olduğunu belirtti. İldem, "Temas programına bakarsanız bunun tamamen askeri temaslarla sınırlı olduğunu görürsünüz" dedi. İldem, Köşk’teki zirvenin ABD Genelkurmay Başkanı’nın ziyareti ile bağlantılı olmadığını vurguladı. Kaynaklar, Myers’ın ziyaret listesinde "siyasilerin" yer almamasının ABD yönetiminin arzusu olduğunu belirttiler. 
     



 SİYASET 



















</TEXT>
</DOC>
