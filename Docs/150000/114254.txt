<DOC>
<DOCNO> 114254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo13.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
24.Kıtalararası Avrasya Maratonu... 
</HEADLINE>
<TEXT>

     Spordan sorumlu Devlet Bakanı Erdoğan Toprak, 2012 olimpiyatlarına aday Türkiye'nin, Avrasya Maratonu gibi organizasyonlarla deneyim kazandığını söyledi. 
     Akatlar Spor Salonu'nun yanındaki halı sahada düzenlenen basın toplantısında, 27 Ekim Pazar günü yapılacak 24. Kıtalararası Avrasya Maratonu'na ilişkin bilgi verildi. 
     Devlet Bakanı Erdoğan Toprak, iki kıtayı birbirine bağlayan İstanbul'da gerçekleştirilen maratonun, stratejik öneminden dolayı dünyada tek olduğunu söyledi. Toprak, ''Avrasya Maratonu'nun en büyük getirisi Türkiye'nin uluslararası alanda sportif açıdan tanınmasına ve Türk turizmine sağladığı büyük katkıdır. 2012 olimpiyatlarına aday Türkiye, böyle organizasyonlara ev sahipliği yaparak, deneyim kazanıyor. Maratonun asıl amacı sporun topluma yaygınlaştırılmasıdır'' dedi. 
     Toprak, İstanbul Büyükşehir Belediyesi, Gençlik ve Spor Genel Müdürlüğü GSGM , İl Valiliği, Atletizm Federasyonu'nun bugüne kadar organizasyonu başarıyla organize ettiğini belirterek, katkıda bulunanlara teşekkür etti. 
     İstanbul Büyükşehir Belediye Başkanı Ali Müfit Gürtuna ise Avrasya Maratonu ve halk koşusunun bir dünya markası haline geldiğini vurgulayarak, ''Olimpiyatların İstanbul'a getirilmesi açısından önemli bir organizasyon. Çeşitli aktiviteler ile halk koşusunu bir şölene dönüştüreceğiz. Dostluğu, sevgiyi, barışı güçlendirmek için pazar günü 7'den 70'e her yaştan insan koşacak. Çabalarımıza sayın bakanımızın destek vermesi bizi mutlu kıldı. Kendisine teşekkür ediyorum'' dedi. 
     
     4 GÜNDE 48 BİN KİŞİ KAYIT YAPTIRDI 
     Maratonun yarış direktörü Ayhan Bölükbaşı, Avrasya Maratonu'na 4 gün içinde 48 bin kişinin kayıt yaptırdığını söyledi. 
     Kayıtların 75 bin kişiyle sınırlı tutulduğunu belirten Bölükbaşı, halk koşusuna katılmak isteyen vatandaşların son güne kalmadan kayıt yaptırmalarını istedi. 
     Ayhan Bölükbaşı, Devlet Bakanı Toprak'ın göreve gelmesinin ardından yönetmelikte yapılan değişiklikle maratonun yeniden kendilerine verildiğini, kısa sürede ellerinden gelen en iyi organizasyonu yapmaya çalıştıklarını kaydederek, ''Halk koşusunu ip cambazları, palyaçolarla, havai fişek gösterileri ile zenginleştireceğiz. Maraton sonunda Athena, Nalan ve Yaşar, BJK İnönü Stadı'nda konser verecek. TRT ve TRT INT'den naklen yayınlanacak maratonun Eurosport'dan da yayınlanması için görüşmelerimiz sürüyor'' diye konuştu. 
     Yaklaşık 50 ülkeden insanın katılacağı ve toplam 109 bin 850 dolar ödüllü Avrasya Maratonu'nda, maratonun yanı sıra Balkan ve Türkiye maraton şampiyonaları, bedensel engelliler yarışı, 15 kilometre ve 8 kilometrelik halk koşusu yapılacak. 
     
     TOPLANTI SONUNDA İDMAN YAPTILAR 
     Basın toplantısına Devlet Bakanı Toprak ve İstanbul Büyükşehir Belediye Başkanı Gürtuna'nın yanı sıra Gençlik ve Spor Genel Müdürü Kemal Mutlu, il müdürü Vedat Bayram, Atletizm Federasyonu Başkanı Hüseyin Yıldırım, Eminönü, Bayrampaşa ve Güngören belediye başkanları katıldı. 
     Toplantıya katılanlar, konuşmaların ardından halı sahada bir süre topla oynayıp, 2 tur koşu yaptılar. Daha sonra Zabıta Müdürü Ali Fırat ve Ayhan Bölükbaşı'nın geçtiği kaleye Devlet Bakanı Toprak ve yanındakiler şut attı. 
     





</TEXT>
</DOC>
