<DOC>
<DOCNO> 101310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sonspo05.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Süreyya... 
</HEADLINE>
<TEXT>

     18. Avrupa Atletizm Şampiyonası'nda, bayanlar 1500 metrede Süreyya Ayhan, altın madalya kazanarak tarihe geçti. 
     Almanya'nın Münih kentindeki Olimpiyat Stadı'nda süren şampiyonanın 6. ve son gününde yapılan bayanlar 1500 metre finaline 12 atlet katıldı. 
     Yarışta çok iyi bir mücadele ortaya koyan ve baştan sonra önde götüren 23 yaşındaki Ayhan, yarışın en büyük favorisi olarak gösterilen Dünya ve Olimpiyat Şampiyonu ve rekortmeni Rumen Gabriela Szabo ile son metrelerde girdiği zorlu mücadeleyi de son anda kazanarak yarışın birinciliğini ve altın madalyayı elde etti. 
     3.58.79'luk derecesiyle Türkiye Rekoru kırıp bu dalda bu yılın dünyada en iyi derecesini elde eden Ayhan, böylece Türkiye'ye atletizmde Avrupa şampiyonalarında ilk altın madalyayı, Ruhi Sarıalp'den sonra da 2. madalyayı kazandırmış oldu. 
     Yarışta ikinciliği Rumen Gabriela Szabo, 3.58.81, üçüncülüğü de Rus Tatyana Tomashova, 4.01.28 ile aldı. 
     
     BAŞARI ADIM ADIM GELDİ 

     Almanya'nın Münih kentinde düzenlenen 18. Avrupa Atletizm Şampiyonası'nda bayanlar 1500 metrede altın madalya kazanarak Türkiye'ye atletizmde ilk Avrupa şampiyonluğunu getiren Süreyya Ayhan'ın başarıları adım adım geldi. 
     Çankırı'da 1978 yılında doğan Süreyya Ayhan, atletizme ilk kez 1992 yılında Çankırı'daki atletizm seçmelerinde başarı göstererek başladı. 
     Çocukluğundan beri atletizme büyük bir sevgi ve ilgi duyduğunu her zaman ifade eden 23 yaşındaki Ayhan, halen Kahramanmaraş Sütçü İmam Üniversitesi Beden Eğitim ve Spor Bölümü son sınıf öğrencisi ve spor yaşamını Gaziantep Büyükşehir Belediyesi Kulübü'nde sürdürüyor. 
     Ayhan, 25 Ağustos 2000 tarihinde Belçika'nın başkenti Brüksel'de yapılan Grand Prix yarışlarında 1500 metrede elde ettiği 4.03.02'lik Türkiye Rekoru derecesini, bugün 3.58.79 ile kırarken, aynı zamanda bu sezon dünyada bu daldaki en iyi dereceyi de elde etmiş oldu. 
     Ayhan, bu kategoride 2000 Sydney Olimpiyat Oyunları'nda da yarı final koştu. 
     Antrenörü Yücel Kop yönetiminde zorlu yarışlara hazırlanan milli atlet, Münih'teki bu şampiyonanın seçmelerinde ise 4.04.42 ile en iyi dereceyi elde etmişti. 
     Ayhan, Kanada'nın Edmonton kentinde geçen yıl ağustos ayında yapılan Dünya Atletizm Şampiyonası'nda ilk kez final koşarak 8. sırada yer aldı. 
     Başarılı kariyerini sürdüren genç atlet, geçen yıl ağustos ayı sonunda Çin Halk Cumhuriyeti'nin başkenti Pekin'de düzenlenen Dünya Üniversite Yaz Spor Oyunları'nda birinci olarak altın madalya kazandıktan sonra bu kez eylül ayında da Tunus'taki Akdeniz Oyunları'nda gümüş madalya alma başarısını gösterdi. 
     





</TEXT>
</DOC>
