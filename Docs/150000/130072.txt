<DOC>
<DOCNO> 130072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur19.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçaktaki kara kutular gerekirse yurtdışına gönderilecek 
</HEADLINE>
<TEXT>

     Diyarbakır'daki uçak kazasının ardından Ulaştırma Bakanlığı'nca oluşturulan kaza kırım ekibi, kazaya ilişkin geniş çaplı araştırma yapıyor. 
     Sivil Havacılık Genel Müdürlüğü'nden 5 kişilik ekip, kazaya ilişkin araştırma yapmak üzere dün öğleden sonra bölgeye geldi ve gece yarısına kadar ön inceleme yaptı. 
     Olay yerinde incelemelerde bulunan ve olaya ilişkin belge ve bulguları toparlamaya çalışan ekip, bu sabahtan itibaren de çalışmalarını genişleterek sürdürüyor. 
     Kazaya ilişkin araştırmaya yurtdışından da uzmanlar gelerek Sivil Havacılık Genel Müdürlüğü'nün oluşturduğu ekibe katıldı. Uçağın iki kara kutusunu dün askeri yetkililerden teslim alan kaza kırım ekibinin kazaya ilişkin en küçük detayları bile atlamadan toplayacağı belirtildi. Ekibin, araştırmalarını ne zaman tamamlayacağı ve analiz için ne zaman Ankara'ya döneceği henüz netlik kazanmadı. 
     Uçağın iki kara kutusunun hangi laboratuvarlarda analiz edileceği de henüz belirlenmedi. Kara kutuların Ankara'da inceleneceği, gerek görülürse yurtdışına gönderileceği bildirildi. 
     Kaza kırım ekibinin araştırmaları ve kara kutuların incelenmesinin ardından Diyarbakır'daki uçak kazasının nedeni ortaya çıkacak. 
     Bu arada, 1999 yılında Adana'nın Ceyhan ilçesi yakınında düşen THY'ye ait Boing 737-400 tipi ''Trakya'' adlı yolcu uçağının kaza soruşturmasını yürüten kaza kırım ekibi, bölgede yaklaşık 15 gün araştırma yapmıştı. 
     





</TEXT>
</DOC>
