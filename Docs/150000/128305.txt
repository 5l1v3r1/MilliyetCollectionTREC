<DOC>
<DOCNO> 128305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/soneko30.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu Toplantısı'nda neler konuşuldu 
</HEADLINE>
<TEXT>

     Devlet Bakanı, Başbakan Yardımcısı ve Hükümet Sözcüsü Abdüllatif Şener, bürokraside fişlenme iddialarına ilişkin olarak, ''Kim, hangi göreve geldiyse, o görevin gerektirdiği sorumluluk duygusu içinde çalışmalıdır'' dedi. 
     Bakanlar Kurulu toplantısının ardından, basın mensuplarının sorularını da yanıtlayan Şener, basında bürokratların fişlendiği yönünde haberlerin çıktığının hatırlatılması üzerine, şunları söyledi 
     ''Bahsettiğiniz tarzda, hükümetin herhangi bir tasarrufu ve işlemi yok. Başarılı olan, kendisine verilen sorumlulukları yerine getiren bütün bürokratlar, bizim düşüncemize ve anlayışımıza göre değerlidir. Görevini yapan herkes, hükümet tarafından da takdir edilir. Ancak bürokratların verimli çalışabilmesi, başarılı olması, hantal yapının ortadan kaldırılması için, performans kriterinin konması lazım. Bürokratlar açısından performans kriteri bir değrelendirme aracı olarak niteleniyor.'' 
     
     PERFORMANS KRİTERLERİ 
     Şener, özellikle kendisinin çalışma alanında bulunan Özelleştirme İdaresi'ne bağlı bütün kuruluşların, performans kriterlerine tabi tutulduğunu vurgularken, kuruluşların 3 aylık dönemler itibariyle hazırlanan performans kriterlerine tabi tutulacaklarını ve sorgulanacaklarını kaydetti. 
     Şener, ''Kim, nereye, hangi makama gelmiştir, o makamın işleri, işlemleri açısından sorumlulukları da vardır, yetkileri de vardır.'' Bir gazetecinin, ''bürokratların bir siyasi partiye rapor hazırladığı'' yolundaki sorusu üzerine, Şener, ''O konuda basına yansıyanların dışında bir bilgimiz yoktur. Muhtemeldir ki bu farklı şekilde değerlendirilmiş bir konudur'' yanıtını verdi. 
     
     SANAYİ ELEKTRİĞİNDE FİYATIN DÜŞÜRÜLMESİ 
     Bakanlar Kurulu'nda, ''sanayiye verilen elektriğin fiyatının düşürülüp düşürülmeyeceği'' yönünde karar alınıp alınmadığının sorulması üzerine Şener, ''Enerji ve Tabii Kaynaklar Bakanı, ayrıntılı ve alternatifli bir çalışma yapacak. Enerji maliyetlerinin düşürülmesi için ne yapılması gerekiyor...Projelerin geliştirilmesi ve elindeki projelerin tekrar gözden geçirilmesi, Bakanlar Kurulu'na tekrar bilgi verilmesi görüşüldü. Bu çerçevede düşünürsek, maliyetlere ilişkin verilecek karar elbette olacaktır'' diye konuştu. 
     Şener, bir başka soru üzerine, enerji ile ilgili herhangi bir sıkıntı olmadığını, 2010 yılına ilişkin enerji planlaması konusunda her hükümetin çalışma yapabileceğini ifade etti. Şener, ''Siyaset, günü kurtarmak değildir. Orta ve uzun vadede planlamalar, perspektifler geliştirilebilir'' dedi. 
     
     ÖZEL İŞLEM VERGİLERİ 
     Bir gazetecinin, Mali Milat'a ilişkin yasanın Cumhurbaşkanı Sezer tarafından iade edilmesinden sonra özel işlem vergileri sorununun nasıl aşılacağını sorması üzerine Şener, ''Bu konu TBMM'deki görüşmeler sürecinde değerlendirilecek'' diye yanıt verdi. 
     Şener, elektrikte TRT payının kaldırılması yönünde çalışmaların sürdüğünü kaydetti. 
     Devlet Bakanı Şener, Irak konusunun Bakanlar Kurulu'nda gündeme gelip gelmediği yönündeki soru üzerine de, ''Yabancı tv ve gazeteleri izliyoruz. Bu konu basının gündeminde o kadar yer almıyor, hatta hiç almıyor. Aylardır hep aynı konu ile konuşursan, basın adına söylüyorum, başka yazacak birşey bulamazsın'' dedi. 
     Öte yandan Maliye Bakanı Kemal Unakıtan, Bakanlar kurulu toplantısından çıkışta, sorular üzerine, Cumhurbaşkanı Ahmet Necdet Sezer tarafından, bazı maddeleri yeniden görüşülmek üzere iade edilen ''mali milat'ın kaldırılmasını'' içeren yasa konusunda Bakanlar Kurulu'nu bilgilendirdiğini söyledi. 
     Gazetecilerin ''bir değişiklik düşünüyor musunuz '' şeklindeki sorusuna Unakıtan, ''hayır aynen'' yanıtını verdi. 
     Unakıtan, tasarının TBMM'de en kısa zamanda görüşüleceğini kaydetti. 
     





</TEXT>
</DOC>
