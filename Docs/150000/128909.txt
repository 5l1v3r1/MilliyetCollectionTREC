<DOC>
<DOCNO> 128909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/soneko11.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'daki tankerci eylemi sona erdi... 
</HEADLINE>
<TEXT>

     Batman'daki Türkiye Uluslararası Petrol Şirketi'ne TPIC ait tesislere Irak'tan ham petrol taşıyan 2 bin tankercinin önceki gün başlattığı ham petrolü boşaltmama eylemi sona erdi. 
     TPAO'nun yurtdışı petrol çalışmalarını yürüttüğü şirketi TPIC'in Batman'daki tesislerine önceki gün ham petrol boşaltmayan 2 bin tanker sürücüsü, taşeron firmanın kendilerine bekleme ücretini düşük ödediğini öne sürerek, petrolü boşaltmama eylemi başlatmıştı. 
     Tanker sürücüleri ile taşeron firma yetkililerinin yaptıkları görüşmeler sonucunda anlaşmaya vardılar. Bunun üzerine tankerciler, bu sabahtan itibaren taşıdıkları ham petrolü boşaltmaya başladılar. 
     Taşeron firma yetkilisi İskender İskenderoğlu, Irak'tan ham petrol taşıyan tankercilerin en fazla 3 gün beklediklerini ancak çetin kış şartları nedeniyle son 10 günde boşaltma işlemlerinde sorun yaşandığını belirterek, şöyle dedi 
     ''Teknik sorunlar ve kış şartlarının getirmiş olduğu nedenlerden dolayı uzun bir tanker kuyruğu oluştu. Bunu eritmek için çabalıyoruz. Bugüne kadar böyle bir kuyruk oluşmamıştı. Kuyruk oluşunca TPIC ile yaptığımız anlaşma gereği 3 günlük bir süreden sonra her gün tankercilere 15 milyon ödeyeceğiz. Amacımız oluşan tanker kuyruğunu bir an önce bitirmektir. Batman'daki kuyruğun erimesi için geçici olarak Habur Sınır Kapısı'ndan Irak'a tanker göndermiyoruz. Bize bağlı tankerciler kuyruk bitinceye kadar Irak'a geçmeyecek.'' 
     





</TEXT>
</DOC>
