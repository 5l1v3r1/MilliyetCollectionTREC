<DOC>
<DOCNO> 116031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur36.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çolpah İlhan'a "kaza yapıp kaçtı" iddiasıyla tazminat davası 
</HEADLINE>
<TEXT>

     Tiyatro sanatçısı Çolpan İlhan hakkında, bir trafik kazası nedeniyle 26 milyar lira tazminat istemiyle dava açıldı. 
     İrem Muratoğlu'nun avukatı tarafından Şişli 4. Asliye Hukuk Mahkemesi'ne verilen dava dilekçesinde, Nişantaşı'nda yeşil yanan trafik ışığında yolun karşısına geçmeye çalışan müvekkile, kırmızı ışıkta geçen 34 AL 5545 plakalı bir otomobilin çarptığı ve olay yerinden kaçtığı öne sürüldü. 
     Kaçan araca ait plakanın Muratoğlu'nun şoförü tarafından tespit edildiği ve yapılan araştırmalar sonucu söz konusu aracın Çolpan İlhan'a ait olduğunun belirlendiği kaydedilen dilekçede, Muratoğlu'nun bu kaza nedeniyle 21 günlük rapor aldığı ifade edildi. 
     Dilekçenin sonuç bölümünde, İlhan'dan 25 milyar lirası manevi, 1 milyar lirası da maddi olmak üzere 26 milyar liranın tazminat olarak alınıp müvekkil İrem Muratoğlu'na verilmesi istendi. 
     Davanın görülmesine, önümüzdeki günlerde Şişli 4. Asliye Hukuk Mahkemesi'nde başlanacak. 
     





</TEXT>
</DOC>
