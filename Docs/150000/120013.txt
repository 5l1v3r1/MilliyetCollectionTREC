<DOC>
<DOCNO> 120013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo25.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, çıkış arıyor... 
</HEADLINE>
<TEXT>

     Ligde 5 maçtır kazanamayan İstanbulspor, hafta sonunda kendi evinde ağırlayacağı Malatyaspor ile yapacağı maça dönüm karşılaşması düşüncesiyle hazırlanıyor. 
     Ligde 8. haftada Diyarbakırspor'u yenmesinin ardından oynadığı son 5 lig maçında 1 beraberlik, 4 yenilgi alan ve sadece 1 puan toplayabilen sarı-siyahlılar, Malatyaspor engelini aşarak, kötü gidişine son vermeyi amaçlıyor. 
     Menajer Sinan Dinler, Malatyaspor önünde galip gelerek, son haftalardaki şanssızlıklarına son vermek istediklerini söyledi. 
     Puan açısından sıkıntılı günler geçirmelerine rağmen, takımda morallerin iyi olduğunu anlatan Dinler, oynadıkları oyunun bu kez karşılığını alacaklarına, maçtan 3 puanla ayrılacaklarına inançlarının tam olduğunu kaydetti. 
     Bu arada, sakatlığı nedeniyle bir süredir takımından ayrı kalan Cenk'in tedavisinin Almanya'da sürdüğü bildirildi. Cenk'in kesin durumunun cuma günü belli olacağı öğrenildi. 
     





</TEXT>
</DOC>
