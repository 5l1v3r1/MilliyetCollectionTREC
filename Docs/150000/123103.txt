<DOC>
<DOCNO> 123103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/spor/spo01.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCESCU’DAN KURT KAPANI 
</HEADLINE>
<TEXT>

Orta alanı 6 futbolcuyla kapamayı planlayan Beşiktaş Teknik Direktörü Galatasaray’ın üç tehlikeli yıldızına da adam adama markaj yaptıracak 
     ORHAN YILDIRIM 

     Sürpriz hazırlığı 
     BEŞİKTAŞ Teknik Direktörü Mircea Lucescu, Galatasaray’a orta alanda sürpriz yapmayı planlıyor. Cim Bom’un saha ve seyirci avantajını çok iyi kullandığını bilen Rumen çalıştırıcı, yarınki karşılaşmada orta alanını sağlam tutup, kontrataklarla sonuca gitmeyi hedefliyor. Lucescu bu nedenle 6 futbolcusunu ortada kullanırken, forvetini tek futbolcuyla bırakacak. 
     
     Savunmaya özel önlem 
     STRATEJİSİNİ tamamen Galatasaray’ı durdurmak üzerine kuran Siyah - Beyazlı ekibin teknik direktörü, savunmasında da özel önlemler planlıyor. Cim-Bom’un iki hızlı futbolcusuna adam adama markaj yaptıracak olan Lucescu, Hasan’ı Ali Eren, Arif’i de Zago ile kelepçe altına alacak. Ayrıca Yasin’in de Ergün ile bire bir oynayıp, arkadan atak başlatmasına engel olacak. 
     
Hasret bitecek      Beşiktaş Kaptanı Tayfur, Ali Sami Yen’de son yedi yıldır yenemedikleri Cim - Bom’u devirmek istediklerini söyledi 
     Tayfur Hedef zafer 
     BEŞİKTAŞ’IN orta sahadaki başarılı ismi Tayfur, Galatasaray karşısında üç puan kovaladıklarını ifade etti. Tecrübeli futbolcu, "Ali Sami Yen’de 7 yıldır galip gelememenin verdiği bir eziklik var. Ancak bunu değiştirmek için sahaya çıkacağız. Bundan da önemlisi, sonuç ne olursa olsun, ligin en centilmence maçını oynamak için elimizden geleni yapacağız" diye konuştu. 
     
     Pascal Nouma şaşırttı 
     KARTAL’IN renkli siması Pascal Nouma ise Galatasaray’ın kendilerinden daha az maç oynadığını ve bu yüzden daha avantajlı olduğu iddiasında bulundu. Fransız yıldız şunları söyledi "Benim için sıradan bir maç. Ancak gerek iki takım, gerekse iki hoca arasında yaşanan rekabet maça apayrı bir hava getirdi. Galatasaray’ı yıkıp, Dinamo maçına moralli gideceğiz." 
     
     Cordoba Kıyaslamayın 
     KOLOMBİYALI kaleci Cordoba, maç öncesinde vatandaşı Mondragon ile karşılaştırılmalarının yanlış olduğunu vurguladı. Bu iddialarda bulunanlara Kolombiya Milli Takımı’nı incelemelerini öneren tecrübeli eldiven, "Sezon sonunda kimin ne olduğu ortaya çıkar. Ben sadece Beşiktaş’ın kazanmasını istiyorum ve bu maçı kazanacağız. Arif ve Hasan’a dikkat etmeliyiz" dedi. 
     
     Bir adım gerideyiz’ 
     ZAGO ise maçın skoru hakkında yorum yapmanın yanlış olduğunu söyledi. Brezilyalı oyuncu görüşlerini şöyle dile getirdi "Biz önce gol yememek için mücadele etmeliyiz. Nasıl olsa bir gol atarız. Biz de takım olma yolundayız. Onların bir adım gerisindeyiz. Bu maç, rakibimizi yakalamak ya da yakın bir zamanda yakalayıp, geçmemiz açısından büyük önem taşıyor." 
     
Sergen’den büyük jest      SARI kart cezalısı olduğu için derbide forma giyemeyecek olan Sergen Yalçın takım arkadaşlarını yalnız bırakmıyor. Hiçbir idmanı aksatmayan ve takım arkadaşları ile birlikte kampa giren süper solak, geçen yıl formasını giydiği Galatasaray takımı hakkında arkadaşlarına bilgiler veriyor. Sergen, orta sahada yükü omuzlayacak olan Yasin ile de özel olarak ilgileniyor. 
     
Moratti’den teşekkür      INTER Başkanı Massimo Moratti, Emre’yi Inter’e kazandıran Mircea Lucescu’ya karşı borçlu olduklarını açıkladı. Moratti, La Gazzetta dello Sport Gazetesi’nde yayınlanan demecinde, "Emre’nin yanı sıra Lutu’yu da bize Lucescu önermişti. İmkansız olan bir durumda takımı yönetmesi için aradığım Lucescu, Inter’de iyi işler yaptı. Ona karşı borçluyuz" yorumunu yaptı. 
     
Kapılar kapandı      Kartal kampa girdi 
     LİGİN ilk yarısını zirvede bitirebilmek için Galatasaray’ı devirmenin hesaplarını yapan Beşiktaş, Ümraniye Tesisleri’nde kampa girdi. Teknik heyet zorlu maç öncesinde olağanüstü hal ilan etti. Kamp boyunca tesislere futbolcuların aileleri de dahil olmak üzere hiçbir misafirin kabul edilmeyeceği belirtildi. Futbolculara acil durumlar dışında cep telefonu da yasaklandı. 
     
     Tek idman yaptılar 
     SİYAH - Beyazlı takım, dün yaptığı tek idmanla çalışmalarını sürdürdü. Lucescu, çift kale maçta savunma ve hücum oyuncularını sık sık uyararak dikkatli olmalarını istedi. Önceki gün hafif sakatlık geçiren Cordoba, dünkü idmana katılırken, Tayfur, Zago, Kaan ve Serdar’da da çift kale maçta yer aldı. Tayfur’un durumunun bugün yapılacak kontrolden sonra belli olacağı açıklandı. 
     
Zafere açık çek      Siyah - Beyazlı yönetim, Galatasaray derbisi için kesenin ağzını açtı. Galibiyet halinde primi soyunma odasında futbolcuların belirlemesi kararlaştırıldı 
     Motivasyon arttı 
     GALATASARAY derbisinden mutlak galibiyet isteyen Beşiktaş Yönetimi, kritik maç öncesinde prim sisteminde yaptığı değişiklikle havayı bir anda değiştirdi. Başkan Serdar Bilgili’nin isteğiyle Galatasaray maçının priminin açık çek olarak verilmesi kararlaştırıldı. Eğer Siyah - Beyazlılar sahadan zaferle ayrılırsa alacakları primi kendileri belirleyecek. 
     
     Gereken yapılacak 
     BEŞİKTAŞLI yöneticiler, daha önceki maçlarda galibiyete 2 bin dolar prim verdiklerini hatırlattılar ve "Galatasaray maçı bambaşka. Kesenin ağzı açıldı. Kazansınlar istedikleri rakamı çeklerin üzerine yazsınlar" dediler. Galatasaray karşısında yedi yıldır kazanamamalarının büyük bir üzüntü kaynağı olduğunu da hatırlatan yöneticiler, "Bu yıl ilkler bizim işimiz" yorumunu yaptılar. 
     



 SPOR 























</TEXT>
</DOC>
