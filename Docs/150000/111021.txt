<DOC>
<DOCNO> 111021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sontur13.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Prensi Kırşehir'de... 
</HEADLINE>
<TEXT>

     Japonya'nın son imparatoru Hirohito'nun yeğeni Prens Tomohito, Kırşehir'in Kaman İlçesi'ne bağlı Çağırkan Beldesi yakınlarındaki Kalehöyük arkeolojik kazı alanını ve Mikasanomia Anı Bahçesi'ni gezdi. 
     Ortadoğu Kültür Merkezi'nin Kırşehir'deki kazı alanına 16 yıl önce ilk kazmayı vuran başkanı Japon Prensi Mikasa'nın oğlu Prens Tomahito ve beraberindeki 66 kişi, ilk olarak otobüslerle, Çağırkan Beldesi yakınlarındaki Mikasanomia Anı Bahçesi'ne geldi. 
     Prens ve beraberindekileri, burada Kırşehir Valisi Selahattin Hatipoğlu, İl Jandarma Alay Komutanı Albay Alaattin Cebeci, Emniyet Müdürü Adem Aydemir ve Kaman Kaymakamı Sadettin Kalkan karşıladı. 
     Burada bir süre dinlenen Prens Tomohito ve beraberindekiler, Kalehöyük arkeolojik kazı alanını gezdiler. Prens Tomohito, kazı çalışmalarını yürüten ekibin başında bulunan Japon Arkeolog Dr. Sachihiro Omura'dan, çalışmalar hakkında bilgi aldı. 
     Daha sonra Mikasanomia Anı Bahçesi'ne dönen Prens ve beraberindekiler, burada geleneksel Türk yemek ve tatlılarından oluşan öğle yemeği yediler. 
     Japon Prens Tomohito'ya, Vali Selahattin Hatipoğlu, el yapımı gümüş işlemeli ayna hediye etti. Gruptakiler, yemeğin ardından, 1993 yılında Japon Hükümeti tarafından yaptırılan 21 bin 620 metrekare büyüklüğündeki ve 35 türde 16 bin 480 ağacın bulunduğu anı bahçesini gezdi. 
     Japon Prens Tomohito'nun gezisini, Japonya'dan gelen gazeteciler de izledi. Türk gazetecilerin, Prens'e soru sormamaları ve grubu uzaktan izlemeleri istendi. 
     





</TEXT>
</DOC>
