<DOC>
<DOCNO> 105059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/guncel/gunz1.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Bu festival iştah kabartıyor 
     Bolu Mengen’de 18’incisi düzenlenen Aşçılık ve Turizm Festivali’nde aşçılar ve kadınlar yöresel yemekleriyle yarıştı. Unilever, Knoor, Sana, Becel ve Komili’nin sponsorluğunda düzenlenen festivalde, jüri üyeliklerini Türkiye’nin en ünlü otellerinde çalışan aşçıların yaptı. Yöresel yemekler kategorisinde Saime Yıldız "Etli kaldirik dolması" ile birinci, Elif Budak "Hoşmerim" yemeği ile ikinci, Işıl Demirel ise "Cincile su böreği" ile üçüncü oldu. Aşçılarda ise Onur Acar birinci, Murat Cantürk ikinci, Umut Canbulut üçüncü seçildi. n BOLU DHA 
     
     Azılı çete çatıda yakalandı 
     İstanbul’da çok sayıda hırsızlık, gasp, yaralama ve işyeri kurşunlama olayına karıştıkları iddia edilen sekiz kişi, Balat’ta bina çatılarında yaklaşık bir saat süren operasyon sonucu yakalanarak gözaltına alındı. Hırsızlık Büro Amirliği’nde ifade veren Nimet Aydaş, Fuat Aydaş, Sait Evin, Mehmet Kurt, Ferhat Bulut, Erkan Ozan, Fazlı Bal, Vedat Türk’ün 153 evden hırsızlık yaptıkları ve milyarlarca lira değerinde ziynet eşyası çaldıkları belirlendi. Çetenin, ayrıca evlerden aldıkları anahtarla otomobil de çaldıkları belirtildi. n ELVAN EZBER İstanbul 
     
     Sokak ortasında kanlı infaz 
     Pendik’te, silahlı saldırıya uğrayan bir kişi öldü. Esenler Mahallesi Namık Kemal Caddesi Korur Sokak üzerinde önceki gece meydana gelen olayda, önce silah sesleri duyan, ardından da bir kişinin kanlar içinde yerde yattığını gören vatandaşlar, durumu polise bildirdi. Olay yerine gelen polis ekiplerince yapılan kontrol sonucu, Ferhat Kılıç 36 adlı kişinin, biri kafasından olmak üzere iki kurşunla vurulduğu anlaşıldı. Kılıç, ambulans olay yerine ulaşmadan hayatını kaybetti. n İSTANBUL Milliyet 
     
     154 köye dönüş izni verildi 
     Mardin ve ilçelerine bağlı 154 köye dönüşlere izin verildi. Mardin Valisi Temel Koçaklar, köye dönüşlerin sağlanması için köylerdeki bütün eksikliklerin giderilmesi gerektiğini söyledi. Güvenlik güçlerinin çalışmaları sonucu Dargeçit’te 15, Mardin’de 16, Derik’te 9, Kızıltepe’de 13, Mazıdağı’nda 19, Midyat’ta 10, Nusaybin’de 31, Ömerli’de 25, Savur’da 13, Yeşilli’de 3 köye dönüş izni verildi. Dönüş yapılan köylerde elektrik ve su ihtiyacının karşılanması ve okulu yıkılan köylerdeki okulların onarılması için 2.5 trilyon liraya ihtiyaç olduğu belirtildi. n MARDİN DHA 
     
     Nutuk, 75. yılında sadeleştiriliyor 
     Milli Eğitim Bakanlığı’nın MEB , Atatürk’ün "Nutuk" adlı eseri üzerinde yürüttüğü sadeleştirme çalışmaları, okunuşunun 75. yıldönümünde tamamlanacak. Atatürk’ün kaleme aldığı ve 15-20 Ekim 1927 tarihleri arasında CHP’nin ikinci kurultayında 36.5 saatte okuduğu eserin sadeleştirme çalışmaları, 15 Ekim 2002’de tamamlanacak. Çalışmalar kapsamında, Nutuk’un, ortaöğretim düzeyindeki öğrenciler tarafından anlaşılabilmesini sağlamak amacıyla özgünlüğünü zedelemeden sadeleştirme, redaksiyon ve tashihi yapılıyor. 
     
     Ölüm oruçlarında bir kayıp daha 
     F tipi uygulamasını protesto etmek amacıyla tutuklu bulunduğu Kütahya E Tipi Cezaevi’nde ölüm orucuna başlayan Fatma Tokay Köse hayatını kaybetti. 35 yaşındaki Tokay, yaklaşık 20 gün önce Ankara Numune Hastanesi’ne kaldırılmıştı. Tokay’ın cenazesi, otopsi için Keçiören Adli Tıp Kurumu’na kaldırıldı. 
     
     Okçuoğlu Öcalan’ın avukatıyla ilgim yok 
     CHP’den milletvekilliği aday adaylığı için İstanbul’dan başvuru yapan Hüsnü Okçuoğlu, terörist Abdullah Öcalan’ın avukatı Zeki Okçuoğlu’nun kardeşi olmadığını ve aralarında hiçbir ideolojik yakınlık bulunmadığını söyledi. Okçuoğlu, 1973’den beri CHP’li olduğunu, 1997 - 1981 döneminde milletvekilliği yaptığını belirterek "Ailem CHP kökenli. Biz aşiret bağı ile siyaset yapmıyoruz. Zeki Okçuoğlu ile hiçbir ideolojik paralelliğim olmadı" dedi. 
     
     
     
     



 GÜNCEL 
























</TEXT>
</DOC>
