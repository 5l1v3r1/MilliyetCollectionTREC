<DOC>
<DOCNO> 106973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun33.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve İngiltere, Irak'a ültimatom vermeye hazırlanıyor 
</HEADLINE>
<TEXT>

     ABD ve İngiltere'nin, Güvenlik Konseyi aracılığıyla Irak'a ültimatom vermeye hazırlandığı bildirildi. 
     Wall Street Journal gazetesinin haberine göre, bu amaçla hazırlanmakta olan karar tasarısında Irak'a 2-4 hafta arasında süre tanınacak ve Bağdat hükümetinin bu sürede silah denetçilerinin Bağdat'a dönmelerine izin vermesi istenecek. Tasarıda ''bu izin verilmediği takdirde, Irak'ın askeri saldırıya maruz kalacağı'' uyarısı da yer alacak. 
     Gazeteye bilgi veren diplomatik kaynaklar, ABD'nin, ültimatom tasarısı görüşülürken Irak çevresindeki ülkelere askeri birlik ve malzeme sevkiyatı yapacağını, böylece Irak'a, uyarının arkasında askeri güç bulunduğu mesajı verileceğini ifade ettiler. 
     Tasarının ne zaman hazır olacağı ve Güvenlik Konseyi'nde ne zaman ele alınacağı bilinmiyor. Amerikalı diplomatlar, tasarının hazırlanarak konseye sunulmasının birkaç hafta alabileceğini söylediler. 
     -FRANSA'YA UYARI- Amerikalı diplomatlara göre Washington yönetimi, bu arada askeri müdahaleye sıcak bakmayan konseyin daimi üyelerinden Fransa'ya da ''Benim pozisyonuma yaklaş'' mesajı iletecek. Fransa'nın tutum değiştirmemesi halinde ABD'nin, Güvenlik Konseyi'nin onayını almaksızın Irak'a karşı askeri operasyon başlatma yoluna gidebileceği öne sürülüyor. 
     -BUSH'UN YARINKİ KONUŞMASI- Gazete, ABD Başkanı George Bush'un yarın BM genel kurulunda yapacağı konuşmada, ''Saddam Hüseyin'in geçen 10 yıllık dönemde BM kararlarını nasıl hiçe saydığını'' anlatacak. Amerikan kaynakları, Bush'un konuşmasının Güvenlik Konseyi ve BM üyelerini, ''bu aşamada dişli bir karar tasarısının gerekliliği'' konusunda ikna edeceğine inandıklarını belirttiler. 
     





</TEXT>
</DOC>
