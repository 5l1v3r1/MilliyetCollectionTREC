<DOC>
<DOCNO> 111470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/soneko04.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur zammının SSK ve Bağ- Kur emeklilerine de yansıtılması... 
</HEADLINE>
<TEXT>

     Çalışma ve Sosyal Güvenlik , memur maaşlarına yapılan zammın SSK ve Bağ-Kur emeklilerine de yansıtılması konusunu, Bakanlar Kurulu'nun ilk toplantısında gündeme getireceğini bildirdi. 
     Arseven, SSK Eyüp Hastanesi'nin tam otomasyonlu yeni poliklinik binasının açılışı ile hastaneye ''TSE-ISO-EN-9000'' kalite belgesinin verilmesi nedeniyle düzenlenen törene katıldı. 
     Törende yaptığı konuşmada, SSK'ya bağlı kurumlar hakkında bilgi veren Arseven, SSK'dan 3 milyon 700 bin kişiye emekli, dul ve yetim aylığı ödendiğini, bunların 2 milyon 650 bininin de aylıklarını Ziraat Bankası aracılığıyla aldığını söyledi. 
     SSK ile Ziraat Bankası'nın bir protokol imzalamak üzere olduğunu anlatan Arseven, bu protokol yürürlüğe girdiğinde, SSK'dan emekli vatandaşların banka şubesine talimat vermeleri halinde elektrik, su, telefon, doğalgaz ve benzeri faturalarının aylıklarından kesileceğini, kalan paralarının da banka fonlarında değerlendirileceğini kaydetti. 
     Arseven, böylece emeklilerin bankada maaş kuyruğu beklemeden hem faturalarının ödeneceğini, hem de paralarını fonlarda değerlendirerek istedikleri zaman maaşlarını gidip alabileceklerini dile getirdi. 
     Bakan Arseven, aynı uygulamanın, maaşlarını Vakıflar Bankası, Halk Bankası ve Ziraat Bankası'ndan almakta olan Bağ-Kur emeklileri için de getirilmekte olduğunu bildirdi. 
     
     SSK EMEKLİLERİNE ZAM TALEBİ 
     Memurlar ve emeklilerine uygulanan zamdan SSK ve Bağ-Kur emeklilerinin yararlandırılmadığına da işaret eden Arseven, SSK'ya tabi bir emeklinin asgari 234 milyon 76 bin 100 lira, Bağ-Kur emeklisinin ise asgari 135 milyon 659 bin lira maaş aldığını vurguladı. 
     Emekli Sandığı'na tabi en alt seviyede aylık alan bir emekliden, Bağ-Kur'a tabi bir kişinin 160 milyon, SSK'ya tabi bir kişinin de 62 milyon lira az maaş aldığına dikkati çeken Arseven, Emekli Sandığı emeklileri ile SSK ve Bağ-Kur emeklileri arasındaki makasın ciddi şekilde açıldığını belirtti. 
     Arseven, şöyle devam etti 
     ''Memur maaşlarına yapılan zammın SSK ve Bağ-Kur emeklilerine de yapılması konusunu, ilk Bakanlar Kurulu toplantısında gündeme getireceğim. Bu öneriye hükümetin iki ortağının genel başkanları da 'evet' derse, zannediyorum ki Bakanlar Kurulu'ndan böyle bir kararı çıkarmak mümkün olacaktır. Birçok konuya, birçok probleme kaynak bulan Bakanlar Kurulu, Türkiye'nin çok büyük bir kesimini ilgilendiren bu konuya da kaynak bulacaktır.'' Poliklinik yanında yer alan ve 1999 depreminden sonra boşaltılan binaya ilişkin görüşlerini de anlatan Arseven, ''Bu bina bize bakıyor, biz de ona bakıyoruz. Bu işler cepten kart çıkartılarak olacak işler değil. Bu binayı ya bu haliyle yeniden kazandıracağız ya da yıkıp yeniden yapacağız'' diye konuştu. 
     
     TELEFONLA RANDEVU SİSTEMİ 
     Çalışma ve Sosyal Güvenlik Bakanı Arseven, konuşmasının ardından, ''TSE-ISO-EN-9000'' belgesini SSK Eyüp Hastanesi Başhekim Yardımcısı Ahmet Karaçam'a verdi. 
     Tam otomasyona geçirilen polikliniğin açılışını da yaparak gezen Arseven, burada basın mensuplarının sorularını yanıtladı. 
     Arseven, binayla ilgili soru üzerine, Eyüp Hastanesi'nin yataklı kısmını oluşturan binanın deprem nedeniyle boşaltıldığını ve onarım ihalesinin de gerçekleştirildiğini, ancak daha sonra bu tesisin onarımla ayakta duramayacağı tespit edildiği için yıkılıp yeniden yapılmak üzere beklediğini söyledi. 
     Bakan Arseven, en kısa zamanda ilgililerin birinci ihaleyi feshetmek suretiyle bu binanın yıkımı ve yeniden yapımıyla ilgili bir ihale açacaklarını bildirdi. 
     Bir gazetecinin, telefonla randevu sisteminden vatandaşların şikayetçi olduğunu dile getirmesi üzerine Arseven, şunları kaydetti 
     ''Ben de aynı kanaatteyim. Sistem çalışmıyor. Çözümüne bakacağız. 'Bir şey getirdik oldu' demekle olmaz. Karşıdaki vatandaşların, o işin olduğuna karar vermesi lazım. Onlar karar vermediği sürece, siz yöneticiler olarak istediğiniz kadar 'Biz bu işi yaptık, doğrudur' deyin önemli değil. Önemli olan vatandaşların 'Bu iş olmuş. Biz telefonla randevu sisteminden çok güzel netice aldık' diyebilmesidir. Ben de biliyorum ki, telefonla randevu sistemi Türkiye'de normal bir şekilde çalışmamaktadır. Vatandaşlarımız da bundan hiç memnun değildir.'' Arseven, ''Uygulamayı kaldıracak mısınız '' sorusuna ise ''Bakacağız. Arkadaşlarımız değerlendiriyor'' karşılığını verdi. 
     
     TAM OTOMASYON... 
     Nejat Arseven, başka bir gazetecinin, ''eski bakan Yaşar Okuyan'ın, '2002 sonuna kadar bütün SSK kurumlarının tam otomasyona geçeceği ve tüm SSK'lılara kendisiyle ilgili bütün bilgileri içeren kart verileceği' yolunda vaadi bulunduğunu'' belirterek, ''bunun gerçekleşip gerçekleşmeyeceğini'' sorması üzerine şöyle konuştu 
     ''Zannediyorum o kartı çıkaramadığı için bakan istifa etti. Tam otomasyonu eski bakana sorun. Ben bilmiyorum. Daha yeniyim. Bu işin ne kadar sürede sağlanabileceği konusunda çalışmalar yapıyoruz. Ancak sistem mutlaka elektronik ortama geçmelidir. Bir işe bir karar verdiğiniz zaman, onun sonucunu alacak şekilde yapacaksınız. Bir yere kadar getirip, yıllardır DPT'de bekleyecek bir düzen kurduysanız, o zaman o işi çözdüm demeniz mümkün değildir.'' 
     





</TEXT>
</DOC>
