<DOC>
<DOCNO> 115286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sonspo07.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant Serhat'ın oynayıp oynamayacağı henüz belli değil... 
</HEADLINE>
<TEXT>

     Fenerbahçe Teknik Direktörü Werner Lorant, ''Gençlerbirliği ile geçen sezon yaptığımız maç hala aklımızda, aynı şeyin olmaması gerekiyor'' dedi. 
     Werner Lorant, takımın kamp yaptığı Ankara Klas Otel'de düzenlediği basın toplantısında, Gençlerbirliği ile yarın yapacakları maç için geçen sezon 1-1 berabere biten maçı unutmadıklarını hatırlatarak, yarınki maçta mutlak kazanmayı hedeflediklerini söyledi. 
     Lorant, ''Yarınki maç çok önemli. Geçen sezon son dakika golüyle galibiyeti kaçırmıştık. Yarınki maçta da aynı şeyin olmaması gerekiyor'' diye konuştu. 
     Serhat'ın oynayıp oynamayacağı hakkında sorulan bir soruya ise Lorant, ''Serhat'ın oynamayacağını kim söylemiş yarına kadar zamanımız var. Tabi ki tam olarak hazır olmassa, oynatamayız'' diye yanıtladı. 
     Lorant, geçen hafta Adanaspor ile yapılan maçta oynanan kötü futbolun oyun düzeni ve kadroda değişikliğe neden olup olmayacağı biçimindeki bir soruya da, ''Geçen haftaki oyundan memnun değiliz. Takımın genel yapısı tek bir maçtan dolayı değişikliğe uğramayacaktır. Ama küçük değişikliklerin olması normaldir. Savunma düzeninde bir değişiklik düşünmüyorum. Bu değişiklik başka mevkilerde olabilir'' diye yanıtını verdi. 
     Lorant, bir gazetecinin son antrenmanda Can ve Tuncay'ın üzerinde durulmasıyla ilgili sorusuna ise şu yanıtı verdi 
     ''O bir antrenmandı. Genç oyuncuların çalışması gerekiyor. Can ve Tuncay'ın oynayıp oynamayacağı sürpriz olsun, ama maça ilk 11'de başlamaları mümkün değil.'' Lorant, mevcut kadronun dışından yalnızca Yusuf'un kadroya dahil olduğunu belirterek, ''Hafta içi antrenmanlarında çok başarılı bir performans çizdi. Bunun için kadroya dahil ettik'' dedi. 
     





</TEXT>
</DOC>
