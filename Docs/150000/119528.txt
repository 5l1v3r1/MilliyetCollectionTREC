<DOC>
<DOCNO> 119528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/soneko07.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasanın tadı yerinde... 
</HEADLINE>
<TEXT>

     Para piyasaları, hükümeti kurmakla Abdullah Gül'ün görevlendirilmesine ve AK Parti Genel Başkanı Recep Tayyip Erdoğan'ın açıkladığı Acil Eylem Planı'na olumlu tepki verdi. 
     Haftanın ilk seansına hızlı başlayan İstanbul Menkul Kıymetler Borsası İMKB Ulusal 100 Endeksi, ilk dakikalarda 14,000 puanın üzerine yükseldi. Seansın ilk 40 dakikası içinde en yüksek 14,211.31 puanı gören endeks, daha sonra gelen satışlarla bir miktar geriledi. 
     14,000 puan seviyesinde hareketini sürdüren endeks, saat 10.10'u 14,058.43 puandan geçti. Bu seviyeye göre yükseliş yüzde 3.39 ve 460.86 puan oldu. 
     
     FAİZ, YÜZDE 50'NİN ALTINDA 

     İMKB Tahvil ve Bono Piyasası Kesin Alım Satım Pazarı'nda en çok işlem gören bononun faizi de yüzde 50'nin altına indi. 
     Piyasa açılışında basit getirisi yüzde 45.28, bileşik getirisi ise yüzde 49.06 olarak belirlenen 2 Temmuz 2003 vadeli, bugün valörlü bononun bileşik faizi yüzde 49.00'a kadar geriledi. 
     Saat 10.15 itibariyle ise hafif bir yükselişle bu kağıdın basit getirisi yüzde 45., bileşik getirisi ise yüzde 49.35 düzeyinde belirlendi. 
     Cuma günü bu kağıdın aynı gün valörlü işlemlerinde basit getiri yüzde 47.42, bileşik getiri yüzde 51.46 olurken, bugün valörlü işlemlerde bileşik getiri yüzde 49.93'den kapanmıştı. 
     
     DOLAR 1.6 MİLYON LİRANIN ALTINDA 

     İstanbul serbest piyasada doların satış fiyatı da yaklaşık 4.5 ay sonra yeniden 1 milyon 600 bin liranın altına geriledi. 
     Kapalıçarşı'da 1 milyon 589 bin liradan alış, 1 milyon 599 bin lira satış fiyatıyla haftaya başlayan dolar, saat 10.15 itibariyle alışta 1 milyon 582 bin lira, satışta ise 1 milyon 592 bin lira düzeyine indi. 
     Serbest piyasada Cuma günkü kapanışta doların alış fiyatı 1 milyon 599 bin lira, satış fiyatı 1 milyon 605 bin lira olarak belirlenmişti. 

     
</TEXT>
</DOC>
