<DOC>
<DOCNO> 143263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur22.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet bir çıkış yolu arıyor... 
</HEADLINE>
<TEXT>

     Bugün Başbakan Tayyip Erdoğan başkanlığında ilk toplantısını yapan hükümetin gündeminde Irak ve piyasalardaki gelişmeler de vardı. 
     Toplantıdan sonra açıklama yapan Adalet Bakanı Cemil Çiçek'in sözlerinin satır aralarında hükümetin bir yol aradığı anlaşıldı. Ankara kulislerinde, Cemil Çiçek'in sözlerinden hükümetin gerekirse güven oylamasını beklemeden tezkereyi meclise getirebileceği yorumları çıkartılıyor. 
     Cemil Çiçek ABD ile ilişkilileri geliştirmek istediklerini söyledi ancak Birleşmiş Milletler'in bu akşamki toplantısını da beklediklerini ima etti. 
     Çiçek, Irak'ta meydana gelen gelişmelerin de toplantıda ele alındığını söyledi. Bu konunun bütün dünyanın gündeminde olduğunu, herkesi ilgilendirdiğini, en çok da Türkiye'yi ilgilendirdiğini anlatan Çiçek, bu konu ile ilgili olarak Dışişleri Bakanı ve Başbakan Yardımcısı Abdullah Gül'ün bir bilgilendirme ve değerlendirmede bulunduğu ifade etti. Çiçek, şunları söyledi 
     ''Bölgedeki her gelişme bizi yakından ilgilendirmektedir. Bundan daha tabii bir şey de yoktur. Çünkü Irak'ın yakın komşusu biziz. Bu sebeple her seviyede ve her düzeyde konu tarafımızdan takip edilmektedir. Stratejik ortağımız ve müttefikimiz olan ABD ile olan ilişkilerimizi tarihsel derinliğe ve karşılıklı saygıya dayalı olarak daha da geliştirmek istiyoruz. Yaptığımız ve yapacağımız her türlü çabanın temelinde bu niyet yatmaktadır. Dinamik ve her gün şartları değişen bir süreçten geçiyoruz. Bu sürecin şartlarını iyi değerlendirerek, haklarımızı karşılıklı yarar ve çıkarlar doğrultusunda bölgesel barış ve istikrarın da bir boyutunu teşkil edecek bir biçimde en üst düzeye çıkarmayı arzuluyoruz. Çabalarımız bu istikamettedir. Gelişen şartları da devletin her kademesinde değerlendirmek suretiyle ülkemizin yararı neyi gerektiriyorsa, o kararları alacağımızı belirtmek istiyorum.'' . 
     Cemil Çiçek, piyasaların bugünkü durumuna ilişkin bir soru üzerine ise piyasalardaki dalgalanmaların hükümetin icraatlerından değil dış gelişmelerden kaynaklandığını söyledi. 
     Adalet Bakanı ve Hükümet Sözcüsü Cemil Çiçek, mali piyasalardaki dalgalanmanın iç sebeplerden ve hükümet politikalarından değil dış sebeplerden kaynaklandığını belirterek, ''endişe edecek herhangi bir durumun olmadığını, tedbirlerin alındığını'' kaydetti. 
     Çiçek, Bakanlar Kurulu toplantısına ilişkin yaptığı açıklamanın ardından, gazetecilerin sorularını yanıtladı. 
     ABD'nin Türkiye hava sahasını kullanması ve ikinci tezkere konusunda Bakanlar Kurulu'nda bir karar alınıp alınmadığına ilişkin soru üzerine Çiçek, şunları söyledi 
     ''Tezkere her defasında sizler tarafından hükümetimize soruluyor. Dediğim gibi bu sıkça karşılaşılan bir olay değil, tarihi derinliği olan ve gelecekte de çok derin izler bırakacak bir olayla bütün dünya, en önce de biz karşı karşıyayız. Onun için her saat başı değişen şartlar var. Bu şartların gereğini yapmakta hükümetimiz kararlıdır. Meseleye sadece tezkere meselesi olarak bakmak içinden geçtiğimiz süreç açısından çok doğru olmuyor. Şartlar neyi gerektiriyorsa... Bugün BM'de toplantılar var. Bu toplantıların da bizim ve herkes bakımından bir anlamı var. Saat başı bu şartlar değiştiğine göre biz de saat başı konuyu ilgili birimlerimizle değerlendiriyoruz ve gereği neyse onu kamuoyuyla birlikte paylaşırız.'' 
     
     PİYASALARDAKİ DALGALANMA 

     Bugün mali piyasalarda çok ciddi dalgalanma yaşandığının hatırlatılması ve bu konuda Bakanlar Kurulu'nda bir değerlendirme yapılıp yapılmadığına ilişkin soru üzerine Çiçek, bu çeşit dalgalanmaların iç sebeplerden ve hükümet politikalarından kaynaklanmadığını, dış sebeplerden kaynaklandığını söyledi. 
     Çiçek, bu aşamada endişe edecek herhangi bir durum olmadığını belirterek, Türk ekonomisinin bu çeşit dalgalanmalara dayanıklı olduğunu ve bununla ilgili tedbirlerin alındığını kaydetti. Çiçek, şunları söyledi 
     ''Bu konuda politikalarımızda en ufak bir tereddüt yoktur. Onun için bu konuyla ilgisi olanların, hükümet değişti, bir değişiklik olacak mı şeklinde kendilerinde bir tereddüt varsa, bizim politikalarımızda en ufak bir tereddüt yok. 58. Hükümet'in kamuoyuna açıkladığı her türlü kararın, her türlü beyanın ve çıkardığı her türlü kanunun hükümetimiz arkasında olacaktır, tereddüte mahal yoktur.'' 
     





</TEXT>
</DOC>
