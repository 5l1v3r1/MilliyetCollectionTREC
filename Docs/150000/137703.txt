<DOC>
<DOCNO> 137703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun29.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fleischer Türkiye teskere ile ilgili resmi bildirimde bulunmadı 
</HEADLINE>
<TEXT>

     Deniz Arslan bildiriyor - Beyaz Saray sözcüsü Ari Fleischer, Amerikan askerlerinin Türkiye'de konuşlandırılmasına ilişkin tezkerenin meclise bu hafta getirilmeyeceği yönünde kendilerine resmi bir bildirimde bulunulmadığını bildirdi. 
     Fleischer, düzenlediği günlük basın toplantısında, Türkiye'nin karar vermesi için ne kadar beklemeye niyetli oldukları yönündeki bir soru üzerine, Türk yetkililerin bir televizyon kanalına açıklamasında henüz tarih planlanmadığını söylediğini duyduklarını, ancak bu sözlerin, konunun bu hafta meclise gelmeyeceği anlamına gelmediğini söyledi. 
     Ari Fleischer, tezkerenin meclise ne zaman getirileceği konusunun halen açık olduğunu belirterek, ''Türkiye'nin son kararının ne olacağını göreceğiz'' dedi. 
     Fleischer, Türkiye'nin olumsuz karar vermesinin ABD için öneminin sorulması üzerine, ''Türkiye ile görüşmelerimizin özel detaylarını anlatacak değilim. Türkiye, bizim pozisyonumuzu öğrendi ve Türkler'in bir karar vermesi gerekiyor. Stratejik ve askeri açıdan Türkiye'nin yer alması tercih edilir. Ama karar ne olursa olsun Amerikan kuvvetleri askeri hedeflerini kendi başına yerine getirecek güçtedir'' diye konuştu. 
     Öte yandan, Amerikan CNN televizyonu, ABD Savunma Bakanlığı Pentagon'da, olası Irak savaşında, ''Türkiye'siz seçenekleri'' değerlendiren bir ''B Planı'' üzerinde çalıştığını duyurdu. 
     





</TEXT>
</DOC>
