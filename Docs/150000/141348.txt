<DOC>
<DOCNO> 141348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur20.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Kuzey Irak'takiler de Irak'takiler de bizim akrabamızdır" 
</HEADLINE>
<TEXT>

     Başbakan Abdullah Gül, ''Kuzey Irak'takiler de, Irak'takiler de, Arabıyla, Kürdüyle ve Türkmeniyle hepsi bizim akrabamızdır'' dedi. 
     Gül, Batman TÜPRAŞ Rafinerisi'ni gezerek çalışmalarla ilgili bilgi aldıktan sonra Siirt'in Kurtalan İlçesi'ne geçti. İçişleri Bakanı Abdülkadir Aksu, Tarım ve Köyişleri Bakanı Sami Güçlü ile birlikte Kurtalan'a gelen Gül, Merkez Camii'nde Cuma namazını kıldı. 
     Gül, Cuma namazının ardından, AK Parti İlçe Başkanlığı önünde toplanan vatandaşlara hitaben bir konuşma yaptı. 
     Siirt'te Pazar günü, ''Türkiye'nin kaderini belirleyecek'' bir seçimin yapılacağını kaydeden Gül, herkesin gözünün burada olduğunu söyledi. Gül, şöyle devam etti 
     ''Kader, kısmet böyleymiş... Elimizde olmayan nedenlerle seçim ertelendi, yenileniyor. Zor günlerden geçiriyoruz. Çok daha iyi günlerde aranızda olmak isterdim. Gerginliklerin, sıkıntıların bizim elimizde olmayan nedenlerden dolayı ortaya çıktığı bir dönemdeyiz. Bu dönemde herkesin önem vermesi gereken şey barış, kardeşlik ve birbirimize sımsıkı sarılmaktır. Bunu sadece bugün burada olduğum için söylemiyorum. Televizyonda da Ankara'da da başka yerlerde de sürekli söylüyorum. Bu ülkede Türk, Kürt, Arap, ne varsa hepimiz kardeşiz. Bu sadece Türkiye için değil Kuzey Irak'takiler de, Irak'takiler de Arabıyla, Kürdüyle ve Türkmeniyle hepsi bizim akrabamızdır, hepsi bizim kardeşimizdir.'' 
     
     ''PAZAR GÜNKÜ SEÇİM BİR FIRSATTIR'' 
     Başbakan Gül, 9 Mart'ta yapılacak seçimin Siirt için büyük bir imkan olduğunu belirterek, şöyle konuştu 
     ''Genel Başkanımız Erdoğan'ın daha önce aday olamadığını biliyorsunuz. Yıllar önce Siirt'te herkesi dayanışma, birlik ve beraberliğe davet ettiği bir konuşmadan dolayı, ne yazık ki mahkum oldu. Oysa o konuşma, kardeşliğe ve beraberliğe davet etmekle ilgiliydi. Ayrılığa, çatışmaya ve isyana davet değildi. Ne yazık ki yanlış anlaşıldı. Neticede kader böyleymiş. Mahkum oldu, bu nedenle seçimlere giremedi. 
     Elimizde olmayan nedenlerle seçim iptal oldu ve yeniden yapılmak durumunda. Geçen sürede Erdoğan'ın önünde engel kalmadı. Bütün hakları iade edildi. Böyle olunca ya Siirt'ten aday olacaktı, ya da bekleyecekti. Oturduk, parti olarak tartıştık ve değerlendirdik Siirt'te önü kesilmişti ve Siirt'te önü açılacak dedik. Bunun üzerine aday olmasına karar verildi.'' Pazar günü yapılacak seçimin en iyi şekilde takdir edileceğini ifade eden Başbakan Abdullah Gül, konuşmasını şöyle tamamladı 
     ''Pazar günü yapılacak seçim, Siirt için bir fırsattır. 363 milletvekiliyle 5 yıl Türkiye'yi tek başına yönetecek bir partinin Genel Başkanı, sizin temsilciniz olarak Meclis'e gelecektir. Bu, Kurtalan ve Siirt'in tarihinde yeni bir sayfa açılması olacaktır. Sıkıntıları aşmak için gece gündüz demeden çalışıyoruz. İçerisinde bulunduğumuz bu olağanüstü günler gelip geçecektir.'' Gül, Kurtalan Belediye Başkanı Nezir Gülcan'ı makamında ziyaret ederek, ilçenin sorunları hakkında bilgi aldıktan sonra, karayoluyla Siirt'e hareket etti. 
     





</TEXT>
</DOC>
