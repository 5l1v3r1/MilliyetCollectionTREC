<DOC>
<DOCNO> 138703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun04.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Grammy ödülleri dağıtıldı, Norah Jones ödülleri topladı... 
</HEADLINE>
<TEXT>

     Müzik dünyasının en prestijli ödüllerinden 45. Grammy Ödülleri, New York'ta sahiplerine verildi. 
     5 yıl aradan sonra yeniden New York'taki Madison Square Garden salonunda düzenlenen görkemli törende, müzik dünyasının yeni sesi Norah Jones, prodüktörlüğünü Türk müzik adamı Arif Mardin'in yaptığı ''Come Away With Me'' adlı albümüyle ödülleri toplarken, Mardin'e de ''Yılın Yapımcısı'' ödülü verildi. 
     Bir dönemin ünlü Hintli müzisyeni Ravi Shankar'ın kızı olan Jones, caz, soft rock ve country karışımı albümüyle ''Yılın Albümü'', ''En İyi Pop Albümü'', ''En İyi Yeni Sanatçı'', ''En İyi Kadın Pop Şarkıcısı'', albümünden ''Don't Know Why'' ile ''Yılın Kaydı'' ve ''Yılın Şarkısı'' ödüllerini topladı. 
     Yapımcı Arif Mardin ödülleri alırken yaptığı konuşmada, ''Jones'un harika bir sanatçı olduğunu, onunla çalışmanın ve başarıya ulaşmanın kolay olduğunu'' söylerken, Jones da başarısında Arif Mardin'in büyük payı bulunduğunu belirtti. 
     Amerikan CBS televizyonundan naklen yayınlanan şovun açılışında yıllar sonra tekrar birlikte sahne alan Paul Simon ve Art Garfunkel, Vietnam Savaşı döneminde kendilerini ünlü eden ''Sounds of Silence'' adlı parçalarını seslendirdiler. 
     ''Bu parçayı ABD'nin olası Irak saldırısını protesto etmek amacıyla mı seçtikleri'' sorusuna Garfunkel, ''Bu şarkının zamanında büyük ses getirdiğinin farkındayız. Evet, ilk hit parçamız ve kariyerimizin en önemli parçası olduğu için seçtik'' diye yanıt verdi. 
     104 dalda ödül verilen gecede, 11 Eylül'den etkilenerek yaptığı ''The Rising'' adlı albümle eski tüfek rockçı Bruce Springsteen sadece ''En İyi Rock Albümü'', Dixie Chicks grubu ''Home'' adlı albümle ''En İyi Country Albümü'', Eminem de ''The Eminem Show'' albümüyle ''En İyi Rap Albümü'' ödülünü aldı. 
     Şarkıcı John Mayer'a ''Your Body is a Wonderland'' albümüyle ''En İyi Erkek Pop Şarkıcı'' ödülü verilirken, rock müzik dalında Sheryl Crow ''En İyi Kadın Rock Şarkıcısı'', Bruce Springsteen ''En İyi Erkek Şarkıcı'', Foo Fighters ''En İyi Hard Rock Grubu'' ve Korn da ''En İyi Metal Grubu'' ödüllerine layık görüldü. 
     





</TEXT>
</DOC>
