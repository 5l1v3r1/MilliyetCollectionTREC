<DOC>
<DOCNO> 136194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sondun14.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato Genel Sekreteri "Durum çok ciddi.. " 
</HEADLINE>
<TEXT>

     NATO Genel Sekreteri George Robertson, İttifak'ta yaşananların ''çok ciddi'' olduğunu söyledi. 
     Türkiye'nin talebi üzerine, Kuzey Atlantik Antlaşması'nın 4. maddesi çerçevesinde istişarelerin hemen başlatıldığını, ancak ne zaman sonuçlandırılacağını bilemediğini söyleyen Robertson, askeri kanada, savunma planlamalarının başlatılmasına ilişkin talimatın ne zaman verileceğini bilmediğini kaydetti. 
     NATO müttefiki üç ülkenin ABD'nin öneri paketine karşı veto haklarını kullandıklarını, bir uzlaşmaya varılacağını, başkentlerin bir formül bulmak için çok uğraştıklarını anlatan Robertson, basına yaptığı açıklamada, ''zamanlama konusunda çok sıcak tartışmalar olduğunu'' söyledi ve sürekli olarak ''durumun ciddiyeti'' üzerinde durdu. 
     Türkiye'nin savunmasına destek verilmesi gerektiğini bütün İttifak üyelerinin bildiklerini, üç buçuk haftadır bir uzlaşmaya varılamamasının yarattığı sıkıntının farkında olduklarını, uzlaşmazlık havasının sürmesi halinde İttifak'ın çok zarar göreceğinin de bilincinde olunduğunu söyleyen Robertson, Konsey toplantılarının TSİ 17.30'da devam edeceğini, bu toplantıların gerekirse yarına ve önümüzdeki günlere de sarkabileceğini söyledi. 
     Robertson, alınacak olası kararın, NATO'nun Irak'a yönelik bir savaşa katılması veya destek vermesiyle ilgili olmadığını, sadece müttefik Türkiye'ye savunma desteğinin söz konusu olduğunu, NATO'nun, tüm üyelerinin savunmasını sağlamak durumunda bulunduğunu hatırlattı. 
     Genel Sekreter, NATO üyelerinin tümünün, ''sorumluluk bilincinde'' davranacaklarını umduğunu anlattı. 
     





</TEXT>
</DOC>
