<DOC>
<DOCNO> 147581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur04.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu emeklilik yaşını 61'e düşüren yasa aynen kabul edildi 
</HEADLINE>
<TEXT>

     Cumhurbaşkanı Ahmet Necdet Sezer tarafından bir daha görüşülmek üzere TBMM gönderilen, Memurlarda zorunlu emeklilik yaşını 65'ten 61'e düşüren yasa, TBMM Genel Kurulu'nda değiştirilmeden kabul edildi. 
     Genel Kurul'daki görüşmeler, yasanın tümü ve Cumhurbaşkanı Sezer'in veto ettiği 1, 2, 6, 7 ve 8'inci maddeleri üzerinde yapıldı. Genel Kurul'da vetolu maddeler ve yasanın diğer hükümleri konusunda bir değişikliğe gidilmediği için Anayasa gereği Cumhurbaşkanı Sezer, yasayı 15 gün içinde onaylayacak. Ancak, Cumhurbaşkanı'nın ''Anayasa'ya aykırı'' olduğu gerekçesiyle Anayasa Mahkemesi'ne gitme iptal davası açma hakkı bulunuyor. 
     Yasa uyarınca, memur maaşlarından yapılan emeklilik kesintisi yüzde 1 oranında artırıldı. Böylece, memur maaşlarındaki kesinti oranı yüzde 15'ten 16'ya çıkarıldı. 
     Yasayla, emeklilerin aylıklarından aylık ücretlerinin yüzde 1'ini geçmemek koşuluyla sağlık katkı payı kesilmesi hükme bağlandı. 
     Hizmet borçlanma esasını da yeniden belirleyen yasa, hizmet borçlanmalarında emeklilik keseneğine bağlı tüm unsurların dikkate alınması esasını getiriyor. 
     Makam tazminatı gerektiren görevlerde 2 yıllık çalışma şartı, 61 yaşında zorunlu emekli edilenler için aranmayacak. 
     Emekli keseneklerini alarak memuriyetten ayrılan bir kişi yeniden memuriyete dönerse, emekli keseneklerini kuruma kanuni faizi ile ödeyecek. Bu oran halen yüzde 5 olarak uygulanıyor. 
     
     EMEKLİLİK YAŞI 
     Emekli Sandığı Kanunu'nda yapılan değişikliği göre, iştirakçilerin görevleriyle ilgilerinin kesilmesini gerektiren yaş haddi, 61 yaşını doldurdukları tarihe indiriliyor. 61 yaşını dolduranların açıktan veya naklen tayinleri yapılamayacak. Ancak, personel kanunlarındaki yaş hadlerine ilişkin hükümler saklı tutulacak. 
     6400 ve daha yukarı ek göstergeli görevlere müşterek kararname veya bakanlar kurulu kararı ile atanmış olanlardan, görevlerinin önem, sorumluluk ve niteliği itibariyle hizmetine ihtiyaç duyulup görevlerinde faydalı görülenlerden bu görevleri fiilen yürütmekte olanların yaş hadleri, Bakanlar Kurulu kararı ile 65 yaşını doldurdukları tarihi geçmemek üzere uzatılabilecek. 
     Üniversite öğretim üyelerinin görevleri ile ilişkilerinin kesilmesini gerektiren yaş haddini 67 olarak koruyan yasaya göre, Başbakanlık, DPT, Hazine ve Dış Ticaret Müsteşarlıklarına 61 yaşını, profesörlüğe 67 yaşını doldurmuş olanlar açıktan veya naklen tayin edilemeyecekler. Ayrıca, teğmenlikten orgeneralliğe kadar olan rütbelere de mevcut yasada öngörülen yaş hadlerini doldurmuş bulunanlar atanamayacak. 
     61 yaşını dolduran memurlar, kanunun yayımı tarihini izleyen iki ay daha görevde kalacaklar. Ancak bu hüküm 61 yaşını dolduran memurlar tamamına değil, 6400 ve daha üst gösterge rakamına sahip kişiler için uygulanacak. 
     Yasa uyarınca zorunlu olarak emekli edilecek memurlara ilaveten 1 maaş tutarında ikramiye ödenecek. 
     





</TEXT>
</DOC>
