<DOC>
<DOCNO> 111889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur22.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ''YTP'nin baraj problemi yok'' 
</HEADLINE>
<TEXT>

     YTP Genel Başkanı İsmail Cem, partisinin baraj meselesinin bulunmadığını belirterek, seçmenlerin anket sonuçlarına inanmamalarını istedi. 
     Bakırköy Özgürlük Meydanı'ndan, Carouselle Alışveriş Merkezi'ne kadar partililerle birlikte yürüyen Cem, vatandaşlarla sohbet ederek, sorunlarını dinledi. 
     Cem, Carouselle önünde partisi tarafından Türkiye'de ilk defa uygulamaya konulan Dinleme Masası'nda da vatandaşların şikayet ve taleplerini dinleyerek, sorunlarına çözüm önerilerini anlattı. 
     Seçim gezilerinde kendisine en fazla emeklilerin sorunlarını anlattığını belirten Cem, onların sorunlarının öncelikleri arasında yer aldığını söyledi. 
     
     EMEKLİLERİN SORUNLARI 

     Memur emeklilerine yapılan zammın, işçi ve Bağ-Kur emeklilerine yapılmayarak eşitsizlik yaratıldığını söyleyen Cem, ''bu ayıbın derhal giderilerek'', zam uygulamasının herkese yansıtılması gerektiğini kaydetti. 
     Cem, emeklilerin maaş kuyruklarının herkesin ayıbı olduğunu, iktidara geldiklerinin birinci ayında bu sorunu çözeceklerini söyledi. Türkiye'de emekliliğin dünyada olmayan bir sistemle üçe bölündüğünü anlatan Cem, üç yılda bunları tek bir kurumda toplayacaklarını kaydetti. Cem, işsizlik, üretimsizlik ve eşitsizliği de ''en büyük bela'' olarak nitelendirerek, bunlarla mücadele için siyasete girdiklerini söyledi. 
     İktidara geldiklerinde sağlık sorunlarının düzelmeye başlayacağını ve yaşanan perişanlığın ortadan kalkacağını ifade eden Cem, ''Türkiye'nin unutulmuş milyonlarca insanı var. Siyaset ve ekonomi düzenimiz, bu unutulmuş insanlarla ilgili değil. İktidar olduğumuzda iktidarın bütün gücüyle Türkiye'nin unutulmuş milyonlarca insanına sahip çıkacağız. Bu nedenle YTP hakkında yalan üretiliyor. Yok 'barajı aşamayacaklar, oylar ziyan olacak.' Bu lafları söyleyenlerin seçimde baraj sıkıntısı olacak.'' 
     
     CEM'DEN VATANDAŞLARA UYARI 

     YTP Genel Başkanı Cem, Türkiye'nin bir sanal, bir de hakiki gündemi bulunduğunu belirterek, hakiki gündemdeki insanların perişan olduğunu söyledi. 
     Bir vatandaşın sorusu üzerine, Türkiye'de unutulmuşlardan birinin de ''aile'' olduğunu belirten Cem, bu konunun mutlaka ciddi olarak Türkiye gündemine taşınması gerektiğini kaydetti. 
     Cem, eğitim sistemini eleştirerek, çocuklara önce mutluluğu öğretecek, üniversiteye girişte Türkiye'nin ihtiyaçları ve öğrencilerin talebini cevaplayan bir sistem getireceklerini söyledi. 
     Vatandaşların, ''işsizliği 3 ayda ortadan kaldıracağız'' diyenlere inanmamalarını isteyen Cem ''Ama biz geldiğimizde işsizlik azalmaya başlayacak. Çünkü biz iş, istihdam sağlayacağız. İşsizliği azaltmak için akıl, gönül ve yürek lazım. O da bizde var'' diye konuştu. 
     Cem, bir vatandaşın yolsuzlukla ilgili sorusu üzerine, kendilerine hiç kimsenin bu tarz birşey söyleyemeyeceğini ifade etti. 
     Vatandaşlara, ''Sakın ola anketti, vesaire, o saçmalıklara ya da rakip partilerin çıkardığı 'oyunuza yazık etmeyin' laflarına kanmayınız. YTP'nin öyle baraj meselesi zaten yok. YTP her gün biraz daha büyüyor. İnşallah 3 Kasım'da iktidarın en büyük ve en önemli adayıyız'' diye seslenen Cem, konuşmasının ardından seçim otobüsü ile Bakırköy'de tur attı. 
     Cem, Ataköy'deki Atrium Alışveriş Merkezi'ni de gezerek, vatandaşlarla sohbet etti. 
     





</TEXT>
</DOC>
