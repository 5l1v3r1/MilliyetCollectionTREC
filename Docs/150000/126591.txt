<DOC>
<DOCNO> 126591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/soneko30.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO NATO'nun onayı olmadan Türkiye savaşa katılmamalı 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Türkiye'nin, NATO'nun onayı olmadan Irak'ta olası bir savaşa katılmasının doğru olmadığını söyledi. 
     İTO'nun 2003 yılı iş programı ve bütçesinin görüşüleceği yıllık olağanüstü toplantısının açılışında konuşan Yıldırım, Avrupa Birliği AB için yapılan düzenlemelere değinerek, ''Birçok yasa çıktı. Ancak yasaların çıkması yeterli değil, demokratik yapı içinde uygulamaları da görmek gerekir'' dedi. 
     Kopenhag Zirvesi'nden sonra bazı çevrelerin ''Gümrük Birliği ülkelerine ambargo koyalım'' yönünde bir tutum sergilediklerini kaydeden Yıldırım, ''Biz öyle yaptığımızda, onlar da bize ambargo uygular ve ticaretimizin yüzde 75'i gider'' diye konuştu. 
     Irak'ta olası bir savaşın, Türkiye'de başta turizm olmak üzere birçok sektörde sıkıntı yaratacağını vurgulayan Yıldırım, şöyle devam etti 
     ''Irak kapalı olduğu için Körfez ülkelerinin zenginliğinden faydalanma şansımız da olmuyor. Arzumuz zengin Körfez ülkelerinden faydalanmak. Bölgenin, bu anlayış çerçevesinde normal statüsüne dönmesinden yanayız. Irak petrolleri, dünyanın en iyi petrolü. Irak'ta bir varil petrol 75 dolara çıkarken, diğer yerlerde çok daha yüksek maliyetle çıkıyor. 
     Türkiye, NATO'nun bir üyesi. Dolayısıyla Türkiye'nin, NATO'nun onayı olmadan Irak'ta bir savaşa katılması doğru değil. Tabii ki temennimiz, ülkemiz bulaşmadan bu savaşın bitmesidir.'' 
     
     ''FORMULA 1 BÜTÇESİ YARIN GÖRÜŞÜLECEK'' 
     Kıbrıs konusuna da değinen Yıldırım, ''Konunun görüşülmesi, eğri büğrü yerlerinin düzeltilmesi lazım. Türkiye'nin bürokrasisi ile Kıbrıs'ın bürokrasisi birleşmiş, tüccarın önüne bir set olmuş'' dedi. 
     Haydarpaşa Limanı'nın Derince'ye taşınması, 3. Boğaz Köprüsü ve Boğaz tüp geçidi, Formula 1 projesinin altyapı çalışmaları ile Galataport'un, İstanbul'un sorunlarını çözecek projeler arasında bulunduğuna işaret eden Yıldırım, Formula 1 yarışları için hükümetin yaklaşık 13 milyon dolarlık bütçe ayırması konusunun, yarın yapılacak Bakanlar Kurulu toplantısında görüşüleceğini söyledi. 
     Yıldırım, bütçenin ayrılmasının yanı sıra Formula 1 yarışları için gerekli arsanın tahsisi ve arsanın bulunduğu yerin turizm bölgesi ilan edilmesi gerektiğini kaydetti. 
     15 Şubat-15 Mart arasında İstanbul'da yapılacak alışveriş festivali için bu yıl sponsor firmalar, mağazalardan alınacak 100'er milyonluk katkı, belediye ve valiliğin desteğiyle 1 milyon dolar civarında tanıtım bütçesi ayırdıklarını belirten Yıldırım, festival için Bulgaristan, Romanya, Yunanistan ve Arnavutluk'tan 200 otobüsle turist getireceklerini söyledi. 
     Mehmet Yıldırım, ayrıca, Rekabet Kurulu'nun İstanbul'da kiracı olarak kaldığı İTO'ya ait binanın boşaltılması gerektiğini ifade ederek, ''6 bin 500 metrekarelik yerde çaycı, bekçi ve 2 de personel çalışıyor, 14 milyar lira kira veriyorlar. Bunu söylediğimde vatan hainliğiyle suçlandım. Eğer bunu söylediğim için vatan hainiysem evet ben vatan hainiyim'' diye konuştu. 
     





</TEXT>
</DOC>
