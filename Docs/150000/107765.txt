<DOC>
<DOCNO> 107765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur09.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Eğitim-Sen yarın iki saat derse girmeyecek 
</HEADLINE>
<TEXT>

     Türk Eğitim-Sen'e bağlı eğitim çalışanları, yarın tüm Türkiye'de iki saat derse girmeme eylemi gerçekleştirecek. KESK'e bağlı Eğitim Sen üyeleri ise yarın Milli Eğitim Bakanlığı önünde bordro yakma eylemi gerçekleştirecek. 
     Türk Eğitim-Sen Genel Başkanı Şuayip Özcan, İçkale Otel'de düzenlediği basın toplantısında, ''eğitim çalışanlarının sorunlarının çözülmediğini'' belirterek, sorunları çözülünceye kadar 15 gün arayla derse girmeme eylemi gerçekleştireceklerini bildirdi. 
     Eğitim sisteminde hem maddi hem de manevi sıkıntılar yaşandığını ifade eden Özcan, yarın açılacak 2002-2003 eğitim-öğretim yılının ilk iki dersine girmeyeceklerini ve milli eğitim müdürlükleri önünde bordro yakacaklarını söyledi. Özcan, sorunlarının çözülmemesi durumunda 1 Ekim Salı günü yarım gün derse girilmeyeceğini, aynı gün milli eğitim müdürlükleri önünde oturma eylemi yapacaklarını ve 16 Ekim Çarşamba günü de sadece Ankara'da tüm gün derse girmeyeceklerini ve Milli Eğitim Bakanlığı önünde basın açıklaması yapacaklarını kaydetti. 
     Amaçlarının, ''eğitimdeki sıkıntılara dikkati çekmek, eğitim çalışanlarının ücretlerinin düşük olmasını protesto etmek, öğretmen personel yasasının çıkarılmasını sağlamak ve eğitimdeki göstergeleri kamuoyunda tartışmaya açmak'' olduğunu anlatan Özcan, sorunlu eğitim sisteminin sorunlu öğrenciler yaratacağını ifade etti. 
     
     EĞİTİM-SEN ÜYELERİ BORDRO YAKACAK 
     KESK'e bağlı Eğitim Sen üyeleri ise yarın Milli Eğitim Bakanlığı önünde bordro yakma eylemi gerçekleştirecek. 
     Eğitim-Sen genel merkezinde basın toplantısı düzenleyen Genel Başkan Alaaddin Dinçer, bu yıl eğitim öğretim yılına hazırlık ödeneğinin 175 milyon lira olarak tespit edildiğini ve bu paranın da sadece öğretmenlere ödeneceğini belirterek, bu durumun eğitim çalışanları arasında ayrımcılık yarattığını söyledi. 
     Türkiye'de kişi başına eğitim harcamasının tüm Avrupa ülkelerinin altında bulunduğunu, genel bütçeden eğitime ayrılan paranın ''komik'' olduğunu ifade eden Dinçer, mevcut koşullar altında eğitim öğretim çalışmalarının başarıya ulaşmasının mümkün olmayacağı görüşünü dile getirdi. 
     





</TEXT>
</DOC>
