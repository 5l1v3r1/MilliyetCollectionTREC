<DOC>
<DOCNO> 115118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur12.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da ''Hizb-ut Tahrir'' örgütüne darbe 
</HEADLINE>
<TEXT>

     Bursa'da yaşadışı "Hizb-ut Tahrir" üyesi 8 kişi, bildiri dağıtırken suçüstü yakalandı. 
     Bursa Emniyet Müdürlüğü Terörle Mücadele Şube Müdürlüğü'nin açıklamasına göre, bir ihbarı değerlendiren güvenlik güçleri, Cengiz K, İlyas D, Murat G, Celal Ş, İsa E, Kazım F, Hayri T. ve Mustafa Koray E'yi kentin çeşitli semtlerinde yaşadışı ''Hizb-ut Tahrir'' örgütüne ait bildirileri dağıtırken ve duvarlara afiş yapıştırırken suçüstü yakaladı. 
     Gözaltına alınan zanlıların ev ve işyerinde yapılan aramalarda, çok sayıda bildiri, örgütsel doküman ve cep telefonları ele geçirildi. 
     Bildirilerde, halkı Cumhuriyet Bayramı kutlamalarına katılmamaya davet eden örgütün, bunun yerine "raşidi hilafet devletinin" bayramının kutlanmasını istediği belirlendi. 
     Emniyet Müdürlüğü yetkilileri, örgütün Bursa'da "davet" ve "cemaat" aşamasında olduğunu, silahlı eylemlerin yapıldığı "cihat" aşamasına ise henüz gelinmediğinin belirlendiğini söylediler. 
     Yetkililer, merkezi Ürdün'de bulunan "Hizb-ut Tahrir" örgütünün, tüm İslam ülkelerini içine alan tek hilafet devleti kurmayı amaçladığını ve Türkiye'yi de, kuracakları devletin bir vilayeti haline getirmeyi hedeflediklerini bildirdi. 
     Operasyonda, örgüte yeni giren kişilere ettirilen yemin de ele geçirildi. Örgüte girenlere, "örgütün fikirlerini ve anayasasını sözlü ve fiili olarak benimseyeceğine, kendi görüşüne aykırı olsa bile kararları uygulayacağına" dair yemin ettirildiği saptandı. 
     





</TEXT>
</DOC>
