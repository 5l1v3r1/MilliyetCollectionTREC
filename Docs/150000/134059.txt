<DOC>
<DOCNO> 134059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun10.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Kürtleri Kerkik ve Musul'a saldırmamaları için uyaracak 
</HEADLINE>
<TEXT>

     ABD'de yayımlanan The Washington Post gazetesi, ABD'nin Türkiye'nin Kuzey Irak'a ilişkin kaygılarını gidermek amacıyla, olası Irak savaşına ilişkin Iraklı Kürtlere bir dizi uyarıda bulunacağını yazdı. 
     Gazete, Amerikan kaynaklarına dayanarak verdiği haberde, bu uyarılar arasında en başta, Kuzey Iraklı Kürtlerin olası savaşta toprak kazanma çabasına girişmemeleri ve özellikle Kerkük ve Musul'a yönelik askeri çabada bulunmamalarının yer alacağını belirtti. 
     Habere göre, ABD yetkilileri, Iraklı Kürtleri olası savaşta kendilerini koruma amacı dışında Irak lideri Saddam Hüseyin'in ordusuna karşı savaşmamaları yönünde de uyaracak. 
     Gazete, bu uyarıların Amerikan yetkililerinin yakın zamanda Türk liderlerle yapacağı görüşme sırasında iletileceğini yazdı. 
     The Washington Post'un yorumunda, ''Irak operasyonuna ilişkin Türkiye'den destek beklentisi olan ABD'nin bu adımları atarak, Ankara'nın kaygılarını gidermeye çalıştığı'' ifade edildi. 
     Olası savaşta Kuzey Irak'ta ek bir gerginliğin çıkmamasının, operasyonun başarısı açısından ABD için büyük önem taşıyacağı kaydedildi. 
     Bu arada ABD'nin Kuzey Irak'ta bir miktar askeri gücü olduğu yönündeki haberler, ilk kez dün Genelkurmay Başkanı Orgeneral Richard Myers tarafından doğrulanmış, ancak Myers, bu gücün boyutunu ''küçük'' olarak nitelendirmişti. 
     Iraklı muhalefet kaynakları, Kuzey Irak'taki Erbil kenti yakınında bulunan Harir havaalanına ABD askeri nakliye uçaklarının inip kalkmaya başladığını belirtirken, Myers, ''Bundan haberim yok diyerek'' haberi doğrulamamıştı. 
     





</TEXT>
</DOC>
