<DOC>
<DOCNO> 132931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo06.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Kutluay Oğuz Çetin, Fenerbahçe için bir şanstır... 
</HEADLINE>
<TEXT>

     Koyu bir Fenerbahçe taraftarı olarak bilinen A Milli Basketbol Takımı Kaptanı İbrahim Kutluay, sarı-lacivertli takımın teknik sorumlusu Oğuz Çetin'e tam destek verdi. 
     Basketbol yaşantısını Yunanistan Birinci Ligi takımlarından Panathinaikos'ta sürdüren milli oyuncu, başarı için istikrarın gerekli olduğunu vurgulayarak, sarı-lacivertli camianın Oğuz Çetin'e tam destek vermesi gerektiğini söyledi. Kutluay, ''Oğuz Çetin, Fenerbahçe için bir şanstır. Camia tam destek verirse, başarılı olacağına yürekten inanıyorum'' dedi. 
     Soruları yanıtlayan milli basketbolcu, Fenerbahçe'nin son yıllarda teknik kadroda çok sık değişikliklere gittiğini hatırlatarak, ''Fenerbahçe'nin başarılı olabilmesi için teknik kadroda istikrar şart. Başarı için Oğuz Çetin'e yeterli sabır gösterilmeli'' diye konuştu. 
     Oğuz Çetin'in çok başarılı bir futbolculuk kariyeri olduğunu ve teknik adam olarak da aynı başarıyı göstereceğine inandığını anlatan Kutluay, ''Bunun için tam destek görmeli. Oğuz Çetin, Fenerbahçe camiasını çok iyi tanıyan ve sevilen birisi. Gördüğüm kadarıyla bilimsel çalışmalara da önem veriyor. Başarılı olmaması için hiçbir neden yok. Fenerbahçeliler artık tahriklere kapılmamalı ve teknik kadroda istikrarı sağlamalı'' dedi. 
     
     ''ŞAMPİYON ADAYIM FENERBAHÇE'' 

     Birinci Süper Futbol Ligi'nde bu sezon şampiyonluk yarışının Fenerbahçe, Beşiktaş, Galatasaray ve Gençlerbirliği arasında son ana dek süreceğini savunan İbrahim Kutluay, ''Gönlümün şampiyon adayı ise elbette ki Fenerbahçe'' dedi. 
     Ligin ikinci bölümünde Oğuz Çetin yönetiminde, ilk yarıya oranla izleyenlere çok daha keyif veren bir Fenerbahçe takımı izleyeceklerini iddia eden İbrahim Kutluay, ilk bölümün lideri Beşiktaş'a ise devre arasının iyi gelmeyeceğini savundu. İlk bölümde iyi bir grafik çizen Beşiktaş'ın ikinci yarının başlarında düşüşe geçebileceğini kaydeden milli basketbolcu, şampiyonluk yarışının ise son ana dek süreceğini bildirdi. 
     
     ''GALATASARAY'A GİTMEZDİM'' 

     İsrailli futbolcu Haim Revivo'nun Galatasaray'a transferi konusunda da görüşlerini açıklayan Kutluay, ''Ben olsam Galatasaray'a gitmezdim'' dedi. 
     Revivo'nun profesyonel bir futbolcu olduğunu vurgulayan Kutluay, ''Kendi tercihini yapmıştır ve saygı duymak gerekiyor. Canı nerede oynamak istiyorsa oraya gitme hakkı var. Ancak Fenerbahçeli birisi olarak ben, çok iyi olanaklar sağlansa bile Galatasaray'a gitmeyi düşünmezdim. Ama kimsenin de Revivo Galatasaray'a gitti diye tepki göstermeye hakkı yok'' diye konuştu. 

     
</TEXT>
</DOC>
