<DOC>
<DOCNO> 116678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/spor/yozer.html </URL>
<DATE> 2002/11/03/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Sadece mücadele 
</HEADLINE>
<TEXT>

     Galatasaray’ın bu futbolla nasıl üç puan kazandığına insan hayret ediyor. Orta alanda, savunmada bu kadar çok pas hatası yapan, planlanmış tek bir atağı olmayan, golleri rastlantılara bırakan bir takımın ortaya koyduğu kötü oyuna bakıp, iyi şeyler yazmak hangi anlayışa sığar. 15.kez farklı onbir sahaya çıkaran Fatih Terim yeni ilklere imza atıyor. Böylesine değişkenlik taşıyan kadronun, futbol felsefesini otomatiğe bağlaması, hata yapmaması ne mümkün. 
     Göztepe önünde ilk yarıda Batista’yı sağ kanada çeken ve Berkant takviyeli yeni on biriyle mücadele eden Galatasaray yine gol kısırlığı çekti. Orta alandaki futbolcuların savunmadan iyi pas gelmemesi nedeniyle top çıkarmak için geriye gidişleri, haliyle oyun temposunda büyük düşüşlere neden oldu. Hasan Şaş’ın hırsındaki yükselişin futboluna henüz tam olarak yansımaması, Felipe’nin de olmaması Galatasaray’daki yaratıcı oyuncu sıkıntısını gözler önüne serdi. Yaratıcıların eksikliği ancak fizik gücünün yüksekliği ve rakibe yapılacak yoğun presle kazanılacak toplarla giderilebilir. Galatasaray’ın pres gücü bildiğimizden çok uzak olunca da futbol adına yapılan tek şey mücadelede kaldı. Yani hiçbir taktiğin hiçbir şekilde ortaya konulmadığı karşılaşmada bu tema, işi sadece şansa bırakır. Ve gerçekten de ilk gol şansla geldi. Galatasaray’ın hiçbir pozisyon üretemediği ilk yarıda Göksel’in inanılmaz hatası zor olacağı düşünülen maçın kolaylaşmasına neden oldu. Bu gol hem Galatasaray’ı rahatlattı, hem de Göztepe’nin tüm anlayışını bozdu. 
     Ama buna rağmen Mondragon 3-1’lik maçta bile yine Galatasaray’ı kurtaran adamlardan birisiydi. 33. dakikada Ercan’ın o şutunu acaba hangi babayiğit kurtarabilir, çok merak ediyorum. Öyle bir refleks yaptı ki, hakem bile topa aut verdi. Oysa orada sihirli parmaklar vardı. Ve Galatasaray’ın ligde Kolombiyalı’ya şükran borcu giderek fazlalaşıyor. 
     Fatih Terim, Christian’da ısrar ediyor. Amacı kazanmak. Ve galiba Christian her geçen hafta biraz daha toparlanıyor. Ama gol pozisyonlarında biraz gecikmeli. Dün tek pozisyonu penaltı oldu. Ancak rakip savunmayı dağıtıcı özellikleri giderek su yüzüne çıkmaya başladı. 
     Galatasaray’da dünkü en olumlu hareket ise son haftaların sabır taşıran oyuncusu Ümit Davala’nın kulübede oturtulmasıydı. 
     



 SPOR 































</TEXT>
</DOC>
