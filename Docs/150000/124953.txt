<DOC>
<DOCNO> 124953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun19.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post'tan garip bir iddia... 
</HEADLINE>
<TEXT>

     AKP'nin, AB üyeliği'ne yönelik olarak yalnızca ekonomik refah sağlanması için değil, "devlet dairelerinde türban yasağı" gibi konularda rahatlama sağlanmasını da amaçlayan bir kampanya yürüttüğü savunuldu. 
     ABD'nin önemli gazetelerinden The Washington Post'ta Karl Vick imzasıyla yer alan haberde, üst düzey Türk yetkililerin, işkencenin önlenmesi ve yeniden yargılanma konularındaki reformların hayata geçirilmesi için çaba göstermeye devam edecekleri sözü verdiğine dikkat çekildi. 
     Başbakan Abdullah Gül'ün, AKP'ye destek kazandırarak iktidara taşıyan "Bunlar Türk halkı için yapılacak" şeklindeki söylemini yinelediği belirtilen yazıda, Gül'ün "AB'den ne alacağımız önemli değil" sözü de anımsatıldı. Devletin "cezalandırıcı gücünün" AB için halen bir kaygı oluşturduğuna işaret edilen yazıda, AB'nin, yönetimde liberal ilkeler ve insan haklarına içten bağlılık temeli üzerine kurulmuş bir blok olduğu kaydedildi. 
     Anayasa değişikliğinin Cumhurbaşkanı tarafından onaylanması durumunda "karizmatik" Recep Tayyip Erdoğan'ın Abdullah Gül'ün yerine geçmesinin yolunun açılacağı belirtilen yazıda bir önceki hükümetin, AB ile üyelik müzakerelerine başlangıç için gereken siyasi kriterleri yerine getirmekte yavaş hareket ettiği yorumu da yer aldı. Yazıda ayrıca şu i1fadelere yer verildi 
     
     Tehdit ciddiye alınmadı 

     "ABD'nin eski Türkiye Büyükelçisi Mark Parris, yeni hükümetin 'AB zirvesinden kesin bir müzakere tarihi çıkmazsa Batı'dan vazgeçileceği yönündeki gözle görülmeyen tehdidi'ni ciddiye almadı. AKP, liderliği, siyasi İslam ile flört eden partilerden geldiği için, Avrupa'ya yönelik olarak popülist ekonomik açıdan sadece gelecekte zenginlik sağlaması için değil, Türkiye'deki pek çok kişinin insan hakları konusu olarak gördüğü 'devlet dairelerinde İslami başörtüsü yasağı' gibi konularda rahatlama sağlanmasını da amaçlayan bir kampanya yürütüyor." 
     
</TEXT>
</DOC>
