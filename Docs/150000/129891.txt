<DOC>
<DOCNO> 129891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/guncel/gun03.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiliselerde de baz var 
</HEADLINE>
<TEXT>

Camilerdeki baz istasyonlarının insan sağlığını tehdit ettiği iddialarına karşılık konuşan Mehmet Nuri Yılmaz, Avrupa’daki kiliselerde de baz istasyonu bulunduğunu belirtti 
     ANKARA Milliyet 

     Diyanet İşleri Başkanı Mehmet Nuri Yılmaz, camilere takılan baz istasyonlarının insan sağlığına zarar vermediğini savunarak, "Sağlığa zararlı olsa izin vermeyiz. Günümüzde zararlı olmayan bir şey de yok" dedi. 
     "Baz İstasyonları ve İnsan Sağlığına Etkisi" konulu toplantının sonuç bildirisini açıklayan Yılmaz, camilerdeki baz istasyonlarının limit değerleri aşmadığı için zararsız olduğunu söyledi. 
     "Avrupa’daki kiliselerde de baz istasyonları var" diyen Yılmaz, operatör firmalarla 276 sözleşme yapıldığını, 64 camiye baz istasyonu kurulduğunu bildirdi. Yılmaz, baz istasyonları için firmalardan standart olarak yılda 4 bin 500 dolar artı KDV alındığını kaydetti. 
     
     İbadetten vazgeçecek 
     Bağış yoluyla para toplama işine son vermek amacıyla camilere baz istasyonu kurulmasının kararlaştırıldığını kaydeden Yılmaz, "Camilerde para toplanmasını hoş karşılamıyorum. Hiçbir zaman onaylamadım. Çok çirkin bir şey. Daha önce ayda bir defa para toplanması için müftülüklere talimat gönderdik. Buna müftülüklerin uyduğunu da söyleyemem" diye konuştu. 
     Camilerin ihtiyaçlarını karşılayan halkın bu durumdan bezdiğini kaydeden Yılmaz, "Neredeyse vatandaş ibadet yapmaktan bile vazgeçecek hale geldi" dedi. Yılmaz, baz istasyonlarından elde edilen gelirin camilerin bakım ve onarımına ayrıldığını, gelirin özellikle deprem bölgesindeki camilerin yapımı ve tarihi camiler için kullanıldığını söyledi. 
     



 GÜNCEL 




















</TEXT>
</DOC>
