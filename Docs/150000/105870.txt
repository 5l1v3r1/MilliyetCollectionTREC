<DOC>
<DOCNO> 105870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sondun02.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül, Mozart'ın Requem'i eşliğinde anılacak... 
</HEADLINE>
<TEXT>

     ABD, 11 Eylül'ü Mozart'ın ölüler için bestelediği requiem eşliğinde anma kararı aldı. 
     Requiem'in senfoni orkestraları ve okul koroları tarafından seslendirileceği bildiriliyor. Requiem'in o gün dünyadaki 21 zaman dilimindeki 24 ülkede de sırayla seslendirileceği ifade edildi. 
     Anma törenleriyle ilgili olarak yapılan açıklamaya göre, 11 Eylül günü yerel saatle 8.46'da tüm ülkedeki kiliseler ve itfaiye araçları çanlarını çalmaya başlayacak. Amerikalılar, bu saatten itibaren kent ve kasabalarındaki meydanlarda ya da resmi binalarda toplanarak ölenlerin anısına saygı duruşunda bulunacak. 
     New York'ta, Savunma Bakanlığı'nda Pentagon ve Pennsylvania eyaletinde resmi yetkililer, törenlere ölenlerin yakınlarıyla birlikte katılacak. 
     New York'ta ''sıfır noktası'' ground zero olarak adlandırılan alanda düzenlenecek törende, eyalet valisi George Pataki tarihi Gettysburg konuşmasını yaparken, New Jersey valisi Jim McGreevey de bağımsızlık bildirgesinden bölümler okuyacak. Aynı gün 1789 tarihli özgürlük bildirgesinin orijinal kopyasının, Virginia kütüphanesinde ziyarete açılacağı duyuruldu. 
     Teröristlerin, New York'taki Dünya Ticaret Merkezi ikiz kuleleri ile Pentagon binasını vuran uçaklara bindikleri Boston'da ise o sabah tüm uçuşlar, ilk uçağın ilk kuleye çarptığı anda bir dakika süreyle durdurulacak. 
     Gece binlerce kentte mumlu anma alayları, müzik ve dua toplantıları düzenlenirken, Nebraska'nın Lincoln kentinde 20 göçmene törenle ABD vatandaşlığı verilecek. 
     Başkent Washington'daki törenin ise saat 9.40'ta yapılacağı bildirildi. Bir yıl önce o saatte bir uçak, teröristler tarafından Pentagon'a düşürülmüştü. 
     Colorado, Iowa, Idaho, Illinois ve Oregon gibi eyaletlerde ise uçaklar kentler üzerinde gösteri uçuşlarında bulunacak ve bazı kentlerde barış güvercinleri uçurulacak. 11 Eylül'ün en son, ülkenin en batıdaki eyaleti olan Hawaii'de anılacağı bildirildi. 
     





</TEXT>
</DOC>
