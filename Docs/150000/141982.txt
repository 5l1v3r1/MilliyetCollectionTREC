<DOC>
<DOCNO> 141982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun09.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD İran nükleer silah elde etmeye çalışıyor 
</HEADLINE>
<TEXT>

     ABD, ''şer ekseni'' içinde gösterdiği İran'ın nükleer silah elde etmeye çalıştığını bildirdi. 
     Amerikan Ulusal Güvenlik sözcüsü Sean McCormack, İran Dışişleri Bakanlığı sözcüsü Hamid Rıza Asefi'nin, İran yönetiminin nükleer faaliyetlerinin şeffaf olduğu ve barışçıl amaçlara hizmet ettiği açıklamasıyla ilgili olarak, ''onları harekete geçiren şeyin ne olduğunu söylemek çok zor, ancak nükleer silah elde etmeye çalıştıkları çok açık'' dedi. 
     McCormack, bir süre önce İran'ı ziyaret eden ve burada Natanz nükleer santralini inceleyen Uluslararası Atom Enerjisi Ajansı IAEA Başkanı Muhammed El Baradei'in raporunu beklediklerini belirterek, ''İlk aşama İAEA'yı dinlemek'' dedi. 
     Beyaz Saray sözcüsü Ari Fleischer ise gazetecilere yaptığı açıklamada, İran'ın artık açık açık nükleer yakıt elde etmek için çalıştığını ilan ettiğini belirterek, İran'ın, bunu barışçıl amaçla yaptığı iddiasını tamamen reddettiklerini söyledi. 
     Fleischer, zengin petrol ve gaz kaynakları olan İran'ın nükleer enerjiye ihtiyacı olmadığını ileri sürerek, İran'ın iddialarını doğrulayacak ekonomik gerekçeler bulunmadığını ve bu ülkeyle ilgili kuşkuların sürdüğünü kaydetti. 
     Time dergisi bu haftaki sayısında Natanz uranyum zenginleştirme santralinin yapım çalışmalarının ilerlediğini bildirmiş, Washington Post gazetesi ise İran'ın 2005 yılına kadar çok sayıda nükleer bombanın yapımına yetecek zenginleştirilmiş uranyum üretme çalışmalarını sürdürdüğünü yazmıştı. 
     Zenginleştirilmiş uranyum nükleer güç reaktörlerinde ve atom bombası yapımında kullanılıyor. 
     





</TEXT>
</DOC>
