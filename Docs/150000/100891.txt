<DOC>
<DOCNO> 100891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/spor/spo03.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Chiesa komedisi 
</HEADLINE>
<TEXT>

Galatasaray, İtalyan futbolcunun transferinde tam bir çelişki yaşadı. Terim’in "O defteri kapadık" açıklamasının ardından Özer Saraçoğlu "İlgileniyoruz" "diyerek açık kapı bıraktı, dün de Ali Dürüst "Gelmiyor" ifadesini kullandı 
     HALİL ÖZER 

     Her kafadan bir ses 
     GALATASARAY’DA Nouma’dan sonra Chiesa’nın transferinde de büyük bir komedi yaşandı. Bir ay önce İtalyan futbolcu ile temasları başlatan Terim, iki gün önce "Chiesa defteri kapandı" diye bir açıklama yaptı. Ancak aynı günün akşamı Terim’in bu sözlerine rağmen yönetici Özer Saraçoğlu, "Chiesa ile ilgileniyoruz" dedi. Haberin basına sızması açıklamayı yapan Teknik Direktör Fatih Terim’i de zor durumda bıraktı. 
     
     Ve şaşırtan haber 
     BU trafiğin ardından Galatasaray transferin gerçekleşmesini beklerken Chiesa’nın "Gelmiyorum" mesajı hem Terim’i, hem de yöneticileri şaşırttı. Birbiri ardına yapılan çelişkili açıklamalar bombardımanından sonra ikinci başkan Ali Dürüst de "Chiesa İtalya’dan başka bir yerde futbol oynamak istemediğini bize bildirdi. Zaten Terim söylemişti" diye konuştu ve daha önceki gelişmeler sanki hiç yaşanmamış gibi transfere noktayı koydu. 
     
Yeni sezon yemeği      Galatasaray Başkanı Özhan Canaydın, dün akşam Florya’da yapılan antrenman sonrasında teknik heyet ve futbolculara Beyti Restoran’da bir yemek verdi. Başkan Canaydın, yeni sezon öncesinde tüm oyunculara tek tek başarılar dilerken, "Sizden hem Türkiye Ligi’nde hem de Avrupa’da şampiyonluk bekliyorum" diye konuştu. 
     
Fatih Terim dersi      Sarı-Kırmızılı takımın teknik direktörü, yerli futbolculara İtalyanca ve Portekizce, yabancı oyunculara ise saha içinde lazım olacak Türkçe kelimeleri öğretiyor 
     GALATASARAY Teknik Direktörü Fatih Terim, yabancı oyuncuları Felipe, Pinto ve Sarr’ın adaptasyon sorununu ortadan kaldırmak için ilginç bir yol buldu. Başarılı hoca, bu oyuncuların takım içinde anlaşmazlıklara yol açan dil sorununu, yerli oyunculara Portekizce ve İtalyanca kelimeler öğreterek çözmeye çalışıyor. Bu konuyla ilgilenmek için bir de yabancı dil hocası görev yapıyor. 
     YABANCI futbolcuların Türkçe öğrenmesi için çalışmalar da sürüyor. Cim - Bom’un yabancıları futbolun önemli terimlerini ezberliyorlar. Terim’in antrenmanlarda her oyuncusuna kendi dilinden uyarılarda bulunması takdirle karşılanıyordu. Şimdi yerli oyuncular da her dilden konuşmaya başlayınca tam bir mozaik oluştu. Arif’in arkadaşlarını Portekizce konuşarak uyarması dikkat çekti. 
     
Victoria kadro dışı      FATİH Terim’in gözden çıkardığı Kolombiyalı Victoria kadro dışı bırakıldı. Genç oyuncu dünkü idmana alınmazken takımdan ayrı olarak özel bir hoca ile çalıştırıldı. Antrenmana hafif sakatlığı bulunan Bülent katılmadı. Terim’in kadroda düşünmediği Serkan’ın da eski takımı Samsunspor’a döneceği öğrenildi. 
     
Erol Ersoy 1.5 yıl sonra      MHK yaklaşık 1.5 yıl sonra hakem Erol Ersoy’u Galatasaray’ın lig maçında görevlendirdi. Ersoy, Sarı-Kırmızılı takımın 2000-2001 sezonunun 24. haftasında Gençlerbirliği’ni 2-1 yendiği maçta Hagi’ye kırmızı kart göstermiş ve o maçtan bugüne kadar hiçbir Galatasaray maçında düdük çalmamıştı. Tecrübeli hakem, Samsunspor maçıyla birlikte 518 gün sonra ilk kez Sarı - Kırmızılı takımın maçında görev yapacak. Olaylı maçtan sonra Ersoy ile Hagi arasında açılan davanın sürdüğü bildirildi. 
     
Cim-Bom arayışta      CHIESA’NIN transfer teklifini reddetmesi üzerine Galatasaray yeni arayışlara girdi. Sarı - Kırmızılılar bu kez rotayı Uruguay’lı Morales ve Burkina Fasolu Dagano’ya çevirdi. Terim’in yardımcısı Ceyhan dün gizlice İspanya’ya giderek Deportivo ile özel maç oynayan Uruguay’ın Nacional De Montevideo takımının forvet oyuncusu Morales’i izledi. Ceyhan, bugün de Belçika’ya geçecek ve Lens takımının Burkina Faso’lu golcüsü Dagano’yu takip edecek. Ahmet Ceyhan daha sonra İstanbul’a dönecek ve oyuncular hakkında yönetime rapor verecek. Yönetim de bir hafta içinde karara varacak ve iki futbolcudan birini renklerine bağlayacak. Cim - Bom eski oyuncusu Hakan Ünsal’ı da gündemine aldı. 
     



 SPOR 
























</TEXT>
</DOC>
