<DOC>
<DOCNO> 140739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun03.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Genelkurmay Başkanı "Türkiye denklemi değiştiriyor" 
</HEADLINE>
<TEXT>

     ABD Genelkurmay Başkanı General Richard Myers, ''Irak'a yönelik operasyonun, Türkiye'nin katılıp katılmamasına ve destek verip vermemesine göre dramatik değişiklikler gösterdiğini'' söyledi. 
     General Myers, açıklamasında, ''Türkiye ile olsa da olmasa da ABD'nin kuzeyden ikinci cepheyi açacağını'' kaydetti. 
     Myers, şunları söyledi 
     ''Türkiye olmadan bu, daha zor olacak, ama mutlaka olacak. Denklem, Türkiye'nin katılıp katılmamasına ve destek verip vermemesine göre dramatik değişiklikler gösteriyor. Masada çeşitli seçenekler var. Bunların bazılarının uygulanması kolay. Her savaşta olduğu gibi lojistik çok önemli rol oynuyor.'' 
     
     SİVİLLER ÖLECEK 
     ''Amerikan ordusunun sivil zayiatı asgariye indirmek için çok dikkatli hareket edecek olmasına rağmen saldırıda Iraklı sivillerin öleceği'' uyarısında bulunan Myers, ''Savaş, esas itibariyle şiddete dayalı bir şey. Bu nedenle insanlar ölecek. Bunu önlemek için ne kadar çaba harcarsak harcayalım, yine ölecekler'' diye konuştu. 
     
     KÖRFEZ SAVAŞINDAN KISA SÜRECEK 
     ''Savaşın, 43 gün süren Körfez savaşından kısa sürmesini istediklerini'' belirten Myers, ''Daha başlangıçta Irak yönetimine sonun kaçınılmaz olduğu mesajını vermemiz gerekir'' dedi. Myers, ''Zaferi Saddam Hüseyin'i yakalayarak ya da öldürerek değil, Irak'ı silahsızlandırarak elde edeceklerini'' de sözlerine ekledi. 
     Körfez bölgesinde halen 200 bin Amerikan askeri bulunduğunu, 60 bin askerin de yola çıktığını kaydeden General Myers, savaşın başlama tarihi konusunda konuşmaktan kaçındı. 
     Öte yandan ABD'nin, Irak'ı kısa sürede teslim olmaya zorlamak amacıyla savaşı şok bir saldırıyla başlatacağı ve uygulanacak taktiğin, 1991 Körfez savaşından çok farklı olacağı bildirildi. 
     New York Times NYT gazetesi, Richard Myers'e yakın kaynaklara dayandırdığı haberinde, ''Savaşın ilk 48 saati içinde, 3000 adet isabet kabiliyeti çok yüksek akıllı bomba ve füze atılacağını'' yazdı. 
     





</TEXT>
</DOC>
