<DOC>
<DOCNO> 130573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo14.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Amaral gitmek isterse, 'kal' demem 
</HEADLINE>
<TEXT>

     Beşiktaş Teknik Direktörü Mircea Lucescu, Türkiye'ye bugün gelmesi beklenen ve takımdan ayrılması gündemde olan Brezilyalı futbolcu Amaral'ın ayrılmak istemesi halinde buna ''hayır'' demeyeceğini söyledi. 
     Lucescu, Topkapı Palace Oteli'nin sahasında gerçekleştirilen idman sonrası düzenlediği basın toplantısında, Amaral'ın İstanbul'a geleceğini ve yönetimle konuşacağını belirterek, ''Amaral, sempatik ve iyi bir insan. Ama onun oyun karakteri, zaman zaman bize uymuyor. Onun yaşında bir oyuncunun her zaman oynama isteğinde olması normal. Ama ben bu sözü ona veremem'' diye konuştu. 
     Amaral'ın takımdan ayrılmak isteğine de değinen Lucescu, ''Eğer başka bir takımda yer bulduysa ve gitmek isterse dur ya da kal demem. Zaten gitmek isteyen hiçbir oyuncuma da kal diye zorlama yapmam'' dedi. 
     
     İLHAN'IN AGRESİFLİĞİ 
     Rumen teknik adam, Austria Wien takımıyla dün oynanan hazırlık maçında İlhan Mansız'ın agresif hareketlerinin sorulması üzerine ise şunları söyledi 
     ''Bence dünkü maçta İlhan'ın suçu yok. Avusturyalı oyuncu, onu tahrik etti. Ancak İlhan'ın bu durumlardan kaçınması gerekiyor. Dün seyirciler de hakem de zaten onu cezalandırdı. Umut ediyorum bu hareketleri tekrarlamaz. Alaves maçında da böyle bir ceza görmüştü.'' 
     
     ''SORUMLULUĞUNU BİLEN BİR EKİBİM VAR'' 
     Lucescu, 4 günlük bir antrenmandan sonra çıktıkları Austria Wien maçında takımının elinden geleni yaptığı, eksik oyuncuları bulunmasına rağmen iyi mücadele ettiklerini ifade etti. 
     ''Sorumluluğunu bilen bir ekibim var'' diyen Lucescu, özellikle Ronaldo, Tayfur, Pancu ve Tümer'in dünkü karşılaşmada iyi oynadıklarını, ayrıca Austria Wien takımının gücünün de yabana atılmaması gerektiğini belirtti. 
     
     FENERBAHÇE MAÇI 
     Teknik Direktör Lucescu, Fenerbahçe ile 2 Şubat'ta oynayacakları derbi maça da değinerek, ''Bu maça daha 3 hafta var. Sakatlığı süren futbolcularımın da hazır olacağına inanıyorum. Şimdilik Fenerbahçe maçını değil de hazırlık dönemini düşünüyorum'' şeklinde konuştu. 
     Fenerbahçe maçını, ligin ilk yarısında oynamak istediğini vurgulayan Rumen çalıştırıcı, ''Ama bu erteleme, ne bizim ne de Fenerbahçe'nin suçu. Sonuçta bu maçı 2 Şubat'ta oynayacağız. Şimdi ben Fenerbahçe maçında cezalı olan Ronaldo'nun yerine kimi oynatacağımın kararını vermeye çalışıyorum. Hazırlık dönemini iyi değerlendirip, derbi maça iyi bir şekilde çıkmak istiyoruz'' dedi. 
     
     ARA TRANSFER 
     Lucescu, transfer istemediğiyle ilgili bir soruya da şöyle yanıt verdi 
     ''Ben kulübümün finansal durumunu düşünmek zorundayım. Başarıya giden yolun ilk anahtarı budur. Ayrıca bu periyoda gelen futbolcunun performansı ve ne kadar başarılı olacağı belli değildir. Bu da bir risktir.'' Rumen teknik adam, sakatlığı süren futbolcuların düzelmemesi durumunda transferi düşünebileceğini, ancak şimdilik böyle bir isteğinin olmadığını ve takımına güvendiğini de kaydetti. 
     





</TEXT>
</DOC>
