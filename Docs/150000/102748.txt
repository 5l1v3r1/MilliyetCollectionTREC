<DOC>
<DOCNO> 102748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sonspo14.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreşcilerin, "Devlet Üstün Hizmet Madalyası" isyanı. 
</HEADLINE>
<TEXT>

     Güreş Federasyonu Başkanı Osman Şansal, dünya üçüncüsü A Milli Futbol Takımı'na ''Devlet Üstün Hizmet Madalyası'' verilmesini ve bazı diğer branşlarda başarı gösteren sporculara aşarı ilgi gösterilmesinden sonra milli takım güreşçilerinin aşağılandıkları hissine kapıldığını söyledi. 
     Grekoromen Güreş Milli Takımı'nın 2 şampiyon sporcusu Hamza Yerlikaya ve Şeref Eroğlu ile birlikte TSYD Ankara Şubesi'nde bir basın toplantısı düzenleyen Osman Şansal, güreşte, gelecek yıllarda meyvelerini vermeye başlayacak bir altyapı çalışması içinde olduklarını, buna karşın her kategoride güreş milli takımlarının katıldıkları tüm şampiyonalarda büyük başarılar elde ettiğini belirterek, ''Buna rağmen güreşte yaşanan sıkıntılar çözülmedi. Camiamızda umutsuzluk hakim. Diğer branşlarda başarı kazanan sporculara maddi ve manevi büyük ödüller verilirken, güreşçiler geri planda bırakılıyor. Bu yüzden sporcularımız aşağılandıkları hissine kapıldı. Bu psikolojideki bir camiadan başarı beklenemez'' diye konuştu. 
     Basketbol Milli Takımı sporcularına ve Avrupa Şampiyonu olan atlet Süreyya Ayhan'ı kabul eden Cumhurbaşkanı Ahmet Necdet Sezer'in geçen yıl grekoromen stilde kazanılan Avrupa şampiyonluğundan sonra güreş milli takımını, ''programı uygun olmadığı'' gerekçesiyle kabul etmediğini hatırlatan Şansal, ''Ancak biz bugün dahi 'gelin dese' kendisini ziyaret etmeye hazırız'' dedi. 
     
     ŞEREF EROĞLU, ONURUNUN İADESİNİ İSTİYOR 
     Avrupa ve Dünya Şampiyonu güreşçi Şeref Eroğlu ise A Milli Futbol Takımı sporcularına ''Devlet Üstün Hizmet Madalyası'' verilmesini desteklediğini belirtirken, ''Ancak ben de 5 Avrupa ve 1 Dünya Şampiyonluğu kazanmış bir sporcu olarak bu madalyayı hak ettiğimi düşünüyorum. Zaten yasada 'Devlet Üstün Hizmet Madalyası'nın futbolculara verileceğine dair bir ibare yok. Abdullah Ercan, tek maçta dahi oynamadan 1 trilyon lira ödülün yanı sıra 'Devlet Üstün Hizmet Madalyası' almaya hak kazandı. Benim ise maddi bir isteğim yok. Şerefimin iadesini istiyorum. Burada tüm güreş camiasındaki arkadaşlarımın hakkını aramaya çalışıyorum'' diye konuştu. 
     Eroğlu, kendisinin ''Devlet Üstün Hizmet Madalyası''na sahip olamamanın üzüntüsünü yaşarken ve bu konuda mücadelesini verirken, Devlet Bakanı Fikret Ünlü tarafından bu onura layık görülen futbolcuların madalyalarını almak için gelmeye dahi tenezzül etmediğine dikkati çekti. 
     Grekoromen Güreş Milli Takımı'nın geçen yıl Avrupa Şampiyonu olmasından sonra çeşitli parti liderlerini ziyaret ettiklerini ve bu yüzden Devlet Bakanı Fikret Ünlü ve Gençlik ve Spor Genel Müdürü Kemal Mutlu tarafından uyarıldıklarını hatırlatan Eroğlu, ''Bugün ise bazı sporcu arkadaşlarımız parti liderlerini ziyaret ediyor. Bu konuda sayın bakanımızın dikkatini çekmek isterim'' dedi. 
     Türk ulusunun ata sporunun güreş olduğunu vurgulayan Eroğlu, sözlerini şöyle tamamladı 
     ''Milli değerlerini inkar eden milletler fazla yaşamaz. Bu değerlere gerekli desteği vermek gerekir. Örneğin Korelilerin atasporu tekvandodur. Olimpiyat Oyunları'nda bu branşta, 4 altın madalyayı da onlar aldı. Ata sporu bence böyle olmalıdır.'' 
     
     "DİĞER ARKADAŞLARIM DA BU ONURU YAŞASIN" 
     Avrupa, Dünya ve Olimpiyat Şampiyonu Grekoromen Güreş Milli Takımı Kaptanı Hamza Yerlikaya ise kendisinin 1997 yılında ''Devlet Üstün Hizmet Madalyası''na sahip olduğunu hatırlatarak, ''Dünya şampiyonu olmuş diğer arkadaşlarımın da bu onuru yaşamalarını istiyorum'' dedi. 
     Bazı kuruluşların diğer branşlardaki milli takımlara destek vermek için adeta sıraya girdiğini belirten Yerlikaya, şunları söyledi 
     ''Güreşe de aynı desteğin verilmesi gerektiğine inanıyoruz. Bu bir başkaldırı ve isyan değil, hak aramadır. Ayrıca, diğer branşlardaki sporcu arkadaşlarım uluslararası şampiyonalarda başarısız da olsalar 'bir dahaki sefere başarabilirsiniz' diyerek destekleniyorlar. Güreşte ise bizim başarısız olmaya hakkımız yok. En ağır şekilde eleştiriliyoruz. Bunu da anlamak mümkün değil.'' 
     





</TEXT>
</DOC>
