<DOC>
<DOCNO> 140661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/guncel/gun01.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
WALL STREET JOURNAL 
</HEADLINE>
<TEXT>
Tezkere çıkmazsa petrolü unutun’ 
Amerikan finans çevrelerinin etkin gazetesi, tezkere kararı değiştirilmediği takdirde, Türkiye - Amerika ilişkilerinin uzun yıllar etkileneceğini belirtti 
     Amerikan finans çevrelerinin gazetesi Wall Street Journal, TBMM’nin Başbakanlık tezkeresini reddiyle ilgili başmakalesinde, "değiştirilmediği takdirde, bu kararın ABD - Türkiye ilişkilerini uzun yıllar etkileyeceğini" öne sürdü. "Esrarengiz Türkler" başlıklı makalede, demokrasilerin dağınık olduğu, ancak sonunda doğru olanı yaptıklarının da bilindiği belirtilerek, şöyle denildi 
     "Ancak seyrek de olsa kısa görüşlü politikalar, cumartesi günü Ankara’da olduğu gibi, ulusal çıkarları sabote edebilir. Bu karar, ikinci bir oylamayla değiştirilmediği takdirde, ABD - Türkiye ilişkilerine uzun yıllar zarar verecektir. Uzun müzakereler sonunda hazırlanan anlaşma, Türkiye’nin uzun vadeli çıkarlarını gözetmek yerine iç politikada puan kazanmak isteyenler tarafından torpillendi." 
     
     SORUMSUZ CHP 
     Makalede, askeri yetkililerin, kritik bir noktada konuşmaktan kaçınmalarının yanı sıra eski Devlet Bakanı Kemal Derviş’in de yer aldığı CHP’nin tezkereye "sorumsuzca" hayır oyu verdiği iddia edilerek, şu ifadelere yer verildi "Körfez Savaşı’nda yaşananlar yüzünden Türklerin ABD’nin vaatlerine güvenme konusunda şüpheci davranmaları normaldir. Kamuoyunun büyük çoğunluğunun savaşa karşı olduğu da biliniyor. Ancak siyasi liderlerin rolü, kamuoyunu yönlendirmektir, onun peşinden gitmek değil." 
     Makalede, diktatörden ve BM ambargosundan kurtulacak bir Irak’ın en fazla Türkiye’ye yararlı olacağı hatırlatılarak, şöyle denildi "Türkiye ayrıca, savaştan sonra Irak’ın yeniden yapılandırılmasında söz sahibi olmayı ve Kürtlerin silahsızlandırılmasını istiyordu. Şimdi ABD, bu talepleri göz ardı etme konusunda her türlü gerekçeye sahip olmuştur. Ayrıca Türklerin, savaştan sonra Irak petrolünden yararlanmayı unutmaları gerekecektir. Karar Amerika’nın savaş planlarına bir darbe olmuştur. Pentagon, Kuzey Irak’a yine de bir kısım ABD askeri yerleştirecektir, ancak bunların sayısı 60 bin olmayacaktır." 
     
     TEK UMUT ERDOĞAN 
     Makalede, şu görüşlere de yer verildi 
     "İyimser olmak için tek umut, Recep Tayyip Erdoğan’ın pazar günü yapılacak seçimler sonucu Başbakan olmasıdır. Amerikalı Demokratlar ve Fransızlar, Türkiye’deki oylamanın, Başkan George W. Bush’un Saddam’a daha fazla zaman tanımasını gerekli kıldığını söylüyorlar. Bu da şüphesiz Iraklıları çok memnun ediyor." 
     
     
Düşen borsa Ankara’yı ikna eder      SEMA EMİROĞLU New York 

     Asker gönderme ve bulundurma tezkeresinin TBMM’de kabul edilmemesiyle hayal kırıklığına uğrayan Beyaz Saray, umudunu borsadaki düşüşe bağladı. The New York Times gazetesi, bir Beyaz Saray yetkilisine atfen verdiği haberde, Bush yönetiminin, Türkiye’ye yapılacak yardım paketinin suya düşme olasılığı üzerine panikleyen borsadaki düşme sonrasında Türk hükümetinin asker tezkeresini Meclis’ten geçirme konusunda fikrini değiştireceği beklentisi içinde olduğunu yazdı. Bir üst düzey yetkili, "Orası Türkiye, müzakereler hiçbir zaman durmaz" ifadesini kullandı. 


 GÜNCEL 

















</TEXT>
</DOC>
