<DOC>
<DOCNO> 125092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/siyaset/siy00.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, uzatılan eli öptü 
</HEADLINE>
<TEXT>

Gençliğinde hayranlık duyduğu Filozof Mevlana Ebul Azad’ın torunuyla karşılaşınca duygulanan TBMM Başkanı, "öpün" davetini kıramadı ve Hindistan Meclis Başkan Yardımcısı’nın elini öptü... 
     GÜNSELİ ÖNAL Yenidelhi 

     Resmi bir ziyaret için Hindistan’a giden TBMM Başkanı Bülent Arınç, gençliğinde hayranlık duyduğu ünlü Hintli Filozof Mevlana Ebul Kelam Azad’ın torunuyla karşılaşınca duygulandı. Arınç’ın bu filozofa olan hayranlığı, Hindistan Üst Meclisi Başkan Yardımcısı Necma Heptulla’nın elini öptürdü. 
     Arınç’ın, Heptulla ile görüşmesi resmi bir üslupla başladı. Ancak Heptulla’nın Türkiye hakkındaki bilgileri ve görüşmeye üç kadın milletvekilinin daha katılmasıyla dostça bir sohbete dönüştü. 
     Arınç’ı ünlü Türk kadınları hakkındaki bilgileriyle şaşırtan Heptulla, bütün eserlerini okuduğu Halide Edip Adıvar’ın Hindistan’ı ziyaret ettiğini ve ders verdiğini söyledi. Arınç da, Kurtuluş Savaşı sırasında Hindistan’ın verdiği desteği övdü ve Türkiye’nin de Hindistan’ın bağımsızlık savaşına destek verdiğini anımsattı. 
     Parlamento kütüphanesini gezerken gençliğinde kendisini çok etkileyen Mevlana Ebul Kelam Azad’ın "Ölümsüz Savunma" adlı kitabını gördüğünü belirten Arınç’a Heptulla "Kendisi benimbüyük babamdır" karşılığını verdi. Bu rastlantı karşısında duygulanan Arınç, "İçimden sizin elinizi öpmek geliyor" dedi. Bu sözleri duyunca elini doğrudan Arınç’a uzatan ve "öpün öyleyse" diyen Heptulla, Arınç’ı şaşkına çevirdi. Heptulla’nın elini öpen Arınç, "Bu kitabı çok duygulanarak okudum. Muhteşem bir savunmadır. Zaten böyle babanın da böyle bir evladı olması lazım" diye konuştu. 
     
Ebul Kelam Azad kimdir      Arınç, Mevlana Ebul Kelam Azad’la hukuk fakültesinde okuduğu yıllarda tanıştı. Gandhi’nin bağımsızlık mücadelesi sırasında İngiliz mahkemesinde yargılanan Azad, yaptığı kapsamlı ve duygusal savunmasıyla tarihe geçti. İngilizlerin kendilerine karşı kışkırtıcılıkla suçladığı Azad, bu duygusal savunmasına rağmen sürgün cezasından kurtulamadı. İngilizlerin yaptığını zulüm olarak niteleyen ve "Tarih bizleri izliyor. Sizleri tarih yargılayacak" diyen Azad’ın torunu Necma Heptulla’nın, Kofi Annan’dan sonra BM Genel Sekreterliği’ne aday gösterileceği belirtiliyor. 
     
Tepkiler      Cindoruk Sembolik olabilir 
     Hüsamettin Cindoruk Eski TBMM Başkanı Filozofu tanıyorum ama torununu bilmiyorum. Yaşı Bülent Bey’den yüksekse belki normal karşılanabilir. Bizim geleneğimizde valide gibi kabul edilen kadınların elini öpmek vardır. İçten gelen bir duyguyla sembolik bir hareket olabilir. 
     
     Genç Devleti küçültemez 
     Kamer Genç Eski TBMM Başkan Vekili Devleti temsil eden bir makamda oturan kişi, devletin onuruna yakışan bir davranış içinde olmak zorundadır. Ama, AKP’de devlete, devletin değerlerine önem verilmiyor. Devleti temsil eden bir kişi, kişisel hayranlığıyla devleti küçültemez. 
     



 SİYASET 















</TEXT>
</DOC>
