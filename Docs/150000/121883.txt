<DOC>
<DOCNO> 121883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/dunya/adun.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrik’ten ders 
</HEADLINE>
<TEXT>

Ermeni Patriği Mesrob Mutafyan, Brüksel’de görüştüğü AB Komisyonu Başkanı Prodi’ye iki önemli mesaj verdi 1. Türkiye’de azınlıklar dışlanmıyor’ 2. Dinleri karşı karşıya getirmeyin’ 
     GÜVEN ÖZALP Brüksel 

     Kopenhag Zirvesi öncesinde Avrupa Birliği AB başkentlerinde Türkiye için lobi faaliyeti yürüten Ermeni Patriği Mesrob Mutafyan, Birlik’in merkezi Brüksel’de bir araya geldiği AB Komisyonu Başkanı Romano Prodi’ye iki önemli mesaj verdi "Türkiye’deki azınlıklar uyum içinde ve dışlanmadan yaşıyor" "AB’ye giriş sürecinde dinleri karşı karşıya getirmeyin." 
     Brüksel’deki temaslarını Türk Büyükelçiliği’yle koordineli biçimde yürüten Ermeni Patriği, Kopenhag Zirvesi’nde tarih verilmesi için Prodi’den destek de istedi. 
     
     Diyaloğumuz iyi’ 
     Mesrob II, görüşme sırasında AB’nin Türkiye’ye yönelik en önemli beklentilerinden biri olan azınlıkların hakları konusunu gündeme getirdi. Ermeni Patriği, Prodi’ye Türkiye’de diyaloglarının iyi olduğunu belirterek, "Kendimizi bir tarafa itilmiş, kendilerine dikkat edilmeyen azınlıklar olarak görmüyoruz, kendimizi gerektiği gibi ifade edebiliyoruz. Türkiye’deki bütün azınlıklar da bu yaklaşımı özümsüyor" dedi. Prodi’ye azınlıkların okul ve kiliselerinin açık olduğunu belirten Mesrob II, bir önceki hükümetin azınlıklara yönelik olarak aldığı kararları "alelacele çıkartılmış" olarak niteleyip bu kararların sorunları halletmediğine vurgu yaptı ve "Bazı sorunlar var ancak bunlar 58. hükümetin programında. Biz bir şey demeden durumun farkına varmışlar herhalde. Ben bu sürece inanç ve ümitle yaklaşıyorum" diye konuştu. 
     
     Din uyarısı 
     Ermeni Patriği, AB’ye giriş sürecinde "Türkiye’nin Müslüman bir ülke olduğunun ağıza bile alınmaması" gereği üzerinde dururken, Prodi’ye bu konuda son günlerde yaşanan gelişmelerden duyduğu rahatsızlığı dile getirdi. Mesrob II, "Avrupa bir değerler bütünüdür. Hıristiyanlık Avrupalı olmanın zorunlu bir kriteri olarak sayılırsa bu yaklaşım, bırakın Türkiye’yi, Avrupa’da yaşayan ve Hıristiyan olmayanları da rencide eder" şeklinde konuştu. Görüşme sırasında Prodi de din konusunda güvence vererek, Birliğin dini kriterleri hiçbir zaman ön plana çıkarmadığını ve yeni üyeler konusunda kendileri için geçerli tek kriterin Kopenhag kriterleri olduğunu vurguladı. Mesrob II, Hıristiyanlık konusunun öne çıkarılmasından duyduğu rahatsızlığı önümüzdeki günlerde Papa’yla yapacağı görüşmede de dile getireceğini söyledi. 
     



 DÜNYA 













</TEXT>
</DOC>
