<DOC>
<DOCNO> 121347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko13.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İsrail'e yardım hazırlığında... 
</HEADLINE>
<TEXT>

     ABD Başkanı George W. Bush yönetimi, İsrail için milyarlarca dolarlık bir yardım paketi hazırlamayı düşünüyor. 
     ABD yönetimi ve lobicilik kaynaklarının verdiği bilgiye göre, İsrail'e yardım paketinde bu ülke ekonomisinin toparlanması, canlandırılması için nakit yardımı ile askeri ekipman ve kredi garantileri de yer alacak. 
     İsrail'e Amerikan para yardımı halen her yıl aldığı yardıma ek olacak ve birkaç yıla yayılabilecek. ABD'den en fazla dış yardım alan ülke konumundaki İsrail, çoğunluğu askeri yardım olmak üzere, ABD'den her yıl 3 milyar dolara yakın yardım alıyor. 
     İsrail hükümeti, kötü ekonomik durgunlukla mücadele için ABD'den 4 milyar dolara kadar askeri yardım, 8-10 milyar dolar da kredi garantileri talep ediyor. 
     Beyaz Saray Sözcüsü Ari Fleischer, ABD'nin İsrail'in güvenlik, refah ve ekonomik kalkınmasına uzun vadeli taahhüdü bulunduğunu ve bu ülkenin ekonomik durumuna çözüm için bir ekip oluşturduklarını bildirdi. 
     ABD'li yetkililer, İsrail'e askeri ve ekonomik yardımın Irak'a askeri operasyonda İsrail'in işbirliği etmesi şartına bağlanmayacağını, böyle bir durumda tazminatla da doğrudan alakalı olmadığını bildirdi. 
     Global ekonomideki yavaşlama ve Filistinlilerin iki yıldır küren ayaklanması sonucu, İsrail'de teknoloji, turizm ve inşaat sektörleri darbe gördü. İsrail ekonomisi 2003 yılında durgunluğun üçüncü yılına girecek. 
     Bu arada, ABD yönetimi, Irak ile savaşın patlak vermesi halinde ekonomik sıkıntıların giderilmesi için Türkiye'ye askeri ve ekonomik yardım paketi hazırlıyor. 
     ABD Kongresi'ndeki kaynaklara göre, Bush yönetimi ilk aşamada 700-800 milyon dolarlık paketin yanı sıra, Türkiye'nin sekiz adet S-70B Seahawk ve altı adet UH-60 Black Hawk helikopterleri almasının önündeki engelleri kaldırmaya yardım edecek. ABD'nin Türkiye'ye ek yardımının birkaç yıl sonra birkaç milyar dolara çıkması bekleniyor. 
     





</TEXT>
</DOC>
