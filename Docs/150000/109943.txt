<DOC>
<DOCNO> 109943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur19.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP'de "seçim erteleme" sıkıntısı... 
</HEADLINE>
<TEXT>

     YTP'de, Genel Başkan İsmail Cem'in ''Biz bu işin içinde yokuz'' yönündeki görüşlerine karşın bazı milletvekillerinin seçimleri erteleme girişimlerinde aktif rol alması parti içinde sıkıntı yarattı. ''Bölünme'' tartışmalarına kadar varan bu sıkıntılar konusunda Genel Sekreter İstemihan Talay, ''Biz amip miyiz, niye bölünelim '' demekle yetindi. 
     Talay, partilerinde ortaya çıkan bu gelişmeleri değerlendirirken, ''Bölünme'' haberlerine katılmadığını bildirdi. Partilerini bölmek isteyenler bulunduğunu kaydeden Talay, YTP'nin 1 Ekim günü yapılması beklenen oylamada ortak tavrının olup olmayacağı sorusuna ise ''Onu o gün göreceğiz'' karşılığını verdi. 
     Genel Sekreter Yardımcısı Ali Ilıksoy ise partilerinde seçim erteleme konusunda ortaya çıkan görüş ayrılıklarının diğer partilerdeki kadar olduğunu söyledi. Ilıksoy da partilerinde sıkıntı olduğu görüntüsü vermeye çalışanlar bulunduğundan yakındı. 
     İstanbul Milletvekili Erol Al da partilerinde ''Bölünme değil, görüş ayrılıkları'' bulunduğunu söyledi. Al, erteleme çalışmalarında aktif rol alan YTP'lilerin Genel Başkan İsmail Cem tarafından uyarılmış olabileceğini de sözlerine ekledi. 
     Amasya Milletvekili Gönül Saray Alphan da çok sayıda YTP milletvekilinin seçimlerin ertelenmesinden yana olduğunu bildirerek, ''Genel Başkanımızdan bu konuda kurumsal destek bekliyoruz. O da kurumsal destek vermiyor'' dedi. Alphan da parti içinde yaşanan bu görüş ayrılıklarının bölünmeyi getirmeyeceğini söyledi. 
     Bu değerlendirmelere karşın parti içinde seçimlerin ertelenmesi konusundaki görüş ayrılıklarının yanı sıra örgütlenme sürecinde yaşanan bazı sıkıntılar parti içinde gruplaşmalara yol açtı. Bazı milletvekillerinin, bütün bu sorunların partinin yetkili organlarında değerlendirilmesi için önümüzdeki günlerde girişimde bulunması bekleniyor. 
     





</TEXT>
</DOC>
