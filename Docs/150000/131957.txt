<DOC>
<DOCNO> 131957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun06.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Finsbury Camisine baskın.... 7 kişi gözaltında... 
</HEADLINE>
<TEXT>

     İngiltere'nin başkenti Londra'da, köktendinci Müslümanların buluşma noktası olarak bilinen Finsbury camisine düzenlenen polis baskınında 7 kişi tutuklandı. 
     Başkentte 5 Ocak'ta bir evde ele geçirilen zehirli ricin maddesiyle ilgili soruşturma kapsamında düzenlenen baskına 150'den fazla memurun katıldığı bildirildi. 
     Gözaltına alınanlar arasında caminin radikal imamı Ebu Hamza'nın bulunup bulunmadığı ise bilinmiyor. 
     Görgü tanıkları, polisin, cami yakınındaki iki eve de girdiğini, bu evlerden de gözaltına alınanlar olduğunu belirttiler. 
     Polis sözcüsü, baskınla ilgili ayrıntı vermedi, ancak operasyonun uzun zamandır toplanan istihbarat sonucu önceden planlandığını açıkladı. 
     Yakalananların, 2000 yılında çıkartılan Terörle Mücadele Yasası kapsamında gözaltına alındığını kaydeden sözcü, şüphelilerin sorgularının sürdüğünü söyledi. 
     Sözcü, baskının bazı teröristlere yönelik olduğunu, Müslüman cemaatin gönül rahatlığıyla camiyi kullanmaya devam edebileceğini belirtti. 
     Baskının, ülke genelinde süren operasyonun parçası olduğunu da anlatan sözcü, cami ve evlerde ricin maddesine rastlanmadığını ifade etti. 
     İngiliz basını, geçen hafta, yetkililerin, ülkedeki El Kaide yandaşlarını biraraya getirip yönlendirdiği belirtilen Finsbury camisinin imamı Ebu Hamza'yı görevden almaya çalıştıklarını yazmıştı. 
     





</TEXT>
</DOC>
