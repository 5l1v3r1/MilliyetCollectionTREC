<DOC>
<DOCNO> 111600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun13.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris Belediye Başkanı'nı bıçaklayan saldırgan konuştu... 
</HEADLINE>
<TEXT>

     Paris Belediye Başkanı Bertrand Delanoe'yi bıçakla karnından ağır yaralayan saldırgan, ''homoseksüel siyasetçileri sevmediğini'' söyledi. 
     Azedine Berkane isimli 39 yaşındaki Cezayir kökenli saldırgan, polise verdiği ifadede, saldırı için önceden hazırlık yapmadığını, tek sorumlunun kendisi olduğunu belirtti. Berkane, ''Siyasetçileri, özellikle de homoseksüel olanları sevmiyorum'' dedi. 
     Saldırganın daha önce hastanede psikolojik tedavi gördüğü ve hafif suçlardan dolayı sabıkalı olduğu bildirildi. 
     Bu arada, saldırının ardından ameliyata alınan Delanoe'nin, en az 8 gün hastanede kalacağı bildirildi. 
     Delanoe, Paris'te Cumartesi akşamı geç saatlere kadar süren çeşitli müzik ve kültürel etkinlikler dolayısıyla belediye binasında bulunduğu sırada karnından bıçaklanmıştı. 
     Homoseksüel olduğunu 1998 yılında kamuoyuna açıklamasına karşın geçen yıl yapılan yerel seçimlerden zaferle çıkan Delanoe, uzun yıllar sonra Paris Büyükşehir Belediye Başkanlığı'nın sağ partiden sol partiye geçmesini sağlamıştı. 
     





</TEXT>
</DOC>
