<DOC>
<DOCNO> 115662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur19.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu tacirlerine darbe 
</HEADLINE>
<TEXT>

     Çatalca ve Küçükçekmece'de düzenlenen 2 ayrı operasyonda, 56 kilogram eroin, 3.5 kilogram kokain ile 150 adet uyuşturucu ve uyarıcı nitelikte hap ele geçirildi. Olaylarla ilgili 3'ü kadın 13 kişi yakalandı. 
     İstihbarat çalışmaları sonucu, Hakkari'nin Yüksekova ilçesinden hareket eden ve gizli bölmelerinde eroin bulunduğu belirlenen damperli kamyon Çatalca Devlet Hastanesi önünde durduruldu. 
     Kamyonda yapılan aramalarda, yakıt deposuna 89 paket halinde gizlenmiş 47, hava tüpü içine 18 paket halinde gizlenmiş olarak da 9 kilogram eroin ele geçirildi. 
     "Damper" adı verilen operasyon kapsamında, uyuşturucu maddenin sahibi Nurettin Özcan, kamyon şoförü Çetin Işık ile Ekrem Ukay, İsmet Baskın ve Suat Baskın gözaltına alındı. 
     Ele geçirilen uyuşturucu maddenin İran'dan temin edilerek Türkiye'ye sokulduğu, Yüksekova'da damperli kamyona gizlenerek İstanbul'a getirildiği ve Avrupa ülkelerine gönderilmeye çalışıldığı belirlendi. 
     Yakalanan bu kişilerden Ekrem Ukay'ın, "terör örgütü PKK'ya yardım ve yataklık etmek" ile "uyuşturucu ticareti yapmak" suçlarından sabıkalı olduğu anlaşıldı. 
     
     KOKAİN VE HAP OPERASYONU- 
     İstanbul Narkotik Şube Müdürlüğü'ne bağlı ekipler, ayrıca Küçükçekmece'de uyuşturucu ve uyarıcı nitelikte hap ile kokain sattıkları belirlenen Muharrem Kaya ve Haluk Yılmaz'la alıcı gibi davranarak irtibat kurdu. 
     Pazarlıkta anlaşma sağlanması üzerine buluşma yerine gelen Kaya ve Yılmaz, gözaltına alındı. 
     Bu kişilerin verdiği bilgilerin değerlendirilmesi sonucu toplu uyuşturucu alemi yapıldığı anlaşılan Avcılar'daki bir eve düzenlenen operasyonda da, Sevilay Küçüktosun, Seda Bozan, Turan Yıldırım, Zerrin Tankaş, Basri Makuloğulları ve Güven Özen yakalandı. 
     Yakalanan bu kişilerin üzerleri ve evlerinde yapılan aramalarda, 3.5 kilogram kokain ile 150 adet uyuşturucu ve uyarıcı nitelikte ecstasy adlı hap ele geçirildi. 
     Gözaltına alınan bu kişilerden Basri Makuloğulları'nın, uluslararası uyuşturucu kaçakçısı Nejat Daş'ın dayısı, Sevilay Küçüktosun'un İstanbul Üniversitesi Fen Fakültesi Biyoloji Bölümü 1. sınıf öğrencisi, Turan Yıldırım'ın da Kumburgaz'daki turistik bir otelin güvenlik müdürü olduğu bildirildi. 
     Polisteki işlemleri tamamlanan 3'ü kadın 13 kişi, daha sonra İstanbul DGM Cumhuriyet Başsavcılığı'na sevk edildi. 
     





</TEXT>
</DOC>
