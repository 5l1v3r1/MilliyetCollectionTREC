<DOC>
<DOCNO> 128962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur30.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu ve Düzce'de yağış etkisini sürdürüyor... 
</HEADLINE>
<TEXT>

     Sağanak yağış Bolu ve Düzce'de etkisini sürdürüyor. 
     Bolu'da, sağanak yağış yüzünden bazı dere yataklarındaki su seviyesi yükseldi. İl merkezinden Seben ve Kıbrısçık ilçelerine ulaşımı sağlayan karayolunda Büyüksu Deresi üzerindeki DSİ'ye ait geçici köprü olası sele karşı yıktırıldı. 
     Vali Mehmet Ali Türker, dere yatağındaki su seviyesinde aşırı yükselme saptandığını belirterek, inşaatı süren geçici köprüde taşma olasılığının ortaya çıktığını söyledi. Türker, ''Yaşanacak olası bir seli önlemek için köprüyü ulaşıma kapattık. Selen ve Kıbrısçık ilçeleri ile Karacasu Beldesi'ne olan ulaşımın Küçük Berk ve Sultanköy güzergahından sağlanması için arkadaşlarımız çalışıyor'' dedi. 
     Bu arada, Bolu kent merkezinde 70'den fazla ev ve işyerinde su baskını olduğu belirtildi. 
     
     DÜZCE'DE YAĞIŞ 

     Düzce'de de aşırı yağış sonrasında bazı derelerdeki su seviyesi yükseldi. 
     Kent merkezinden geçen Asar Çayı başta olmak üzere dere yataklarındaki su seviyesinin yükselmesi üzerine, olası taşkınlara karşı önlem alındı. Vatandaşlar da olası sele karşı uyarıldı. 
     Düzce Belediyesi bünyesinde ''Beyaz Masa'' oluşturulduğunu belirten yetkililer, ''Gelen bütün ihbarlar değerlendirilip çözüm bulunacak. Şu ana kadar kent merkezindeki birkaç evin alt katını su bastı, boşaltma çalışmaları sürüyor'' diye konuştular. 
     





</TEXT>
</DOC>
