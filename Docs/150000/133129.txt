<DOC>
<DOCNO> 133129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sonspo03.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Sergen'in takımdan ayrı kalmasına kızıyorum" 
</HEADLINE>
<TEXT>

     Beşiktaş menajeri Sinan Engin, Romanya'nın Sportul Studentecs takımını 2-0 yendikleri karşılaşmanın, kendileri açısından iyi bir hazırlık maçı olduğunu söyledi. 
     Özel maçtan sonra basın mensuplarının sorularını yanıtlayan Engin, devre arasını hazırlık maçları yaparak değerlendirmeyi amaçladıklarını, iki maç daha oynayacaklarını bildirdi. 
     Engin, yeni transfer Maldarasanu'nun performansıyla ilgili olarak da, ''Maldarasanu medyanın beklediği gibi tribünleri ayağa kaldıracak bir futbolcu değil. Takım oyunu oynuyor. Bize yararlı olacak'' değerlendirmesini yaptı. 
     
     SERGEN KONUSU- 
     Sakatlığı nedeniyle takımla birlikte Antalya kampına katılmayan Sergen'in durumuna da değinen Engin, bu futbolcuya en çok takımı yalnız bıraktığı için kızdığını söyledi. 
     Sergen'in takım için önemli bir oyuncu olduğunu ifade eden Engin, şöyle konuştu 
     ''Sergen takımdan ayrı kalmayacaktı. İstanbul'da kalması için bir neden yoktu. Demek ki henüz takım ruhunu aşılayamamışız. O da hatasını anlamıştır. Herhangi bir sorun yok. Sergen'in hatasını anlaması önemli. Ama tekrarlamaması lazım. Her zaman için Beşiktaş'ın çıkarları önemlidir. Sergen'e her zaman sahip çıktım. Onu en kısa sürede hazır hale getireceğiz.'' Bu arada, Beşiktaş yarın basına kapalı yapacağı antrenmanla hazırlıklarını sürdürecek. 
     





</TEXT>
</DOC>
