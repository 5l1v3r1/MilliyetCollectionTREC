<DOC>
<DOCNO> 100284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun14.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Türkiye, er geç AB'ye girecek" 
</HEADLINE>
<TEXT>

     AB'ye uyum yasalarının TBMM'den geçmesinden sonra, Belçika basını ilk kez ciddi şekilde ''Türkiye'nin bir gün AB üyesi olacağı'' görüşünü yansıtmaya ve bu gelişmenin sonuçlarını tahlil etmeye başladı. 
     Yüksek tirajlı Le Soir, ''Türkiye'den önemli sinyaller'' başlıklı haberinde, ''Eğer Türkiye bugün AB üyesi olursa, 63 milyon nüfusu, jeostratejik önemi ve coğrafi açıdan Topluluğun en büyük üyesi sıfatıyla ağır toplar arasında yer bulur'' diye yazdı. 
     AB'nin, Türkiye'nin katılımıyla birlikte İran, Irak ve Suriye gibi ülkelerle ortak sınır sahibi olacağına dikkat çeken gazete, bütün bu unsurların, AB Komisyonu'nu temkinli değerlendirmelerde bulunmaya yönelttiğini belirtti. 
     Reformların geçmesinden sonra AB kanadından gelen olumlu ve temkinli açıklamaları özetleyen gazete, AB'nin Türkiye konusunda ilk ayrıntılı ve somut değerlendirmesini, 16 Ekim'de, aday ülkelerdeki gelişmelere ilişkin yayımlanacak yıllık değerlendirme raporunda yansıtacağını anımsattı. 
     Türkiye'de genel seçimlerin yapılacağı 3 Kasım'ın da ''kilit tarih'' olduğunu yazan Le Soir, bu seçimlerin sonuçlarının AB tarafından dikkatle gözlemleneceğini, AB'nin Türkiye'ye ilişkin net tavrının, Aralık ayında yapılacak olan Kopenhag Zirvesi'nde ortaya çıkacağını anlattı. 
     Liege Üniversitesi Uluslararası Ekonomik Hukuk Bölümü Müdürü Franklin Dehousse'un, ''Türkiye er geç AB üyesi olacak'' şeklindeki değerlendirmesine yer veren gazete, ''AB kendi reformlarını gerçekleştirerek 15 üyeden 28 üyeye çıkmaya hazır olursa, Türkiye'nin ağırlığından kaynaklanacak sorunlar kendiliğinden aşılır'' görüşünü yansıttı. 
     Dehousse, gazetede yayımlanan değerlendirmesinde, AB'nin geleceğinin kendi reformlarını gerçekleştirmesine bağlı olduğunu, bu konunun sadece Türkiye'yi ilgilendirmediğini ifade etti. Fransız Valery Giscard d'Estaing yönetimindeki Avrupa Konvansiyonu'nun Avrupa'nın geleceğine ilişkin rolünü gereği gibi üstlenemediğini savunan Dehousse, AB'nin genişlemeye yönelik iç reformlarını yapmakta zorlandığı görüşünü dile getirdi. 
     





</TEXT>
</DOC>
