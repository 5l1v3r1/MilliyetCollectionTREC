<DOC>
<DOCNO> 117249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/dunya/dun03.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri sıkıntılı 
</HEADLINE>
<TEXT>
Erdoğan’a Kıbrıs brifingi 
     UTKU ÇAKIRÖZER Ankara 

     AKP Genel Başkanı Recep Tayyip Erdoğan’ın kritik dış politika konularında Dışişleri tarafından "gaf" olarak değerlendirilen açıklamalar yapmaya başlaması üzerine bürokratlardan acil diplomasi brifingi alması gündeme geldi. Erdoğan’ın Yunanistan televizyonuna verdiği demeçte Kıbrıs için "iki toplumun bir arada yaşadığı" Belçika modelini önermesi, Dışişleri Bakanlığı’nda sıkıntı yarattı. 
     KKTC Cumhurbaşkanı Rauf Denktaş, Kıbrıs görüşmelerinde "içte İsviçre, dışta Belçika’yı örnek alan" karma bir model önermişti. İsviçre’deki kantonlar gibi egemen ve sınırları belli iki ayrı devletin bir ortaklık kurmasını öneren modelde ortak devletin uluslararası temsili ise Belçika’ya benzetildi. Bu modele göre kurucu ortaklar uluslararası kurumlarla ilişkilerde ortak devletten bağımsız hareket etme hakkına sahip olabiliyor. 
     Denktaş’ın sadece Belçika modeli istememesinin ardında bu ülkedeki iki toplumu oluşturan Valonlar ve Flamanların ayrı bölgelerde değil, bir arada yaşaması yatıyor. Türkiye ve KKTC, oluşturulacak yeni devletin iki bölgelilik prensibini bozmamasını şart koşuyor. 
     



 DÜNYA 











</TEXT>
</DOC>
