<DOC>
<DOCNO> 133691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo16.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nurullah Sağlam Kemal'in gitmesi gücümüzü eksiltti 
</HEADLINE>
<TEXT>

     Gaziantepspor Teknik Direktörü Nurullah Sağlam, Fenerbahçe'ye transfer olan Kemal'in yerini dolduracak futbolcu arkadaşlarına güvendiğini belirterek, ''Kemal'in gitmesi gücümüzü eksiltmedi desem, bu gerçek düşüncemi yansıtmaz. 2 milyon dolarlık bir oyuncu, önemli bir oyuncudur'' dedi. 
     Sağlam, düzenlediği basın toplantısında, hafta sonu Denizlispor ile deplasmanda yapacakları erteleme maçının hazırlıklarını sürdürdüklerini söyledi. 
     Antalya kampının hazırlık maçları dışında iyi geçmediğini, elverişsiz hava koşullarının, pratik, taktik çalışmalara engel olduğunu kaydeden Sağlam, ''Hazırlık maçlarında başarılı olduğumuzu gözlemledik. Oyuncularım, özverili, arzulu ve istekli mücadele ettiler. Bu maçlarda aldığımız sonuçlar bizim için moral kaynağı oldu. Bundan sonra puan maçları başlıyor, kendimizi buna motive ettik'' diye konuştu. 
     Yaptıkları 4 hazırlık karşılaşmasında kadroda yer alan 26 futbolcunun performanslarının çok iyi olduğunu ifade eden Sağlam, şunları söyledi 
     ''Bu aşamadan sonra beni zor bir görevin beklediğinin bilincindeyim. Beni eleştirenler oluyor. Hocanın kafasındaki kurgu hazır değil diyenler var. Kafamda sistem, kurgu, yeni oyun planı ve oyuncular oturmuş durumda. Planlarımızı, Kemal'in aramızdan ayrılması olasılığını da düşünerek yaptık. 
     Antalya kampında istediğimiz gibi çalışamadık. Dün de kendi tesislerimizde kar altında çalışmak zorunda kaldık. Karşılaştığımız güçlükler, doğa şartları bizi yolumuzdan alıkoyamaz. İnançla, hırsla yolumuza devam ediyoruz. Şartlar ne olursa olsun, davamız yolunda emin adımlarla yürümeye devam edeceğiz.'' Sağlam, ligin ikinci yarısında 4'lü defans olgusuyla karşılaşmalara çıkacaklarını, böylelikle daha fazla pozisyon bulmayı düşündüklerini kaydederek, ''Gaziantepspor'un defans elemanları bu sistemi uygulayabilecek güç ve kabiliyetteler. Sahip olduğumuz İbrahim Toraman ve Alper gibi oyuncular, Türkiye'nin en önemli defans oyuncularıdır'' dedi. 
     
     4 EKSİK 
     Denizlispor maçında 4 oyuncunun yer alamayacağını bildiren Sağlam, şöyle konuştu 
     ''4 eksik oyuncumuzun olması bizim için mazeret olmayacak. Hazır olan oyuncum çıkar ve oynar. Her zaman olduğu gibi sahaya yine kazanma hedefi ile çıkacağız. 
     Preko Fransa'da ve rehabilitasyon döneminde. Sanırım 2 veya 2,5 ay sonra sahalara dönecek. Halit, sakatlığının yüzde 90'ını attı, oynayabilir durumda. Maxim, idmanlara çıkmaya başladı, ama henüz hazır değil. Cesar'ın ön adalesinde sakatlık var, cezalı olduğu için Denizlispor maçında oynayamayacak. 
     Kesinlikle transfer yapmayı düşünmüyoruz. Sıkıntılarımızı yine takım içerisinde yapacağımız değişikliklerle çözmeye çalışacağız. Gençlerbirliği ve Fenerbahçe'den sonra ligin en fazla gol atan takımıyız. Gol yollarında bir sorun yaşayacağımızı sanmıyorum. Özellikle genç forvet elemanım Erdal özgüvenini buldu, gollerini yine sıralayacaktır.'' 
     





</TEXT>
</DOC>
