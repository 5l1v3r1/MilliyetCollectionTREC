<DOC>
<DOCNO> 136833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/ekonomi/eko07a.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Boeing’in uçak parçaları TAI’den 
</HEADLINE>
<TEXT>

TAI ile Boeing arasında imzalanan anlaşmaya göre Boeing’lerin birçok parçası TAI tesislerinde üretilecek 
     ANKARA AA 

     Savunma amaçlı yatırım projelerinin yanı sıra son yıllarda sivil - ticari havacılık alanındaki faaliyetlerini de yoğunlaştıran Türk Havacılık ve Uzay Sanayi TAI , bu alanda yeni bir anlaşmaya daha imza attı. TAI, ABD’nin dev havacılık firması Boeing ile geçtiğimiz günlerde yapılan bir anlaşmayla, 500 milyon dolarlık yeni bir üretim programını üstlendi. 
     Geçen yıl Savunma Sanayii Müsteşarlığı ile Boeing firması arasında imzalanan dört adet havadan ihbar ve kontrol Awacs uçağının tedarik anlaşmasına paralel üstlenilen proje, Boeing uçaklarının çok sayıda parçasının Türkiye’de TAI tesislerinde üretimini öngörüyor. Önümüzdeki 10 yıllık dönemi kapsayan ve 5 ayrı iş paketini kapsayan program çerçevesinde Boeing 737, 747, 757, 767 ve 777 uçak modellerine ait yaklaşık 6 bin adet değişik parça, TAI tarafından üretilecek. 
     
     Üretim 2008’de tamamlanacak 
     Boeing projelerindeki üstün performansı ve Boeing uçak üretimine sağladığı katkı dikkate alınarak, TAI’nin Awacs projesi ile bağlantılı olarak yürütülecek projeye, 2003 yılında başlanılacak ve üretim süreci 2008 yılında tamamlanacak. 
     TAI yetkililerinden edinilen bilgiye göre bu sürede 100 set Boeing 737 ön iniş takım kapaklarına ilaveten, Boeing 737 uçağı için yıllık ortalama 7 bin 514 adet detay, 2 bin 550 adet montaj parça, Boeing 767 uçağı için 1400 adet detay, 364 adet montaj parça ve Boeing 777 uçağı için ise 575 adet detay, 86 adet montaj parça TAI’de üretilecek. 
     



 EKONOMİ 






















</TEXT>
</DOC>
