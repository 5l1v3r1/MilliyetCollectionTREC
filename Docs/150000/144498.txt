<DOC>
<DOCNO> 144498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sondun21.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan tankları Fırat kıyısında durduruldu... 
</HEADLINE>
<TEXT>

     Amerikan piyadelerine ait tankların, Basra'nın batısında Irak kuvvetleriyle çatıştığı bildirildi. 
     Amerikalı Yüzbaşı Andrew Bergen, Basra'da gazetecilere yaptığı açıklamada, "Basra'nın batısındaki Irak güçlerine saldırıyoruz. Bunun kesinlikle büyük bir çatışma olduğunu söyleyebilirim" dedi. 
     İki gündür Umm Kasr’ı ele geçirmeye çalışan ABD birlikleri, hala bir miktar direnişle karşılaştıklarını’ bildirdi. ABD tanklarının, Basra dışında Irak kuvvetleriyle çatıştığı bildirildi. 
     Öte yandan Irak’ın güney sınırından giren ABD birliklerinin ilerleyişi, Fırat Nehri kıyısındaki Nasiriye kentinde Irak birlikleri tarafından durduruldu. 
     Nasiriye’de Irak’ın direnişi sürerken, ülkenin güneyindeki çölde ilerleyen bir ABD birliğinin de Irak ateşiyle karşılaştığı belirtildi. 
     
     Umm Kasr'a bombardıman başladı 
     ABD ve İngiliz güçleri, dün tamamıyla ele geçirdiklerini açıkladıkları Umm Kasr'ı yoğun top ateşine tutuyor. Irak'ın Basra Körfezi'ndeki stratejik öneme sahip liman kentinin üzerinde onlarca savaş helikopteri uçuyor. Yoğun Irak direnişini havadan helikopter atışı ve topçu bombardımanı ile kırmaya çalışan müttefikler 2 gündür Umm Kasr'ı ele geçirmeye çalışıyor. Dünkü açıklamalarda kentin tamamen ele geçirildiği duyurulmuş hatta limana ABD bayrağı çekilmişti. 
     
     Çölde çatışma 
     Irak'ın güneyindeki çölde, bir ABD birliğinin Irak ateşiyle karşılaştığı bildirildi. 
     CNN'in haberinde, birliğin yanında bulunan muhabirin, birliğin bilinmeyen sayıda Irak askeriyle karşılaştığı, askerlerin birliğin ilerlemesini durdurduğu ve topçu ateşi açıldığını söylediği bildirildi. 
     Muhabir, çatışmada Amerikan tarafından kayıp işareti görülmediğini söyledi. 
     





</TEXT>
</DOC>
