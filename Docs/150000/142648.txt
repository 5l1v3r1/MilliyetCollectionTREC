<DOC>
<DOCNO> 142648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun10.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "ABD ve İngiltere çoğunlukta olmadıklarını anladı" 
</HEADLINE>
<TEXT>

     Rusya Dışişleri Bakan Yardımcısı Yuri Fedetov, ABD ve İngiltere'nin BM Güvenlik Konseyi'nde Irak konusunda ''büyük çoğunluğun'' desteğini sağlayamadıklarını anladıklarını söyledi. 
     İtar-Tass ajansının haberine göre, Fedetov, ''Amerikan-İngiliz karar tasarısının oylamasını erteleme kararı alınması, hatta belki de tüm metnin oylamaya sunulmayacak olması, BM Güvenlik Konseyi üyelerinin çoğunun desteğini sağlayamadıklarını anladıklarını gösteriyor'' dedi. 
     Konsey'de ''Irak sorununun uluslararası denetimlerin devamıyla siyasi yollardan çözülmesi gerektiği'' görüşünün hakim olduğunu belirten Fedetov, Rusya'nın Irak hakkında şu anda yeni bir karar almasına gerek olmadığı yönündeki görüşünü de tekrarladı. 
     İngiltere'nin yeni sunduğu tekliflerin ''yapıcı'' olmadığını belirten Fedetov, ''İngiliz önerileri, Bağdat'a yönelik savaşı engellemek sorununu çözmüyor'' diye konuştu. 
     





</TEXT>
</DOC>
