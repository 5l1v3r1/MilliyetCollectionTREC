<DOC>
<DOCNO> 146021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sonspo18.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Puan kayıplarına karşın hala öndeyiz... 
</HEADLINE>
<TEXT>

     Beşiktaş Teknik Direktörü Mircea Lucescu, yoğun maç trafiği ve puan kayıplarına karşın ligde hala önde bulunduklarını ve önlerindeki günlerin kendileri açısından daha iyi olacağını söyledi. 
     Rumen teknik adam, siyah-beyazlı takımın BJK Nevzat Demir Tesisleri'nde gerçekleştirdiği idmandan sonra gazetecilerin sorularını yanıtladı. 
     Trabzonspor ve Gaziantepspor ile yaptıkları son 2 deplasman maçında uğradıkları puan kayıplarına karşın, hala takipçileri Galatasaray ve Gençlerbirliği'nden puan olarak önde bulunduklarını hatırlatan Lucescu, ileriki günlerde daha iyi olacaklarını kaydetti. 
     Bu 2 deplasmanın da çok zor olduğunu anlatan Lucescu, ''Bizi eleştirenler Beşiktaş'ın çok yakın bir zamana kadar 3 kulvarda mücadele ettiğini ve kimlerle oynadığını unutmamalı. Biz, aynı zamanda bu yoğun maç trafiği içinde sakatlıklarla da mücadele ettik'' dedi. 
     Şubat ayındaki olumsuz hava koşulları nedeniyle istedikleri çalışma ortamını bulamadıklarından da yakınan Rumen teknik adam, bu nedenle takımın randımanının biraz düştüğünü, milli maçlar nedeniyle lige verilen aranın kendilerini toparlamak açısından yararlı olduğunu kaydetti. 
     Futbolcularına hafta başında 3 gün izin verdiğini ve bunun fiziksel olarak kendilerini toparlamak için iyi bir süre olduğunu anlatan Rumen teknik adam, mental yorgunluğu gidermenin daha zor olduğunu bildirdi. 
     
     IRAK SAVAŞI'NIN YANKILARI 
     Lucescu, bir gazetecinin, Brezilya Başbakanı'nın, Irak Savaşı'nın uzaması durumunda Türkiye'de futbol oynayan Brezilyalı futbolcuları çağıracağı yününde basında yer alan haberlerle ilgili sorusu üzerine, hiç kimsenin böyle bir hakkının olmadığını, siyasetçilerin kendi reklamlarını yaptıklarını, Türkiye'de hiçbir sorun yaşanmadığını söyledi. 
     Lucescu, Beşiktaş'ın, savaş bölgesine yakın illerde deplasman maçlarının çokluğunun hatırlatılması ve bu bölgedeki maçların başka yerlere kaydırılmasını isteyip istemeyeceği biçimindeki bir soruya da, kendilerinin işinin futbol oynamak olduğunu ve Türkiye'de savaş ortamının bulunmadığı yönünde yanıt verdi. 
     
     MİLLİ TAKIM 
     Türkiye'nin, 12. Avrupa Şampiyonası 7. Eleme Grubu'nda 2 Nisan'da İngiltere ile yapacağı maç hakkında da görüşlerini açıklayan Lucescu, 2 takımın da çok iddialı olduğunu söyledi. 
     Türkiye'nin yüksek tempoda maçlar oynadığını vurgulayan Rumen teknik adam, ay-yıldızlı ekibin aynı tempoyu bu maçta da sergilemesi ve rakibine çok top kaptırmaması durumunda deplasmandan istediği sonuçla döneceğine inandığını kaydetti. 
     
     KOCAELİSPOR İLE İDMAN MAÇI 
     Beşiktaş, gelecek hafta Denizlispor ile yapacağı maçın hazırlıklarını sürdürdü. 
     BJK Nevzat Demir Tesisleri'nde yaklaşık 1.5 saat süren idmanda siyah-beyazlı futbolcular, kondisyona dayalı bir çalışma yaptı. Hafif sakatlığı bulunan Sergen, kondisyoner eşliğinde koşu yaparken, Ronaldo ise salonda çalıştı. İdmanda, milli futbolcular ile izinli olan Nouma yer almadı. 
     Öte yandan Beşiktaş, yarın Kocaelispor ile hazırlık maçı yapacak. 
     BJK Nevzat Demir Tesisleri'nde saat 15.30'da başlayacak maçta Rumen teknik adamın, sakatlıktan yeni çıkan ve yedek oyunculara şans tanıyacağı öğrenildi. 
     Bu arada idman maçının basına kapatıldığı bildirildi. 
     Beşiktaş, hazırlıklarını bu akşam basına kapalı yapacağı idmanla sürdürecek. 
     




</TEXT>
</DOC>
