<DOC>
<DOCNO> 131553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur28.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı "Silahlı Kuvvetler KKTC'nin arkasındadır" 
</HEADLINE>
<TEXT>

     Genelkurmay Başkanı Orgeneral Hilmi Özkök, bugünlerde en sıcak günlerini yaşayan Kıbrıs'ın, Türk halkının en önemli konularından biri olduğunu belirterek, silahlı kuvvetlerin de KKTC'nin arkasında ve destekçisi olduğunu bildirdi. 
     Orgeneral Özkök, KKTC Başbakanı Derviş Eroğlu'nu Genelkurmay Başkanlığı Karargahı'na gelişinde törenle karşıladı. 
     Eroğlu'nun ziyaret defterini imzalamasının ardından Eroğlu ve Orgeneral Özkök Genelkurmay Başkanlığı makamına geçtiler. 
     Orgeneral Özkök, burada yaptığı konuşmada, KKTC Başbakanı'nı Türkiye Genelkurmay Başkanlığı Karargahı'nda görmenin kendileri için büyük bir onur olduğunu bildirdi. 
     Orgeneral Özkök, şunları kaydetti 
     ''Kıbrıs'ta olup bitenleri hepimiz izliyoruz. Kıbrıs halkımızın ve Türkiye'deki halkımızın en önemli konularından birisi... Bugünlerde en sıcak günlerini yaşıyor. Böyle bir ortamda Sayın Başbakan'ın buraya gelmesi bizlere ayrıca bir mutluluk vermiştir. Kendisiyle eskiden beri tanışıyorum, Kıbrıs'taki görev sıramdan beri... Kendisiyle biraz sonra Ada'daki son gelişmeleri konuşma imkanı bulacağımdan dolayı çok mutluyum.'' Derviş Eroğlu da Orgeneral Özkök ile Kıbrıs'taki görev süresi içinde 2 yıl birlikte çalışma mutluluğuna erdiğini belirterek, ''Dolayısıyla Ankara'ya gelip de komutanımızı görmeden ayrılmak kolay değil, mümkün de değil'' dedi. 
     Orgeneral Özkök ile Kıbrıs konusunu birarada değerlendireceklerini ifade eden Eroğlu, ''Kendileri zaten yıllardan beri Kıbrıs olaylarının, Kıbrıs konusunun içinde. KKTC'ye, KKTC halkına olan sempatisini ve sevgisini biliyoruz. Hem Kıbrıs Türkü'nün sevgilerini, saygılarını iletmek istiyorum hem de hükümetimizin kendilerine olan sevgisini, güvenini, saygılarını iletiyorum'' diye konuştu. 
     
     ''BİRLİK VE BERABERLİK'' 
     Orgeneral Özkök ile birarada olmaktan dolayı büyük mutluluk duyduğunu dile getiren Eroğlu, şöyle devam etti 
     ''İnanıyorum ki, birlik ve beraberlik içinde geldiğimiz şu günde, KKTC'nin içinde olduğu sorunlu dönem yine birlik, beraberlik içinde geride kalacaktır. KKTC devletini birlikte kurduk, bugünlere kadar da birlikte yaşattık. Kıbrıs Türkünün mutluluğu için, huzur ve güven içinde yaşaması için işbirliğimizi devam ettirdik ve sizlerin desteğiyle de bunu başardık. 
     Bir geçiş dönemindeyiz. Değişik senaryoların etkileşimi altında bulunan insanlarımız da vardır. Elbette, uzun süren görüşmelerin dayattığı bir ortamda yine sabırla bu müzakerelerden de alnımızın akıyla çıkacağız. KKTC insanını mutlu edecek, geleceğini karartmayacak bir anlaşmayla çıkacağız. Temennimiz ve gayretlerimiz bu yönde olacaktır. Eğer bir anlaşma sadece bizim arzumuza iyi niyetimize bağlı değilse, karşı tarafın da aynı iyi niyeti ve arzuyu ortaya koyması gerekir. Müzakereler devam ediyor. 
     Bu dönemde en fazla birlik ve beraberliğe ihtiyacımız vardır. Tabi Anavatanımız Türkiye'nin ve silahlı kuvvetlerinin desteğine ihtiyacımız vardır. Bunu da görmüş olmaktan ve almış olmaktan sizlere ve şahsınızda Türk Silahlı Kuvvetleri'ne teşekkür ediyorum.'' 
     
     ''TSK'NIN KKTC'NİN ARKASINDA OLDUĞUNUN BİR SEMBOLÜ...'' 
     Eroğlu, daha sonra ziyaretinin anısına Orgeneral Özkök'e ''Başbakanlık'' yazılı bir plaket sundu. 
     Orgeneral Özkök de Genelkurmay Başkanlığı ile kuvvet komutanlıklarının sembolize edildiği bir plaketi, ''Bu vesileyle silahlı kuvvetlerimizin KKTC'nin ne kadar arkasında, ne kadar destekçisi olduğunun bir sembolü olarak bunu size takdim etmekten şeref duyuyorum'' sözleriyle, Eroğlu'na verdi. 
     





</TEXT>
</DOC>
