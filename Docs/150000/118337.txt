<DOC>
<DOCNO> 118337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/guncel/agun.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl’ın Harry’si konu mankeni çıktı 
</HEADLINE>
<TEXT>

Jet Fadıl’la uçaktan inen Kanadalının, General Motors yetkilisi olduğu ve Siirt’te kurulacak otomobil fabrikası için geldiği iddia edildi ama firma, "Böyle bir çalışanımız yok" dedi... 
     ŞÜKRAN PAKKAN İstanbul 

     Kırmızı bültenle aranırken Siirt milletvekili seçilen Fadıl Akgündüz’e, Türkiye’ye dönerken eşlik eden Kanada pasaportlu esrarengiz kişinin kimliği kafa karıştırdı. Akgündüz’ün attığı her adımı kamerayla kaydeden Harry Bartholomew’un, otomotiv firması General Motors’un yetkilisi olduğu öne sürüldü ve konuyla ilgili rapor hazırlayacağı iddia edildi. Ancak daha sonra işin aslının böyle olmadığı ortaya çıktı. 
     
     GÜZEL İMAJ OLACAKTI 
     Dava konusu olan ve henüz inşaatı bile başlamamış Siirt’teki otomobil fabrikasını tamamlama sözü veren Akgündüz, bir General Motors’ yetkilisiyle Türkiye’ye gelerek vaadini gerçekleştireceğine dair başarılı bir imaj yarattı. Ancak General Motors’un Türkiye Dış İlişkiler Müdürü Sinan Ulusoy’un açıklamalarıyla birlikte her şey su yüzüne çıktı. Ulusoy, GM’de çalışan herhangi bir yetkilinin Türkiye ziyaretinden, özellikle de inceleme gezisi olduğunda haftalar öncesinden haberdar edildiklerini vurgulayarak, "Fadıl Akgündüz’ün yanında gezen kişi General Motors için çalışmamaktadır" dedi. 
     
     AKGÜNDÜZ’DEN SES YOK 
     Ulusoy, Zürih merkez dahil olmak üzere yurtdışı temsilcilikleriyle yaptığı görüşmelerden Türkiye’de şu an herhangi bir yetkililerinin bulunmadığı cevabını aldığını söyleyerek, şöyle konuştu "General Motors yetkilisi olduğunu söyleyen bu kişi hakkında araştırma yaptık. Ancak, aldığımız ilk sonuçlar bu kişinin bizimle çalışmadığını ortaya koydu. Araştırmalarımız devam ediyor, konuyla Zürih ilgileniyor. Önümüzdeki günlerde resmi açıklama yapacağız." Bu arada telefonla ulaşmaya çalıştığımız Fadıl Akgündüz’ün avukatları konuyla ilgili görüşme talebimizi reddettiler. 
     
Jet Fadıl, Meclis dışı kalabilir Siirt’te 2. seçim hesapları      GÖKÇER TAHİNCİOĞLU 

     YSK’nın, AKP’nin Siirt’te yapılan seçimin iptali başvurusunu uygun bulması halinde yeniden yapılacak seçimde, Fadıl Akgündüz Meclis dışında kalabilecek. Pervari İlçe Seçim Kurulu, sandık kurulmadığı iddia edilen Doğan köyündeki görevliler hakkında suç duyurusunda bulunurken, YSK’nın büyük ihtimalle, AKP’nin itirazını reddeden il seçim kuruluyla aynı yönde karar vereceği kaydedildi. Barajı aşamadığı için Meclis’e milletvekili sokamayan DEHAP, seçimin yenilenmesi halinde bağımsız adaylarla Meclis’i zorlayacak. 
     
     ÜÇ SANDIK KURULDU 
     Seçim yenilenirse Akgündüz’le, CHP’nin milletvekili yerine, DEHAP ve AKP’nin gösterdiği adaylar TBMM’ye girebilecek. Siirt’te 3 Kasım seçiminde DEHAP 26 bin, Akgündüz 11 bin, AKP 15 bin, CHP ise 8 bin oy almıştı. Bu arada, sandık kurulmadığı iddia edilen Pervari’ye bağlı Doğanköy’de, İlçe Seçim Kurulu’nca üç sandık kuruldu. Kurul altı görevliyi köye gönderirken, kendisini geçici görevli olarak yazdıran üç köylü gelmedi. Seçmenler de gelmediği için kayıp’ sandık görevlileri yerine kimse görevlendirilmedi. İlçe Seçim Kurulu görevlileri de durumu tutanak altına aldı. 
     
     



 GÜNCEL 
















</TEXT>
</DOC>
