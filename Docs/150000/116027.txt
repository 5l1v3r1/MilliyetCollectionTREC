<DOC>
<DOCNO> 116027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur32.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a 200 milyarlık tazminat davası 
</HEADLINE>
<TEXT>

     İş Bankası'nın eski yönetim kurulu üyeleri Mustafa Özyürek ve Erbaşar Özsoy, işadamı Erol Evcil'e 170 milyon dolar kredi verdiklerini iddia eden AKP Genel Başkanı Recep Tayyip Erdoğan aleyhine, 200 milyar liralık tazminat davası açtı. 
     Ankara Nöbetçi Asliye Hukuk Mahkemesi'ne açılan ve Avukat Nazmi Baran'ın hazırladığı davanın dilekçesinde, CHP Genel Başkanı Deniz Baykal ile Erdoğan'ın, 25 Ekim'de Kanal D televizyonunda Seçim Arenası programına katılarak, ülke meselelerini tartıştıkları anımsatıldı. 
     Erdoğan'ın, İş Bankası'nın Yönetim Kurulu üyelerinden 4'ünü CHP'nin atadığına değindiği belirtilen dava dilekçesinde, işadamı Erol Evcil'e 170 milyon dolarlık kredinin Özyürek ve Özsoy'un da aralarında bulunduğu yönetim tarafından verildiğini söylediği hatırlatıldı. Talep edilen kredilerin, bankanın alt birimlerince yapılan araştırma ve incelemeler sonucunda üst yönetime doğru işleyiş içinde sonuca bağlandığı anlatılan dava dilekçesinde, kredi kullandırmanın ve geri dönüşünü sağlamanın, krediyi öneren genel müdürlük ilgililerinin sorumluluğunda olduğu ifade edildi. 
     Evcil'in iş yaşamına, bankalarla ilişkilerine yer verilen dava dilekçesinde, Evcil'in sahip olduğu Eze Grubu'na 1993 ile 1996 yılları arasında kredi verildiği, Özyürek ve Özsoy'un ise 1997 yılında yönetim kurluna girdikleri kaydedildi. Dilekçede, "Özyürek ve Özsoy, Evcil'e verilen kredilere imza atmadıkları gibi, bu kredilerin verilmesine sebep olanların cezalandırılması için her türlü çabayı göstermişlerdir" denildi. 
     Davacıların ülke çapında tanınmış, önemli bürokratik görevler üstlenmiş kişiler olduğu belirtilen dilekçede, Erdoğan'ın sözlerinin Özyürek ve Özsoy'u önemli ölçüde zarara uğrattığı öne sürüldü. 
     Dilekçede, "Banka hortumlamanın büyük örneklerinden biri olan Eze Grubu-Erol Evcil olaylarıyla hiç alakası olmayan Özyürek ve Özsoy'un isimlerinin çirkin kredi olayının düzenleyicisi olarak gösterilmesiyle, kişisel haklarına çok büyük saldırıda bulunulmuştur. Haksız fiilin, günlerdir reklam yapılan reytingi en yüksek televizyon programında işlenmiş olması, saldırının toplumsal etkisini artırmıştır" ifadelerine yer verildi. 
     Dilekçede, Özyürek ve Özsoy'un kişilik haklarına saldırıldığı gerekçesiyle her iki davacı için 100'er milyar lira olmak üzere toplam 200 milyar lira manevi tazminat talep edildi. 
     





</TEXT>
</DOC>
