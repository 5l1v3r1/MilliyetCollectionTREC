<DOC>
<DOCNO> 122139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo03.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Menejeri Hasan Şaş hiçbir kulüple anlaşma yapmadı... 
</HEADLINE>
<TEXT>

     Galatasaray'ın milli futbolcusu Hasan Şaş'ın menajeri Mehmet Soykök, şu ana kadar Hasan Şaş adına hiçbir kulüple ne resmi, ne protokol ne de bir ön anlaşma yapmadıklarını söyledi. 
     Sarı-kırmızılı futbolcunun, 31 Mayıs 2003'e kadar Galatasaray ile sözleşmesi bulunduğunu belirten Soykök, ''Basında çıkan haberler hem Hasan'ı, hem de kulübünü zor durumda bırakıyor. Hasan'ı taraftarlarına ve yönetimine karşı zor durumda bırakıyor'' dedi. 
     Menajer Soykök, Hasan Şaş için Avrupa'dan gelen teklifleri Galatasaray Kulübü'ne yönlendirdiklerini ifade ederek, şunları söyledi 
     ''Hasan adına söylüyorum. Gelen teklifleri Galatasaray Kulübü'ne yönlendiriyoruz. Hasan'ın transferinin gerçekleşebilmesi için şu aşamada Galatasaray'ın izin vermesi gerekiyor. Ayrıca, sezon sonunda da öncelikle Galatasaray ile oturup konuşacağız. Eğer bu görüşmelerde bir anlaşma gerçekleşmezse gelen teklifler değerlendirilecek.'' Mehmet Soykök, uluslararası menajer olarak kesinlikle gizli kapaklı bir iş yapmadıklarını kaydederek, ''Biz kesinlikle gizli hiçbir çalışma yapmıyoruz. Ayrıca, bizim de antrenörlüğümüzü yapan Fatih Terim'in olduğu bir yerde böyle bir şey yapmamız kesinlikle düşünülemez. Zaten biz, bize bağlı futbolcuların transferlerinde kesinlikle böyle gizli kapaklı saygısızca bir işi yapmayız. Biz ahlaki olarak böyle bir davranış içinde olmayız. Tüm işlerimiz hem kulüplerin, hem de futbolcuların gözü önünde gerçekleşiyor'' diye konuştu. 
     





</TEXT>
</DOC>
