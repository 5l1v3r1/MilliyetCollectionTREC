<DOC>
<DOCNO> 143120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/spor/ygokce.html </URL>
<DATE> 2003/03/17/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Çifte sınav 
</HEADLINE>
<TEXT>

     Siyah - Beyazlılar, Ankaragücü karşısına bu defa çift santrforla çıktılar. İlhan ve Ahmet Dursun’un sayı arayışına oynadığı sürece Sergen, sonra da onun yerini alan Pancu da katıldılar. Orta alanda Tayfur’suz oluşan ön liberolar - Yasin ve Giunti - beklenen etkinliği gösteremiyordu. Yasin’in fizik mücadeleden kaçmamasını takdirle izledik. Ancak topu oyuna sokuşunda yaratıcılık ve ofansif zenginlik yoktu. Giunti ise ikili mücadeleleri zaten sevmiyor. Ayağına gelen topları da doğru kullandığı söylenemez. Öte yandan, Kaan Dobra ve Serdarlı kanatlarda da Beşiktaş’ın etkin olamadığını gördük. Kaan’ın gayretleri olumlu sonuçlar vermedi. Serdar ise Baidoo’nun kontrol ettiği kanatta savunma fonksiyonlarının fazlasını gerçekleştiremedi. Oyuna kötü başlayan Zago, Ahmet Dursun’un attığı gole asist yaparak hem tabelayı, hem de kendi moralini düzeltti. 
     Beşiktaş’ın lider oyuncu sıkıntısı da var. Liderliği tartışılmaz Sergen’in fizik yetersizliğine rağmen özveriyle oynamak istediğini görüyoruz. Ne var ki, kullandığı topların çoğuna arkadaşları ayak ve kafa uyduramıyor. Yine de dokuz topun altısını pozisyona dönüştüren Sergen, ikili - üçlü kıskaç altında sadece üç topu kötü kullandı. Kaptan’ın bu iyi niyetli çabalarını Lazio maçına dönük bir umut olarak not etmekte yarar var. Öte yandan İlhan Mansız’ın da hırsını ve enerjisini sergilediği oyun takdire değerdi. İlhan, enstantanelerde golü bulamadı, ama kullandığı dört frikikle kalecinin ruhunu sarstı. 
     Ankaragücü yenik düştükten sonra ikinci yarıda beraberlik için anormal baskılı oynadı. Pancu’lu Beşiktaş bu baskıya karşı kontrolü elde tutmaya çalışırken karşı atak fırsatlarını değerlendiremedi. Dedik ya, bu maç ikili bir sınavdı. O nedenle, futbolu fazla ölçüp biçmeyelim. Kafalar meşgul. Haftayı kayıpsız kapatmak bile Beşiktaş için başarı sayılır. Ankaragücü de Yılmaz ve Hüseyin gibi futbolcularının yokluğuna rağmen iyi mücadele etti. 
     
     



 SPOR 





























</TEXT>
</DOC>
