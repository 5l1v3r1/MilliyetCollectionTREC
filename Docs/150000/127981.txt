<DOC>
<DOCNO> 127981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/ekonomi/eko01.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hortumcudan sökerek alırız' 
</HEADLINE>
<TEXT>

   Milletin alınterini hortumculardan söke söke alacaklarını söyleyen Başbakan Recep Tayyip Erdoğan, 'Haksızlıkları gidermeye ve sosyal adaleti tesis etmeye kararlıyız' dedi 
   ANKARA Milliyet 
   
   Başbakan Recep Tayyip Erdoğan, Türkiye'ye artık hasta adam yakıştırması yapılmadığını kaydederek, "Milletin alınteri arsız, asalak, hortumcu ve hırsızlardan, söke söke geri alınmadan, bize rahat ve dinlenme yoktur" dedi. 
   Erdoğan, "Ulusa Sesleniş" konuşmasında şunları kaydetti 
   "Artık ülkemiz zor ve sıkıntılı kriz zamanlarını aşmıştır. En kötümser ekonomik çevreler bile bugün artık Türkiye'den bahsederken karanlık tablolar çizemiyorlar. Hasta, iyileşerek sağ salim ayağa kalkmıştır. En kısa zamanda tek haneli enflasyon hayalini hep birlikte gerçekleştireceğiz. Sizler daha rahat nefes almaya başlamadıkça, bize de rahat ve huzur olmayacaktır. Bilesiniz ki, emeğin hakkı son kuruşuna kadar sahibine verilmeden, bize rahat bir uyku yoktur. Milletin alınteri hırsızlardan, arsızlardan, asalaklardan ve hortumculardan söke söke geri alınmadan, bize rahat ve dinlenme yoktur. Bizler bu ülkede ters giden şeyleri düzeltmeye, haksızlıkları gidermeye ve sosyal adaleti tesis etmeye kararlıyız." 
   
   'Menzil yakındır' 
   Ekonominin bir süre daha sıkı bir programa ihtiyacı olduğunu belirten Erdoğan, "Bu, çok uzun sürmeyecektir. Yol zorlu olsa da inşallah menzil yakındır. İnşallah hep birlikte o güzel günleri de göreceğiz" dedi. Erdoğan 2004'ü işsizlikle mücadele yılı olarak gördüklerini söyledi. Erdoğan, 2004'ün başında İstanbul Boğazı'nda Tüp Geçit projesinin başlayacağını da sözlerine ekledi. 
   
   
</TEXT>
</DOC>
