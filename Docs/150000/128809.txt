<DOC>
<DOCNO> 128809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/ekonomi/eko05.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
11,200 test edilebilir 
</HEADLINE>
<TEXT>

Enflasyondaki düşüş eğilimi ve ihracat artışı ekonominin iyi yolda olduğunu gösteriyor. Alım sinyalleri hacim artışıyla desteklenebilirse 11,000- 11,200 aralığındaki direnç bölgesinin geçilmesi beklenebilir 
     Zeynep Candan AKTAŞ 

     Haftayı güçlenme çabalarıyla geçiren endekste kapanış 10,838 puan oldu. Endeks geçen haftaya göre yüzde 3,6 değer kazandı. En çok değer artışı yüzde 12,7 ile Turizm Endeksi’nde olurken, onu yüzde 10,2 ile Metal Ana Sanayi izledi. Senet bazında bakıldığında İMKB 100’de Arsan yüzde 38, Kardemir D yüzde 30 ve İhlas GYO yüzde 25 getiri ile ilk sıraları aldılar. İMKB’de en çok kazandıranlar genelde işlem derinliği sığ olan senetlerden çıktı. Haftanın en çok işlem gören senetleri Yapı Kredi, İş C ve Garanti oldu. Yapı Kredi’nin İstanbul yaklaşımına alınması bir anlamda borsadaki güçlenmenin de ilk kıvılcımı oldu. 
     Çarşamba günü yılbaşı tatiliyle bölünen haftada öne çıkan konular Irak, Kıbrıs görüşmeleri ve ihracatta yaşanan artış oldu. Cuma günü açıklanan enflasyon verileri ve ihracat artışı gelecek hafta piyasada daha çok satın alınabilir. Yıllık tüketici bazında yüzde 29,7 olarak gerçekleşen enflasyon resmi hedeflerin de altında kaldı. Bu en azından ekonominin iyi yolda olduğunu ve uygulanan politikaların başarılı olduğunu göstermesi açısından önemli. Teknik göstergelerde izlenen alım sinyalleri hacim artışıyla desteklenebilirse 11,000- 11,200 aralığındaki direnç bölgesinin geçilmesi beklenebilir. Muhtemelen hafta başında güçlü, hafta sonuna doğru ise biraz daha satıcılı bir piyasa görülebilir. Endekste destekler 10,400 ve 10,000 seviyesinde. 
     Bol kazançlı bir yeni yıl dileğiyle. 
     



 EKONOMİ 














</TEXT>
</DOC>
