<DOC>
<DOCNO> 140176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/ekonomi/aeko.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Program sıkılaştırılacak 
</HEADLINE>
<TEXT>

Tezkerenin çıkmamasının ardından Başbakan Gül başkanlığında yapılan zirvede, ekonomideki gelişmeler, alınacak önlemler ve 2003 bütçesi görüşüldü. Programın sıkılaştırılması gündemde 
     ANKARA Milliyet 

     Türkiye’de yabancı asker bulundurma ve yurtdışına asker gönderme tezkeresinin Meclis’te benimsenmemesinin ardından dün Başbakanlık’ta iki ayrı ekonomi zirvesi yapıldı. 
     Öğleden sonra yapılan ve yaklaşık iki saat süren zirveye Başbakan Gül’ün yanı sıra Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan, Maliye Bakanı Kemal Unakıtan ve üst düzey tüm ekonomi bürokratları katıldı. Tezkerenin Meclis’ten geçmemesi nedeniyle piyasalarda oluşacak gelişmeler, 24 - 30 milyar dolarlık kredi olanağını da içeren ABD’nin ekonomik destek paketinin gelmemesi ihtimali, savaş çıkması halinde alınacak tedbirler ve 2003 bütçesinin ele alındığı zirvenin ardından Babacan ve ekonomi bürakratları Hazine’ye geçerek IMF ile görüşme masasına oturdu. 
     
     Gül’den piyasalara mesaj 
     Üst düzey bir yetkili, Milliyet’in sorularını yanıtlarken, IMF’ye "Bizim kaynağımız yok. Buyrun bu işin içinden beraber çıkalım diyeceğiz. Programın sıkılaştırılması söz konusu. Ama IMF ile görüşülmesi gerek" diye konuştu. 
     Bu arada, Başbakanlık’ta saat 21.00’de başlayan ve geç saatlere kadar süren ikinci zirveye Bakan Babacan ile AKP’nin ekonomi kurmayları katıldı. Başbakan Gül, bu sabah saat 9.00’da Başbakanlık’ta düzenleyeceği basın toplantısında ekonomik konularda açıklamalarda bulunacak. 
     
Bütçe bugün Meclis’te      Maliye Bakanı Kemal Unakıtan, Başbakanlık’taki zirveden çıkışında yaptığı açıklamada, bütçenin bugün Meclis’e sevk edilebileceğini söyledi. Bütçenin hükümet açısından artık tamamlandığını kaydeden Unakıtan, "IMF ile son kalan noktalarıda görüşeceğiz" dedi. Bir gazetecinin, "2.7 katrilyon liralık ayni krediler sorunu çözümlendi mi " sorusuna Bakan Unakıtan, "IMF, Bu sefer saymayız’ diyor. Bana göre sayılması lazım. Nasıl gelişecek bilmiyorum ama ona rağmen faiz dışı fazla hedefi tutturulacak" karşılığını verdi. 
     



 EKONOMİ 














</TEXT>
</DOC>
