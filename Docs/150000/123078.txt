<DOC>
<DOCNO> 123078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/guncel/gun02.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz 2000’li yılların çiçek çocuklarıyız 
</HEADLINE>
<TEXT>

Savaşa Hayır mitingine katılan Greenpeace’in Türkiye Ofisi’nden Erdem Vardar, "Kendimizi 68’li çiçek çocuklar gibi görüyoruz, onların ruhunu taşıyoruz" diyor 
     SEMRA KARDEŞOĞLU İstanbul 

     İstanbul’da geçen pazar günü düzenlenen "Savaşa Hayır" mitinginde en ilgi çeken gruplardan biriydi Greenpeace gönüllüleri. Başlarında renkli perukları, yanaklarında çiçek resimleri, üzerlerinde renkli gömlekleri, balonları ile onlar mitinge ayrı bir hava kattılar. Aslında biz Greenpeace’çileri daha çok tırmandıkları bacalar ya da Boğaz’ın ortasında gemilere tırmanarak açtıkları kocaman pankartlarla tanıyoruz. "Savaşa Hayır" mitingi onların Türkiye’de katıldıkları ilk miting olma özelliği taşıyor. 
     
     SİLAHLANMAYA KARŞIYIZ 
     Neden bu mitinge katıldıklarını Türkiye Ofisi Kampanya Sorumlusu Erdem Vardar şöyle açıkladı "Greenpeace’in ilk ortaya çıkışı dünyadaki nükleer denemeler üzerine oldu. Biz de bir savaş durumunda insanların ölümüyle birlikte gelecek kuşaklara kirlenmiş bir dünya bırakılacağını düşünüyoruz. Mitinge bunun yaşanmamasına katkıda bulunabilmek için katıldık. Sadece Irak savaşına değil, silahlanmaya karşı yürüdük." 
     
     ÖZEL GÖMLEK DİKTİRDİK 
     Vardar uzun bir hazırlık süreci yaşadıklarını belirterek, şunları anlattı "Kendimizi bir parça 68’li çiçek çocuklar gibi düşünüyoruz. Onların ruhunu taşıyoruz. Bu mitingde farklı bir yanımız olsun istedik. Renkli gömlekler yaptırdık, üzerine barış işareti koyduk. Balonlar hazırladık. Kimimiz renkli peruklar, kimimiz de burun taktı. Bunlarla o çiçek çocuk ruhunu yansıtmaya çalıştık." 
     
Herkes gücüne göre katkıda bulunuyor...      Mitingde gerçekten büyük ilgi gördüklerini söyleyen Vardar, tüm masrafları kendi ceplerinden karşıladıklarını söyledi. Çevre sorununun bugün birçok parti ya da kuruluş tarafından dile getirildiğini kaydeden Vardar, bu duyarlılığın önümüzdeki yıllarda daha da yükseleceğine inanıyor. Her yaş grubundan gönüllü ve destekçileri olduğunu anımsatan Vardar, sözlerini şöyle sürdürdü "Elbette büyük yaştaki gönüllülerimiz bir baca eylemine katılmıyor. Herkes kendi gücü, kapasitesi ölçüsünde destek veriyor. Kimileri sadece para desteğinde bulunuyor. Ancak çoğunluk üniversite öğrencisi." 
     
     
     



 GÜNCEL 













</TEXT>
</DOC>
