<DOC>
<DOCNO> 122374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/ekonomi/aeko.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçmiş enflasyon pazarlığı 
</HEADLINE>
<TEXT>

IMF Avrupa Bölge Direktörü Deppler’le görüşmede kamu toplu iş sözleşmelerinde geriye dönük enflasyon kadar zam uygulanmasına ilişkin hazırlık gündeme getirildi 
     SEÇKİN ÜREY Ankara 

     Uluslararası Para Fonu IMF Avrupa 1. Bölge Direktörü Michael Deppler’in AKP iktidarıyla tanışacağı iki günlük Türkiye ziyaretine Başbakan Yardımcısı Mehmet Ali Şahin’le başladı. Görüşmede 2003 yılı kamu işçileri toplu iş sözleşmeleri ve Vakıfbank özelleştirmesinin ele alındığı bildirildi. 
     Ziyarette toplu iş sözleşmeleri kapsamına giren işçi sayısı masaya yatırılırken, rakamın yaklaşık 440 bin olacağı ifade edildi. Görüşmede Şahin’in işçilere yapılacak zam konusunda "geriye dönük" enflasyonun hesaplanmasına ilişkin Maliye ve Hazine’nin çalışmalarının devam ettiğini belirttiği, Deppler’in ise 57. Hükümet döneminde hedeflenen "enflasyon oranında zam" taahhüdünü hatırlattığı ifade edildi. 
     Deppler ve kendisiyle birlikte Türkiye’ye gelen IMF Türkiye Masası Şefi Juha Kahkonen, Şahin’in ardından Merkez Bankası Başkanı Süreyya Serdengeçti, Maliye Bakanı Kemal Unakıtan, BDDK Başkanı Engin Akçakoca ve Hazine Müsteşarı Faik Öztrak’la biraraya geldi. 
     
Bürokratlar özel kalemde bekledi      IMF’nin daha önce yaptığı ziyaretlerde yaşanılanın aksine Maliye Bakanı Kemal Unakıtan, görüşmeyi tek başına gerçekleştirdi. 
     Unakıtan’ın bürokratları görüşmeye almamasının nedeni olarak toplantıda detaylara girmek istememesi gösterildi. Bürokratlar, görüşmeden önce Unakıtan’la daha öncede verdikleri brifinglere ek olarak bir toplantı yaptı. Bürokratların olduğu toplantılarda IMF yetkililerinin detay ve teknik konulara girdiğini göz önünde bulunduran Unakıtan, bu nedenle bürokratların görüşmeye katılmasını istemedi. Ancak görüşmede detaylara girme ihtimaline karşı Unakıtan, bürokratların çağrılabilmesi için özel kalem müdürünü odasında beklemesini istedi. 
     
Vakıfbank’ı sordular      IMF Avrupa 1. Bölge Direktörü Deppler ve Türkiye Masası Şefi Kahkonen’in Başbakan Yardımcısı Mehmet Ali Şahin’le görüşmesinde Vakıfbank’ın özelleştirme süreci de gündeme geldi. Bankanın finans kısmının gayrimenkul kısmından ayrı özelleştirilmesi görüşü IMF’ye iletildi. Vakıfbank’la ilgili olarak da bankanın 2003 Haziran ayına kadar özelleştirileceği yolunda verilen taahhüt hükümet kanadına hatırlatıldı. 
     
Deppler kayboldu      Deppler, görüşmenin ardından Başbakanlık Merkez Binası’nda çıkış yolunu bulamadı. Binaya tercümanla gelen Deppler ve Kahkonen, Başbakan Yardımcısı Şahin’in Devlet Bakanlıkları bölümünde bulunan makamından çıktıktan sonra tercümanları bir süre daha içerde kaldı. Bu sırada Deppler ve Kahkonen binadan çıkmak için hareket ettiler ancak yolu bulamadılar. İkiliye çıkış yolunu gazeteciler gösterdi. 
     
Hükümet bütçenin küçülmesinde ısrarlı      Maliye ve Hazine bürokratları dün akşam saatlerinde Hazine Müsteşarlığı’nda biraraya gelerek gece geç saatlere kadar geçici bütçe üzerinde çalıştılar. Hazine Müsteşarı Faik Öztrak da Deppler’le yaptığı yaklaşık 1.5 saat süren görüşmenin ardından bütçe toplantısına katıldı. 57. Hükümet’in açıkladığı 143 katrilyonluk bütçe rakamının küçültülmesini isteyen AKP hükümetinin 2003 bütçesinin 134-135 katrilyon seviyesine çekmek istediği öğrenildi. Buna göre üç aylık yapılacak geçici bütçe büyüklüğünün de 35 katrilyon lira seviyesinde tutulmak istendiği ifade edildi. 
     



 EKONOMİ 



















</TEXT>
</DOC>
