<DOC>
<DOCNO> 124942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun08.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rachel "Türk sevgilime dönmek istiyorum" 
</HEADLINE>
<TEXT>

     Marmaris'te tatil yaptığı sırada tanıştığı 24 yaşındaki Mehmet Ocak ile evlenmek üzere Gaziantep'e kaçan, ailesi tarafından dün İngiltere'ye getirilen 14 yaşındaki İngiliz kızı Rachel Lloyd, ''Türk sevgilisine dönmek istediğini'' söyledi. 
     The Mirror gazetesine konuşan genç kız, ''Onunla olmamı sağlayacağını bilsem, ondan bir çocuk doğurmak isterdim. Ama biliyorum ki, şimdi artık çok geç, hiç değilse bir süre için bu imkansız'' dedi. 
     ''Sevgilisini çok sevdiğini, ona dönmek istediğini'' belirten Rachel Lloyd, aralarındaki yaş farkına ve kendisinin çok genç olmasına aldırmadığını belirtti. 14 yaşındaki İngiliz kızı, ''Onu seviyorum ve bir tek bunun önemi var. Bütün istediğim Türkiye'de kalmak ve onunla birlikte olmak'' diye konuştu. 
     Mehmet Ocak'a cep telefonuyla mesaj gönderdiğini, ancak yanıt alamadığını söyleyen genç kız, çoğu kişinin kendisini ''deli'' olarak görebileceğini, ancak ''deli olmadığını, sadece onu çok sevdiğini'' kaydetti. 
     Mayıs ayından bu yana büyükannesiyle yaşayan Rachel Lloyd'un geleceğine sosyal servisler karar verecek. Önümüzdeki günlerde Rachel ile annesi, babası ve büyükannesiyle görüşmeler yapacak olan sosyal servis görevlileri, genç kıza bir ortam sağlamaya çalışacak. 
     
     





</TEXT>
</DOC>
