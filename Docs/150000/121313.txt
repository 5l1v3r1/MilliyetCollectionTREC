<DOC>
<DOCNO> 121313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun10.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş cevabını kısa sürede verecek... 
</HEADLINE>
<TEXT>

     KKTC Cumhurbaşkanı Rauf Denktaş'ın, BM Genel Sekreteri Kofi Annan'a ''görüşlerini içeren'' cevabını çok kısa sürede vereceği bildirildi. 
     Denktaş'a yakın kaynaklar, ''KKTC Cumhurbaşkanı'nın, Annan'a vereceği cevap üzerinde çalıştığını ve ilgili çevrelerle sürekli temas halinde olduğunu'' ifade ettiler. Bu bağlamda Denktaş'ın Salı gününü KKTC hükümeti ve siyasi parti liderleriyle telefon teması yaparak geçirdiği öğrenildi. 
     Kaynaklar, Denktaş'ın cevabının bugün mü yoksa ABD'de tatil olan ''Thanksgiving'' şükran günü nedeniyle perşembeden sonra mı vereceği konusunda ise açıklama yapamayacaklarını ifade ettiler. 
     BM Genel Sekreteri Annan halen New York dışında bulunuyor. BM sözcüsü, Annan'ın New York'a 4 Aralık'ta döneceğini bildirdi. Ancak Denktaş'ın cevabını, BM Kıbrıs Özel Temsilcisi Alvaro de Soto aracılığıyla ileteceği belirtiliyor. 
     Öte yandan, ABD Dışişleri Bakanlığı Kıbrıs Özel Temsilcisi Thomas Weston'un, hava elverişli olduğu takdirde bugün Washington'dan New York'a gelerek Denktaş'la hastanede görüşeceği belirtildi. Ziyaretin sabah saatlerinde yapılması bekleniyor. 
     





</TEXT>
</DOC>
