<DOC>
<DOCNO> 149072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun37.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeta Jones'un düğününü izinsiz görüntüleyen Hello yandı.. 
</HEADLINE>
<TEXT>

     Sinema dünyasının ünlü çifti Catherine Zeta-Jones ve Michael Douglas'ın, düğün fotoğraflarını izinsiz yayımlayan Hello dergisi hakkında açtıkları dava, çiftin lehine sonuçlandı. 
     Yaklaşık 2.5 aydır Londra'da görülmekte olan davaya bakan yargıcın verdiği karar, ünlülerin özel hayatının sınırları konusundaki tartışmalar açısından önemli sayılıyor. 
     Yüksek mahkeme yargıcı, ünlü çiftin kendilerinden izin almaksızın düğün fotoğraflarını yayımlanan Hello dergisini haksız buldu ve dergiye verilecek cezayı belirlemek için oturuma ara verdi. 
     Düğün fotoğraflarının yayın hakkını OK adlı dergiye veren, ancak Hello dergisinin fotoğrafları ele geçirerek yayımlamasıyla bu anlaşmayı ihlal etmiş duruma düşen ünlü çift, dergiden kayıplarının tazmini için 500 bin sterlin istiyordu. 
     ''Para ödediği'' pozları Hello'nun ele geçirip yayımlamasıyla zarara uğradığını iddia eden OK dergisi de rakibinden 1 milyon 750 bin sterlin tazminat talep ediyor. 
     Bu arada Jones ve Douglas, kararla açıklamalarında, ''Yargıcın herkesin özel yaşamının korunması ilkesini tanımasından mutluluk duyduk'' dediler. 
     OK dergisinden yapılan açıklamada da ''adaletin yerini bulduğu'' belirtildi. 
     

     
</TEXT>
</DOC>
