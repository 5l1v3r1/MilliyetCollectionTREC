<DOC>
<DOCNO> 108245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sondun07.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile Irak arasında satranç ... 
</HEADLINE>
<TEXT>

     ABD ve Irak'ın karşılıklı adımları giderek diplomatik bir santranca dönüşürken, Irak'ın BM gözlemcilerini kabul etme kararına ABD Başkanı George Bush'un yanıtı, ''Irak'ın dünyayı kandırmasına izin vermeyin'' oldu. 
     Bush'un, New York'taki BM toplantılarında Irak'a karşı güçlü reaksiyon çağrısında bulunan konuşmasının hemen ardından, Bağdat yönetiminin ani bir kararla BM gözlemcilerini ülkesine kabul edeceğini duyurması, Amerikan yönetimi tarafından büyük bir ihtiyatla karşılanıyor. 
     Washington'daki gözlemciler, Irak'ın ''yumuşama'' tutumuna karşın, bunu bir ''taktik adım'' olarak gören Bush yönetiminin, Saddam rejimini devirme amacından vazgeçmesinin mümkün olmadığı görüşünü ifade ediyorlar. Diğer taraftan ABD yönetimi yetkilileri, Irak'ın yeni açılımına karşın, BM Güvenlik Konseyi'nden bu ülkeye karşı güçlü bir karar çıkarılması için bastırıyor. 
     ABD Başkanı Bush, Cumhuriyetçi Parti'ye fon toplamaya yönelik olarak Tennessee eyaletine yaptığı ziyarette, BM'nin, Irak'ın oyununa gelmemesi ve Irak'a yönelik güçlü bir karar çıkarmasını istediğini söyledi. Ancak BM Güvenlik Konseyi üyesi Rusya, yeni bir karara gerek olmadığını belirterek, bu tür bir girişimi veto edeceği mesajını verdi. 
     
     ''ŞANTAJ VE TEHDİDE GEÇİT YOK'' 
     Bush, ''herkese özgürlük ve adalet için BM Güvenlik Konseyi harekete geçmeli. Oyuna gelmemeli ve bu rejimi hesaba katarak, barışı sürdürme amacını devam ettirmeli'' dedi. 
     ABD Başkanı, ''ABD, dünyanın en kötü liderlerinin bize, dost ve müttefiklerimize, dünyanın en kötü silahlarıyla şantaj yapması, tehditte bulunmasına izin vermemekte kararlıdır'' diye konuştu. 
     ABD Dışişleri Bakanı Colin Powell, BM'de yeni bir tasarı için sürdürülen çabaların başını çekiyor. 
     Öte yandan, Rusya Dışişleri Bakanı İgor İvanov, Cuma günü Beyaz Saray'da Bush ile biraraya gelecek. Görüşme, İvanov'un, Irak'ta yeni bir BM kararına gerek olmadığı açıklamasından önce planlanmıştı. 
     Amerikalı yetkililer, Irak'ın, BM gözlemcilerini kayıtsız şartsız kabul etme önerisinin, daha önce de duyulduğunu belirterek, bunun taktik amaçlı olduğunu ve Irak lideri Saddam Hüseyin'in, bir noktada tekrar bazı şartlar ortaya koymasının kaçınılmaz bulunduğunu savunuyor. 
     
     ''SADDAM'IN SÖZÜNÜN DEĞERİ YOK'' 
     Bu çerçevede, Bush ile birlikte Tennessee'de bulunan Beyaz Saray sözcüsü Ari Fleischer da, Saddam'ın sözlerine güvenilemeyeceğini belirterek, Irak'ın kitle imha silahlarını üretmesine engel olmak için BM'nin bir an önce harekete geçmesi gerektiğini söyledi. Fleischer, ''eğer Saddam'ın sözlerinin bir anlamı olsaydı, uzun zaman önce silahsızlanırdı. Tarih bize, Saddam'ın sözünün değeri olmadığını gösterdi'' dedi. 
     Beyaz Saray, aynı zamanda ABD kongresinin de, 5 Kasım'daki kongre seçimlerinden önce Irak konusunda bir tasarı çıkarmasını istiyor. 
     Senato çoğunluk lideri Tom Daschle, seçimden önce bir karar çıkabileceğini belirtmekle birlikte, pazar günü katıldığı televizyon programlarında, Bush yönetiminin Irak konusunda ne yapmak istediğinin açık olmadığını söylemişti. Bazı Demokrat Partili kongre üyeleri, seçimlerden sonra kongrenin Irak kararı alması gerektiğini savunuyor. 
     





</TEXT>
</DOC>
