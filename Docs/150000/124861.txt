<DOC>
<DOCNO> 124861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/dunya/dun03.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA’e öldürme yetkisi verildi 
</HEADLINE>
<TEXT>

     SEMA EMİROĞLU New York 

     Bush yönetimi, kısa adı CIA olan Merkezi Haberalma Örgütü’nün dünya çapında öldürmeye yetkili olduğu terörist liderlerin isimlerini içeren gizli bir liste hazırladı. 
     New York Times gazetesinin, üst düzey askeri ve istihbarat yetkililerine dayandırarak dün manşetten verdiği habere göre, "yakalamanın pratik olmadığı ve sivillerin can kaybının en aza indirgenebildiği" durumlarda, bu listede yer alan teröristlerin öldürülmesine yetki veriliyor. Usame Bin Ladin ve Ayman El - Zevahiri ile El Kaide örgütünün önde gelen diğer isimlerinin yer aldığı listeye, kısa bir süre önce iki düzine terörist lider daha eklendi. Bir yetkili, bu isimleri, "kötünün en kötüsü" olarak tanımladı. 
     Başkan George W. Bush’un yazılı olarak verdiği hukuki yetki, CIA’in, her operasyon düzenleyişinde yeni bir onay istemesine gerek kalmadan terörist avına çıkıp öldürmesini sağlayacak. 
     
     



 DÜNYA 












</TEXT>
</DOC>
