<DOC>
<DOCNO> 125977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/eko04.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DemirDöküm Avrupa’da şirket avına çıktı... 
</HEADLINE>
<TEXT>

Avrupa’da ilk beş şirket arasına girmek için büyüme planları yapan DemirDöküm, satın alma olasılığıyla Almanya’daki iki şirketi izliyor 
     EBRU SUNGUR 

     Koç Topluluğu şirketlerinden, ısıtma ve soğutma sektöründe faaliyet gösteren DemirDöküm, grup şirketi Arçelik gibi Avrupa’da satın alacak şirket arıyor. Bu amaçla Almanya’da faaliyet gösteren iki şirketi izlediklerini açıklayan DemirDöküm Genel Müdürü Melih Batılı, 2005’e kadar bu planlarını gerçekleştirmek istediklerini söyledi. 
     Avrupa’da kendi sektöründe en büyük 10 şirketten biri olan DemirDöküm’ün yeni hedefini "İlk beş arasına girmek" şeklinde özetleyen Batılı, bu amaçla faaliyet gösterdikleri konuları birbirinden ayırarak, her birinde ayrı ayrı büyüme stratejisini yürüttüklerini anlattı. 
     Yurtiçinde ve yurtdışında şirket almanın da bu stratejinin bir parçası olduğunu vurgulayan Batılı, alacakları şirkette marka, üretim kapasitesi ve pazar payı kriterlerine bakacaklarını belirtti. 
     
     Demrad’a ortak aranıyor 
     Batılı’nın verdiği bilgilere göre, DemirDöküm’ün planları arasında Amerikalı York ile işbirliğini geliştirerek şu an boş olan Bolu tesislerinde sistem klimaları üretmek ve Demrad adıyla ayrı bir şirket haline getirilen döküm tesislerine yabancı ortak bulmak da yer alıyor. York ile yapılan anlaşma gereği 2003’ten itibaren Türkiye’de DemirDöküm’ün York’un yetkili satıcısı olacağını hatırlatan Batılı, "York ile işbirliğini daha ileri götürerek, birlikte ihracata yönelik üretim yapmayı düşünüyoruz" dedi. 
     Demrad’da da kazan dilimleri üretildiğini, yurtdışına giden bu ürünlerin giydirilerek ithal ürün olarak yine Türkiye’ye geldiğini anlatan Batılı, şunları söyledi 
     "Yurtdışında kazan konusunda uzman bir firmayla ortaklık yapmak istiyoruz. Böylece kazanları giydirirerek ürünümüze katma değer kazandıracağız. Bu amaçla bir heyet ocakta tesislerimizi gezmeye gelecek." 
     



 EKONOMİ 




















</TEXT>
</DOC>
