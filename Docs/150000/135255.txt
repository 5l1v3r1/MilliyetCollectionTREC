<DOC>
<DOCNO> 135255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko31.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bor madeni toplantısı cuma günü yapılacak... 
</HEADLINE>
<TEXT>

     Türkiye Atom Enerjisi Kurumu TAEK Başkanı Mehmet Tomak, 7 Şubat Cuma günü TAEK'te bor madeni konusunda, Enerji ve Tabii Kaynaklar Bakanı Hilmi Güler'in de katılacağı, bir ''beyin fırtınası'' toplantısı düzenleneceğini bildirdi. 
     Tomak, Türkiye'deki zengin bor rezervinin nasıl değerlendirileceğinin görüşüleceği toplantıya, bakan Güler'in yanı sıra konuyla ilgili önemli çalışmalar yapmış akademisyenler, Enerji Bakanlığı uzmanları ve TAEK uzmanlarının katılacağını söyledi. 
     Bor madeninin Türkiye için çok stratejik bir malzeme olduğunu, fakat Türkiye'de konuyla ilgili araştırma-geliştirme AR-GE çalışmalarının çok yetersiz kaldığını anlatan Tomak, şöyle konuştu 
     ''Türkiye dünyanın en zengin bor yataklarına sahip, fakat pazar payımızı düşünürsek çok düşük. Bor madeni, uzay teknolojisinden ilaç sektörüne kadar yüzlerce üründe kullanılıyor. Enerjide ise hidrojen kaynağı olarak kullanılıyor. Enerjideki kullanımı çeşitlendirilebilir. Konuyla ilgili ar-ge faaliyetlerinin koordine edilerek yönlendirilmesi, organizasyonun bir an önce yapılması gerekiyor. Toplantıda bu konuları görüşeceğiz.'' Tomak, toplantıda ayrıca, Bor Araştırma Enstitüsü'nün kurulup kurulmayacağı, kurulacaksa hangi şehire kurulması gerektiği konularının da ele alınacağını sözlerine ekledi. 
     





</TEXT>
</DOC>
