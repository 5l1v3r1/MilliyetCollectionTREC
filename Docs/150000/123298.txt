<DOC>
<DOCNO> 123298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/yazar/yilmaz.html </URL>
<DATE> 2002/12/08/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Saunada Türkiye paneli 
</HEADLINE>
<TEXT>

Necati Kurmel’in davetine, Sabancı, Toprak, Eskiyapan, Süzer, Gazioğlu, Şahinoğlu ve Bayraktar katıldı 
     Bayram ziyaretlerini topluca halletttiler, Saray Halıları’nın sahibi Kayserili işadamı Necati Kurmel’in daveti üzerine Side’deki Saray Oteli’nde biraraya geldiler ünlü işadamları... 
     Side’de bayram tatilinde buluşan işadamlarından Kurmel’i hatırlatarak yazıya başlayayım.... 
     Arazi ticareti yapan Kurmel, YTP’nin kurucularından Hüsamettin Özkan’ın dayısı olarak ünlenmeden önce, öldürülen kumarhaneci Ömer Lütfü Topal’a ilk casino’yu açtıran işadamı olarak bilinirdi ve Susurluk Davası’nın önemli tanıkları arasında sayılıyordu. 
     Benim için Kurmel’in önemi daha başkadır. STFA’nın kurucusu Fevzi Akkaya’nın İstanbul’daki çiftliğine komşu çiftlikte oturur. 
     Bu komşuluğun ne önemi var demeyin, çok önemli. 
     Bir ekonomi gazetecisiyseniz ve Türkiye’nin müteahhitlik alanında önemli başarılara imza atmış bir holdinginin kurucusu ömründe basına hiç çıkmamışsa, tahrik olursunuz. 
     Akkaya’yı Kurmel vasıtasıyla, çftliğinde ziyaret etme olanağı bulmuştum dostu ve ortağı Sezai Türkeş’i kaybettiğinde. 
     Gözlerimle görmüştüm Akkaya’nın sobalı mütevazi evinin duvarına astığı panoda "Buraya gazeteci giremez" yazısını... 
     
Yaralı işadamları      Konumuz "Saunada Türkiye Paneli" olduğuna göre ben yine Side’ye döneyim. 
     Side’nin konukları arasında üç Kayserili işadamı Sakıp Sabancı, CHP Kayseri milletvekili Muharrem Eskiyapan, Egebank davasından yaralı Hüseyin Bayraktar. 
     Konuklardan Gaziantepli işadamı Mustafa Süzer ve Liceli işadamı Halis Toprak’ın bankaları gitti. 
     Mehmet Gazioğlu da Side’nin bayramcılarından... Gazioğlu iş dünyasından değil, AKP’den yaralı. AKP lideri Tayyip Erdoğan’a "hakaret ettiği" gerekçesi ile ihraç edilen Gazioğlu da Kayserili... 
     Diğer konuk, bir dönem Toprak Grubu’nda yer alan İstanbul Ticaret Odası Meclis Başkanı Atalay Şahinoğlu, Eskiyapan ailesinin şirketi Nuh Çimento yönetim kurulunda. 
     Otelin sakinleri içinde bir başka renkli sima ise Kamera Reklam’ın sahibi Nihat Boytözün ise, AKP lideri Erdoğan’ın can dostu ve yoldaşı Cüneyt Zapsu’nun kayınpederi. 
     
Ağar mı, Kesici mi      AKP’den ihraç edilen Gazioğlu’na en büyük tutarda tazminat davası açan Zapsu olmuştu. AKP’liler Gazioğlu’nun "Kapıcı, çaycı mı bunlar, emir eri gibi davranıyorlar" sözlerine karşı, 2’şer, 3’er milyar liralık, Zapsu ise 100 milyar liralık tazminat davası açmıştı. 
     Gazioğlu mevzusunu kapamadan önce merkez sağ ile akrabalığını da yazayım. DYP’nin lider adayı bağımsız milletvektili Mehmet Ağar’ın teyzesinin kızı, Gazioğlu’nun küçük kardeşi ile evli. 
     Side ile yaptığım telekonferansta Ağar’ın durumunu da sordum. Aldığım yanıtlardan çıkardığım sonuç, "Ağar’ın liderlik yeteneklerine güvenenler ağırlıkta. DYP’nin diğer adayı İlhan Kesici ise daha renksiz görünüyor." 
     Yazıdan biraz uzaklaşacağım ama bayram aralığında iş dünyasından edindiğim DYP izlenimlerini aktarmak isterim. Bazı sivil toplum örgütlerinden Kesici’ye destek mesajları geldiğini duydum ve bundan sanki "Sermaye Kesici’den yana" sonucu çıkartılmaya çalışılıyor izlenimi edindim. 
     Bayramın üçüncü günü Sabancı otelden ayrıldı, davetlilerden işadamı Erdoğan Demirören ise hava muhalefeti nedeniyle Antalya havalimanına iniş yapamadığından gruba katılamamıştı. 
     Sabancı ayrılana kadar Side’deki muhabbet, iç politika ve yatırım öncelikleri üzerine dönüyordu. 
     
Yatırım kararları      Hatırlanacağı gibi Sabancı geçtiğimiz günlerde "İsterse komünist parti olsun, tek parti iktidarı iyidir" yorumu yapmış ve yatırımlara başlayacağının işaretini vermişti. 
     Sabancı’nın görüşlerinin büyük bölümü Side’de paylaşıldı. Bu görüşü paylaşmayanlar arasında AKP’yi "23 Nisan çocuklarına" benzetenler de oldu. Nuh Grubu, çimento sektörüne 80 milyon dolar yatırım kararı almış, Sabancı gıda alanında şirket birleştirmeleri yaparak büyüme yolunda gidecekmiş, Süzer’in de kafasında yeni projeler varmış... 
     İşadamları hükümete 6 aylık bir "gözlem süresi" tanıyorlar, asıl önemli adımları bu sürenin sonunda atacaklar. 
     
Oturum düzenlediler      Otelde yemek yerken, tavla oynanırken ve daha çok da saunada kulak misafirleri olmadığı için daha rahat ediyorlar yapılan ekonomi ve siyaset muhabbetleri, bayramın üçüncü günü derinleşince, ekip yeni bir karar aldı 
     Cumartesi günü saat 16.00’da otelin toplantı salonunda biraraya gelelim 
     Bu toplantının sonuçları, yazımı bitirirken açıklığa kavuşmamıştı. 
     Son bilgilerime göre Türkiye’ye AB’ye tam üyelik müzakereleri için dile getirilen 2005 tarihi çok da vahim değerlendirilmiyor "Ne de olsa, bir kararlılık" yorumunu yapıyorlar. Beri yandan ise telaffuz edilen uzak tarihlerin, Türkiye’den daha fazla taviz koparmak için ortaya atıldığını düşünüyorlar. 
     AKP ile ilgili olumlu yorumlara ilave edeceğim nokta ise işadamları korkaktır, 5 yıl iktidarda kalacak bir partiye karşı yutkunurlar ve beyinleri ile dilleri arasında sıkı bir süzgeç bulunur. 
     Gerçek görüşleri hiçbir zaman öğrenemeyiz. 
     
     







Yuttum, yuttun, yuttu, yuttuk, yuttunuz, yuttular 


Satranç değil briç 


Günümüzde sekreter olmak zor iş 


Türk erkeği olmanın dayanılmaz hafifliği 


Kıssadan hisse... 


Avrupa’da Türkler 


İlköğretimde kantin mafyası ne işe yarar 


İç burkulmasında adres yanlışlığı 


Ortaklık mecburi değildir 


IMF ile ilişkilerde sürprizler olabilir mi 


Maksim eski Maksim olamaz 


Saunada Türkiye paneli 


</TEXT>
</DOC>
