<DOC>
<DOCNO> 131550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur25.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Sağlık Bakanı Osman Durmuş aleyhine icra takibi var 
</HEADLINE>
<TEXT>

     Eski Trabzon Numune Hastanesi Başhekimi Mehmet Usta'ya hakaret ettiği gerekçesiyle 5 milyar liralık manevi tazminata mahkum edilen eski Sağlık Bakanı Osman Durmuş hakkında icra takibi başlatıldı. 
     Tazminatın ödenmesi için Osman Durmuş'un avukatına tebligatta bulunduklarını ancak herhangi bir yanıt alamadıklarını belirten davacı avukatları Hamit Şimşek ile İlhami Algan, Osman Durmuş aleyhinde Trabzon 2. İcra Müdürlüğü'nde icra takibi başlattılar. 
     Davacı avukatları, paranın yasal faiziyle 13 milyar 204 milyon lira olduğunu, ödenmemesi halinde haciz yoluyla tahsiline gidileceğini kaydettiler. 
     
     OLAYIN GEÇMİŞİ 
     Dönemin Sağlık Bakanı Osman Durmuş tarafından Trabzon Numune Hastanesi Başhekimliği görevinden alınan Mehmet Usta, 22 Haziran 2000'de mahkeme kararıyla görevine iade edilmişti. 
     Görevinden 12 Temmuz 2000'de yeniden alınan Usta, bir gün sonra hastaneyi ziyarete giden Sağlık Bakanı Osman Durmuş tarafından kendisini kapıda karşılamadığı gerekçesiyle ''Terbiyesiz herif, çık dışarı'' sözleriyle makam odasından kovulmuştu. 
     Bunun üzerine Usta, avukatları aracılığıyla Trabzon 1. Asliye Hukuk Mahkemesi'nde Osman Durmuş aleyhinde hakarete uğradığı gerekçesiyle 10 milyar liralık manevi tazminat davası açmıştı. 
     Mahkeme geçtiğimiz ay davanın kısmen kabulüne karar vererek eski Sağlık Bakanı Durmuş'u davacı tarafa 5 milyar lira manevi tazminat ödemeye mahkum etti. 
     Usta, Trabzon Numune Hastanesi Başhekimliği görevinden alındıktan sonra önce Kocaeli ardından da Boyabat Devlet Hastanesi'nde görev yaptı. 
     





</TEXT>
</DOC>
