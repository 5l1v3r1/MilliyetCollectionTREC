<DOC>
<DOCNO> 131999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko20.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 yılı bütçesinde memur maaşı sorun oldu... 
</HEADLINE>
<TEXT>

     Başbakan Abdullah Gül, 149 katrilyon lira dolayında tutulması planlanan 2003 yılı bütçe ödeneklerinin küçültülmesini ve bütçede 19.5 katrilyon liralık faiz dışı fazla hedefinin mutlaka tutturulmasını istedi. 
     Edinilen bilgiye göre, Başbakan Gül, ekonomi yönetimine 2003 yılı bütçesinde tasarrufa azami riayet edilmesi ve gerçekleştirilecek tasarruflarla da, bütçe büyüklüğünün olabildiğinde aşağı çekilmesi gerektiğini ifade etti. Bu çerçevede, Yüksek Planlama Kurulu'nda ele alınan tasarruf tedbirlerine ne gibi yeni ilaveler yapılabileceği konusu, bürokratlarça araştırılmaya başlandı. 
     Önümüzdeki günlerde yapılacak çalışmalar kapsamında, harcama kalemlerinde yapılacak kısıntılarla, bütçe ödeneklerinin azaltılması ve kağıt üzerinde 50 katrilyon lira olarak görülen açığın da bu şekilde azaltılması hedefleniyor. 
     Bütçede 8 katrilyon lira yatırım, 10 katrilyon lira dolayında da cari harcama yapılması öngörülüyor. Toplam transferlerin de, 102 katrilyon lira dolayında olacağı belirtiliyor. 
     
     MEMURA DÜŞÜK ZAM 
     Bu arada ekonomi yönetiminin yürüttüğü çalışmalarda memurlara, sözleşmelilere ve memur emeklilerine, 2003 yılında IMF'nin de talebi doğrultusunda, enflasyonun altında zam yapılması konusu ağırlık kazandı. 
     Ekonomi kurmayları, Ocak'ta memur maaşlarına yüzde 5 zam yapılırken, yılın kalan dönemi için yüzde 7'lik bir zam öngörüsünde bulunulduğuna dikkat çekerek, şu değerlendirmede bulundular 
     ''Bütçede 30 katrilyon liralık bir personel ödeneğine yer verilecek. Bu şartlarda, yüzde 5 artı yüzde 7 formulü uygulama açısından en akılcı yöntem olarak gözüküyor. Bu şartlarda Nisan'da memura yeni bir zam verilir mi, yoksa Temmuz'da mı bir ayarlamaya gidilir, bu konuda elbette son sözü hükümet söyleyecek. Ancak, her iki durumda da yıllık zam, enflasyonun altında tutulacak. Çünkü hareket alanımız oldukça kısıtlı.'' 65.3 katrilyon liralık faiz ödemesinin olduğu 2003 yılı bütçesinde, sosyal güvenlik kuruluşlarına da 14 katrilyon lira dolayında bir para aktarılması planlanıyor. Ancak sosyal güvenlik kuruluşlarının açığının, etkin önlemler alınmadığı takdirde 17 katrilyon liraya kadar çıkabileceğine de dikkat çekiliyor. 
     Taslak bütçede, yıl sonuna kadar tarımsal destekleme için ayrılan kaynak ise 3 katrilyon 290 trilyon lira olarak yer alıyor. 
     Bu yıl içinde, 82 katrilyon liralık da vergi toplanması amaçlanıyor. Ancak vergi ve diğer gelir hedeflerinin duruma göre değiştirilebileceğine de işaret ediliyor. 
     





</TEXT>
</DOC>
