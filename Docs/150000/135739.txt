<DOC>
<DOCNO> 135739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo03.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Liglerin ikinci yarısında spor hekimlerinde endişe arttıl... 
</HEADLINE>
<TEXT>

     Türkiye Futbol Ligleri'nde ikinci yarının başlamasıyla sakatlık riskinin artmasından çekinen spor hekimleri, medyanın aşırı motivasyon ve hırs faktörlerini körükleyici yayın yapmamasını istedi. 
     Spor hekimi Op.Dr.Bülent Zeren, yaptığı açıklamada, ligin özellikle ikinci yarısında sahalarda üzücü olaylara tanık olduklarını ve sakatlıklar ile gerilim dozunun arttığına dikkati çekerek, medyanın daha yatıştırıcı rol oynaması gerektiğini söyledi. 
     Zeren, sözlerini şöyle sürdürdü 
     ''Gazete manşetlerinde Ortega'nın tırnağının batması, İlhan Mansız'ın saçları ve Japonların hayranlığı bir türlü bitmezken, küçük bir diş çürüğünün ne denli önemli sakatlıklara sebebiyet verdiği yer almıyor. Oysa diş çürüğüne bağlı toksik asidin herhangi bir adale grubuna yerleşerek sakatlık yaratma riski çok yüksektir. Bu toksik asit, adalede tahribat yaparak, spor yaralanmalarına sebebiyet verebiliyor. Medya artık Ortega'nın ve İlhan Mansız'ın magazin yönlerini manşetlerden indirip, sporun gerçek yönlerine ve halkı ciddi bir biçimde yönlendirmeye eğilmelidir. '' 
     
     ''DEVRE ARASINDA FUTBOLCU DİNLENDİRİLMİYOR'' 
     Liglerin 1.5 aylık devre arasında futbolcunun dinlenemediğini ve sık yapılan hazırlık maçlarıyla futbolcuların üzerlerindeki stresi atamadığına işaret eden Dr.Zeren, ''Bu süratle ikinci yarıya giren ve kazanma hırsıyla tüm riskleri alan futbolcular, her an sakatlanma riskiyle karşı karşıya kalmaktadır'' dedi. 
     Fizyolojik, fiziksel ve psikolojik yönden kondisyon eksikliği, boğaz ve idrar yolları enfeksiyonları, diş çürükleri gibi faktörlerin spor yaralanmaları riskini büyük ölçüde artırdığına değinen Zeren, şunları söyledi 
     ''Devre arasında futbolcu yeterince dinlenemiyor. Kas grupları dinlenmiyor. Buna bir de aşırı motivasyona bağlı aşırı hırs ve otokontrol yetersizliği eklenince, hem sporcunun kendisini, hem de rakibini önemli tehlikeler bekliyor. Yorgunluk, uykusuzluk, yanlış yaşam tarzı, disiplinsizlik ve beslenme düzensizliği içinde bulunan futbolcuları uyarıyoruz. Ligin ikinci yarısında bu yönde hareket eden futbolcular, büyük risk altındadır.'' 
     
     YÜKSEK PRİMLER, SAKATLIĞI GİZLEME VE MEDYA BASKISI 
     Zeren, diğer önemli sorunun yüksek primler nedeniyle sakatlıkların saklanması ve medya baskısı olduğunu da ifade ederken, ''Derbi maçlarında futbolcunun kendini göstermek, transfer taksidi alabilmek ve medya baskısından kurtulmak için sakatlığını gizlemesi, biz hekimleri çok korkutuyor'' diye konuştu. 
     3 büyük kulüp de dahil olmak üzere, birçok kulüp doktorunun, yönetimlerin kazanma hırsı nedeniyle baskı altına girdiğini öne süren Dr.Zeren, doktorların bu baskı altında futbolcu daha iyileşemeden ''oynar'' raporu verebildiğine işaret etti. 
     Zeren, şunları söyledi 
     ''Ne yazık ki birçok doktorun bu durumda olduğunu duyuyoruz. Kulüpler artık kazanma hırsıyla doktorları baskı altında tutmaktan vazgeçsinler. Ekonomik sıkıntıda olan kulüpler, kazanma hırsıyla birçok şeyleri farkında olmadan kaybediyor. Futbolcular iyileşemeden sahaya sürülüyor, statlar arenaya dönüştürülüyor. Bir kulübümüz 100.yılımızı kutluyoruz, şampiyon olmalıyız diyor ama sahada yaratılacak gerilimi ne yazık ki düşünmüyor. Spor psikologlarına büyük ölçüde iş düştüğünü kulüp yönetimlerinin artık anlaması gerekir. Futbolcuyu arenada boğuşan bir boğa olarak görmediğimiz zaman, sakatlıklar da büyük ölçüde azalacaktır.'' 
     





</TEXT>
</DOC>
