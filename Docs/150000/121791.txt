<DOC>
<DOCNO> 121791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun19.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs planına "hayır" diyen Rumların oranı artıyor 
</HEADLINE>
<TEXT>

     Kıbrıs Rum kesiminde yapılan son kamuoyu yoklaması, BM Genel Sekreteri Kofi Annan'ın sunduğu çözüm planına ''hayır'' diyenlerin oranının yüzde 76'ya çıktığını ortaya koydu. 
     Mahi gazetesinin haberine göre, 22-26 Kasım tarihleri arasında Symmetron araştırma şirketi tarafından 18 yaş üzerindeki 600 kişi arasında yapılan kamuoyu yoklamasında, ankete katılanların yüzde 76'sı Annan planına ''hayır'' derken, yüzde 20'si de ''evet'' dedi. Telefon aracılığıyla yapılan kamuoyu yoklamasında, plana, komünist AKEL partisinden yüzde 82, Demokratik Seferberlik Partisi'nden DİSİ yüzde 66, Demokratik Parti'den DİKO yüzde 87, Sosyal Demokratlar Hareketi'nden KİSOS yüzde 85, Yeni Ufuklar Partisi'nden de NEO yüzde 100 oranında ''hayır'' denildi. Birleşik Demokratlar Hareketi'nden EDİ ise plana yüzde 100 ''evet'' yanıtı verildi. 
     ''Avrupa Birliği üyeliği hatırına Annan planında önerilenleri kabul etmeye hazır mısınız '' sorusuna, ankete katılanların yüzde 77'si ''hayır'', yüzde 20'si evet yanıtını verdi. 
     ''Rum yönetimi lideri Glafkos Klerides'in, Rum halkı onay vermeden Aralık ayında ilke anlaşması imzalama hakkı bulunup bulunmadığı'' sorusuna da, yüzde 85 ''hayır'', yüzde 15 ''evet'' diye cevap verdi. ''Milli davayı yürütmede hangi siyasinin daha iyi olduğu'' sorusuna ise ankete katılan Rumların yüzde 29'u Tasos Papadopulos, yüzde 26'sı Glafkos Klerides, yüzde 8'i Yannakis Omiru yanıtını verdi. 
     Ankete katılanlara, ''Rum yönetimi lideri Glafkos Klerides'e ve Klerides'in müzakere grubuna, müzakere prosedürünü sürdürmeleri konusunda güvenip güvenmedikleri'' de soruldu ve katılımcıların yüzde 47'si ''güvenmediğini'', yüzde 44'ü de ''güvendiğini'' belirtti. 
     ''Glafkos Klerides'in milli davada uyguladığı politika doğru mu yanlış mı '' sorusuna ise yüzde 45 ''yanlış'', yüzde 42 de ''doğru'' bulduğu yanıtını verdi. 
     





</TEXT>
</DOC>
