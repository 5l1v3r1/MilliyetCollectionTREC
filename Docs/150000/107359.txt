<DOC>
<DOCNO> 107359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/yazar/altan.html </URL>
<DATE> 2002/09/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Allı, morlu, yeşilli havai fişekleri... 
</HEADLINE>
<TEXT>

     Eylül, ufaktan ufaktan kendini göstermeye başladı. Ağaçların yaprakları sararıp kopmaya hazırlanıyor. Günler de, çaktırmadan kısalmada. Sabahları saat 6’yı geçe ağarıyor gün artık... 
     Sürüp giden evrensel değişim, kuzey yarım küresinin sonbaharlarını, sanki kendi "statükosu" içinde bırakmış gibi şimdilik... 
     Tıpkı seçimler tekrarlanıp dursa da, oligarşik "statükosu"nu, hiçbir siyasal iradenin değiştirme niyetinde olmadığı Türkiye gibi... 
     
     Ankara’da aday listeleri kesinleşti. 
     Dünkü Radikal’de İsmet Berkan’ın yazısına koyduğu başlık sade adayların genel röntgenini değil, seçimlerden sonra ortaya çıkacak siyasal tabloyu da şimdiden kestirip özetliyordu, "Eski tas eski hamam"... 
     
     42 yıl önce Milliyet’teki oda ve sütun komşum, babamın liseden sınıf arkadaşı Refi Cevat Ulunay da kendisiyle Türkiye’nin siyasal geleceğini konuşurken, aklaşmış kaşlarını kaldırarak dudağını büker 
     - Çok umutlanma, hiçbir şey değişmez burada, derdi. 
     Oysa kuşaklarla birlikte çok şey değişiyormuş gibi görünüyordu. 
     Öyleyse ne değişmiyordu, kuşaklar ve siyasetçiler değişse de 
     
     Hazine’den geçinmeli üst düzey kadroların prestij ve yaşam düzeyine göre biçimlenmiş, oligarşik yapı değişmiyordu. 
     Hazine arazilerinin, devlet bankası kredilerinin sinsice yağmalanmasıyla gizli rüşvetler, yolsuzluklar ve bütçe açıkları değişmiyordu... 
     Kamu görevlilerinin, kendilerini "devletin temsilcisi" olarak gösterme tutkusu değişmiyordu. 
     Köylülük değişmiyordu, mesleksizlik değişmiyordu, kendi anadilinin "yazı" boyutundan kopukluk değişmiyordu v.s... 
     
     Siz siyasetçilerin vaatlerine kulak asmayın. Oligarşik statüko, o kadar büyük avantajlar sağlamakta ki Ankara egemenleriyle, siyasal iktidarlara böylesi bir avantajı hiçbir iktidar, budamaya kalkmaz kendi eliyle... 
     Zaten tüm kavga, statükoyu değiştirmek için değil statükonun avantajlarını ele geçirmek için oluyor. 
     Padişahlık döneminde de böyleydi İttihatçılar döneminde de böyleydi Cumhuriyetçiler döneminde de böyleydi çok partili dönemde de böyleydi. 
     
     Hatta resmi araba sayısıyla resmi lojman sayısı gitgide daha da artıyordu. Ve Cumhuriyet’le hemen benimsenmiş olan Mussolini’nin Ceza Yasası da, asla değiştirilmiyordu. 
     Kazara "Bu ne biçim devlet" diye sorduğunuzda hemen Ağır Ceza Mahkemesi’ne verilebiliyordunuz, "Devlete hakaret suçu"ndan... Yani Madde 159’dan... 
     Üstelik bu maddenin kime uygulanıp, kime uygulanmayacağına da, önce Adalet Bakanı karar veriyordu, 160’ıncı madde gereği... 
     Kamuoyunda ise ne hukuk bilinci vardı, ne de - özellikle yazı adamlarına karşı - bizdeki ceza sistematiğinin nasıl çalıştığı bilinci... 
     
     Bütün bunlara karşın, Türkiye’nin iç dinamikleri ne kadar çalışmazsa çalışmasın dış dinamikler, ister istemez sarmalayacaktır Küçük Asya yarımadasını da... Bu kez, 20. yüzyılı ıskaladığı gibi, 21. yüzyılı da ıskalayamayacaktır Türkiye... 
     Ne zaman mı 
     Bugünkü siyasal polemiklerin düzeyiyle, "eski tas eski hamam" gidişatına bakıldığında 20 - 30 yılı bulur gibi duruyor, ekonomiyle hukukta çok daha köklü çağdaşlaşma değişimleri. 
     
     Seçimler yapılacak mı, yapılmayacak mı 
     Yapılsa ne olacak, yapılmasa ne olacak Gayri safi milli hasıladan eğitime ayrılan yüzde 2.2’lik pay mı artacak 3 bin mahkeme binası eksiği mi azalacak Türkiye, son 10 yılda en hızlı çürüyen ülke olma damgasından mı kurtulacak 
     
     Bir tek çıkış yolu var o da, Çin’e, Polonya’ya olduğu gibi Türkiye’ye de global sermayenin akmaya ve evrensel boyutlu yatırımları artırmaya başlaması... 
     Daha kestirme bir anlatımla, Türkiye’nin de AB üyeliği için, müzakerelerin başlaması aralık ayında... 
     Mevcut oligarşik yapıyı ele geçirme sevdasında olanlar ise, hiç istemiyorlar böyle bir değişimi... Durmadan hamaset fitilli, havai fişekler patlatıyorlar allı morlu, yeşilli... 
     Ne yapalım, bu da böyle bir dönem işte. Sonunda nasıl olsa aşılacak... 
     
     







Hastalıklı demokrasi 


Allı, morlu, yeşilli havai fişekleri... 


AKTAŞ Dosyası 


Ecevit Sezer de Yılmaz’a şaşırdı 


Umutla nefret... Ya da New York’ta K bil’i hatırlamak 


AB çerçevesi sırıtıyor 


Pişkinliğin bu kadarı da olmaz 3 


Seçimler ertelenirse 


Terörün başı ve sonu... 


Bunu bana yapmayacaktın İsmail Cem 


Sistem çalışmıyor’ 


Deniz Baykal hiç değişir mi 


Sezer, partiler, seçim 


Beyaz eşyayı ilk yarıda ihracat büyüttü 


Eskiden ne kadar büyüktü Fuar 


Üretim arttı ama tüketime gitmedi 


</TEXT>
</DOC>
