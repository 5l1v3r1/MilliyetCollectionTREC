<DOC>
<DOCNO> 120752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun01.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya, sandık başında... 
</HEADLINE>
<TEXT>

     Avusturya'da erken genel seçimler için oy verme işlemi başladı. 
     Oy verme işlemi yerel saatle 07.00'de TSİ 08.00 başlayan seçimlerde, yaklaşık 5,9 milyon seçmenin oy kullanması bekleniyor. Oy verme işlemi, yerel saatle 17.00'de TSİ 18.00 sona erecek. 
     Ülkedeki gar ve havaalanlarında oy verme işleminin yerel saatle dün gece yarısı başladığı ve seçimin ilk sonuçlarının akşam saatlerinde açıklanmasının beklendiği belirtiliyor. 
     Parlamentodaki 183 sandalyenin sahiplerinin belirleneceği seçime, 4'ü parlamento dışından toplam 8 parti katılıyor. 
     Avusturya'da aşırı sağ eğilimli Özgürlükçüler Partisi FPÖ ile Hıristiyan eğilimli Halk Partisi ÖVP arasında kurulan koalisyon hükümeti, FPÖ kanadından Başbakan Yardımcısı Susanne Riess-Passer, Maliye Bakanı Karl Heinz Graser ve Ulaştırma Bakanı Mathias Reichhold'un istifa etmeleriyle dağılmış, bunun üzerine parlamento erken seçim kararı almıştı. 
     Son kamuoyu yoklamalarına göre, koalisyon partileri ÖVP ve FPÖ'nün alacağı toplam oy oranının, muhalefetteki Sosyalist Parti SPÖ ve Yeşiller Partisi'nin toplam oy oranına yakın olacağı tahmin ediliyor. 
     Seçimde, ÖVP ve SPÖ'nün yaklaşık yüzde 40 oranında oy alması bekleniyor. FPÖ'nün yüzde 10 oranında oy alacağı, ancak Yeşiller Partisi'nin önünde yer alacağı sanılıyor. 
     Avusturya'da 1999'daki genel seçimlerde, SPÖ 65, ÖVP ve FPÖ 52'şer ve Yeşiller 14 milletvekilliği kazanmıştı. 
     





</TEXT>
</DOC>
