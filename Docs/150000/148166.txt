<DOC>
<DOCNO> 148166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo16.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin teknik direktörlük kursuna katılmadı 
</HEADLINE>
<TEXT>

     Fenerbahçe'de Adanaspor yenilgisinin ardından bugün yönetim kuruluna istifasını vermesi beklenen Teknik Sorumlu Oğuz Çetin, teknik direktörlük kursuna katılmadı. 
     Hafta sonu lig maçları nedeniyle ara verilen Coşkun Özarı 16. Dönem Teknik Direktörlük Kursu'nun 2. aşamasına bugün Futbol Federasyonu Riva Orhan Saka Kamp ve Eğitim Tesisleri'nde devam edilirken, mazeret bildiren Çetin'in dışında tüm antrenörlerin kursta yer aldığı bildirildi. 
     Yönetim Kurulu'nun bu akşam yapacağı toplantı öncesinde istifasını vermesi beklenen Oğuz Çetin'in kulübüyle ilgili yaşanan son olayları mazeret göstererek, kursa katılmadığı öğrenildi. 
     Futbol Federasyonu Kurslar Teknik Direktörü Çetin Güler, mazereti nedeniyle kursa katılmayan Oğuz Çetin'in yarın gelmesini beklediklerini söyledi. 
     Teknik direktörlük kursunda bugün Metin Türel'in taktik, Prof. Dr. Mustafa Ferit Açar'ın da antrenman bilgisi konularında ders verdiği bildirildi. 
     
     TARAFTARLAR SERHAT'IN YAPTIĞINI ONAYLAMIYOR 
     Öte yandan Fenerbahçeli taraftarlar, Adanaspor maçı öncesi parasını alamadığı gerekçesiyle kampı terk eden ve kadro dışı kalan Serhat'ın bu davranışını onaylamıyor. 
     ''www.fenerhaber.com'' adlı internet sitesinde süren ''Serhat'ın davranışını doğru buluyor musunuz '' şeklindeki ankete katılan 1174 kişiden yüzde 80.83'ü 949 kişi ''hayır'' diye oy kullandı. 
     Ankete katılanların yüzde 19.17'si ise 225 kişi ''doğru karar'' dedi. 
     





</TEXT>
</DOC>
