<DOC>
<DOCNO> 121422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur13.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... Termal suda çamaşır yıkanıyor... 
</HEADLINE>
<TEXT>

     Amasya'nın Göynücek İlçesi'nde bir köyde çıkan ve boşa akan 28 derecelik termal suyu, kadınlar çamaşır yıkamak, çocuklar da yıkanmak için kullanıyor. 
     Göynücek'e 8 kilometre uzaklıktaki 150 haneli Ilısu Köyü'nün Muhtarı Sadık Aydın, köy meydanından yüzeye çıkan 28 derecelik termal suyun bugüne kadar ekonomik anlamda değerlendirilemediğini belirterek şunları söyledi 
     ''Suda çocuklarımız yıkanıyor, kadınlarımız çamaşırlarını burada yıkıyor. Herhangi bir tesis yapacak gücümüz yok. Su boşa akıyor. Büyüklerimizden sahip çıkmalarını istiyoruz. Köye bir havuz yaptırmak için girişimde bulunduk. Buraya bir tesis yapılırsa, hem su boşa akmamış, hem de köyümüze bir katkı sağlanmış olur.'' Çamaşır yıkadıkları bölümün üstünün kapatılmasını isteyen köy kadınları ise ''Su sıcak olduğu için çamaşırlarımızı yıkamak kolaylaşıyor, hem daha temiz oluyor. Ama kullandığımız bölümün üzeri kapatılırsa, çamaşırlarımızı daha uygun bir ortamda yıkamış oluruz'' dedi. 
     





</TEXT>
</DOC>
