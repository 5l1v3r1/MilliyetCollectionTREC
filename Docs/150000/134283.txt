<DOC>
<DOCNO> 134283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko07.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Herhalde memurumuzu enflasyona ezdirmeyiz 
</HEADLINE>
<TEXT>

     Maliye Bakanı Kemal Unakıtan, serbest bölgelerdeki vergi kayıp ve kaçağını ortadan kaldırmak için, kısa süre içinde yeni bir düzenlemeye gidileceğini bildirdi. 
     Unakıtan, serbest bölgeler konusunda Devlet Bakanı Kürşad Tüzmen'le görüşme halinde olduklarını, Bakanlık'taki üst düzey bürokratların da bu yönde bir düzenleme hazırlığı içinde bulunduğunu söyledi. 
     Serbest bölgelerin faydasına kendilerinin de inandığını kaydeden Maliye Bakanı, ancak vergi kayıp ve kaçağıyla mücadelenin de görevleri olduğunu ifade etti. Bu bölgelerde ciddi bir vergi kayıp ve kaçağı sorunu yaşandığını belirten Unakıtan, Maliye Bakanlığı olarak bu konuda bir düzenlemeye gideceklerini, bu düzenlemede serbest bölgeleri tamamen vergi dışına itme düşünceleri de bulunmadığını anlattı. Unakıtan, şöyle konuştu 
     ''Ama kayıp ve kaçağa karşı bazı tedbirler almamız da gerekli. Bununla ilgili çalışmamız sürüyor. Neticede, kısa zamanda yeniden bir düzenleme getireceğiz. Burada istisnalar sınırlanmaktan daha ziyade vergi kayıp ve kaçakları sorununa çözüm bulacağız. 
     Serbest bölgeye mal ucuza giriyor. Belli bir kar orada bırakılıyor. Sonra mal, çok daha pahalıya içeriye ithal ediliyor. Dolayısıyla vergilendirilmemiş kar serbest bölgede kalıyor. Biz de vergilendirilmemiş kazancın peşindeyiz. Ona bir çözüm getireceğiz. Buna göz yumamayız. Serbest bölgelerin teşvik edilmesini biz de destekliyoruz. Fakat içeride ödenen bir verginin, sırf serbest bölgeye aktarmak suretiyle hem haksız rekabet yaratılıyor, hem de vergi kayıp ve kaçağına sebebiyet veriliyor. Biz, buna razı gelemeyiz, bunu önleyeceğiz. Yoksa yurtdışından gelmiş, yatırım yapmış, orada işyeri açmış kimseleri biz her zaman destekleriz.'' 
     
     MEMUR MAAŞLARI 
     Memur maaş zamları konusundaki görüşlerini de açıklayan Maliye Bakanı, ''hükümet olarak önceliğimiz, yoksul vatandaşlara yardımcı olmak. Bu arada elimizdeki bütçe imkanları belli. O imkanlarla ne yapabiliriz, bu hükümetin vereceği bir karar'' dedi. 
     Memur maaşlarına Nisan'da zam yapılıp yapılmayacağı, düşük maaşlı memura yüksek, yüksek maaşlı memura da düşük oranlı zam politikasının sürüp sürmeyeceği sorusuna da Unakıtan, ''Onlar da hükümetin vereceği bir karara bağlı. Şu aşamada bu konuda bir değerlendirme için erken. Ama herhalde memurumuzu enflasyona ezdirmeyiz'' yanıtını verdi. 
     Vergi yarışını da muhakkak getireceklerini belirten Maliye Bakanı, taşıt kullanımı konusundaki israfın önlenmesine ilişkin çalışmaların da devam ettiğini bildirdi. 
     
     IRAK KRİZİ 
     Maliye Bakanı Unakıtan, Irak'a olası müdahale durumunda ekonominin en az etkilenmesi için çalışmalar yapıldığını da vurguladı. 
     ''Irak'ta bir savaşın olmamasını arzu ediyoruz'' diyen Unakıtan, şöyle devam etti 
     ''Bir savaş olduğunda bunun ne kadar süreceğini, Türkiye'yi ne kadar etkileyeceğini kestirmek elbette kolay değil. Ama en azından belli durumlara, belli noktalara karşı ekonomimiz hazır. Buna ilişkin hazırlıklarımız var. Yapılan tahminlere göre, ekonomimiz böyle bir olaydan çok fazla olumsuz etkilenmeyecek. 2003 bütçesi de, bu duruma uygun esneklikler taşıyor.'' 
     





</TEXT>
</DOC>
