<DOC>
<DOCNO> 148458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/guncel/gun04.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Top’un ucunda dün haberciler vardı 
</HEADLINE>
<TEXT>

Çatıda keskin nişancılar olduğu iddiasıyla habercilerin kaldığı oteli top mermisiyle vuran ABD, 2 kameramanın ölümüne, 3 muhabirin yaralanmasına neden oldu... 
     DIŞ HABERLER SERVİSİ 

     Irak operasyonunda askerlerini ve sivilleri de vuran koalisyon güçlerinin son kurbanları gazeteciler oldu. Bağdat’taki operasyonlarda, medya merkezi olarak bilinen Filistin Oteli’nin vurulması sonucu 2 gazeteci öldü, 3 gazeteci de yaralandı. ABD ordusu, çok sayıda yabancı basın mensubunun kaldığı Filistin Oteli’nin, çatıdaki Iraklı keskin nişancıların ateş açması sonucu vurulduğunu iddia etti. 
     
     BİLEREK ATEŞ ETTİLER’ 
     General Buford Blount, "Otelden roket ve küçük silahlarla üzerine ateş açılan bir tank, karşılık olarak hedefe bir top mermisi attı" derken, bir Pentagon yetkilisi de, sivil yerlerde mevzilenen Iraklıların "meşru hedef" olduğunu savundu. Basın mensupları ise otelden ABD’lilere ateş açılmadığını savundu. İngiliz SKY TV muhabiri David Chater, canlı yayında ağlayarak, "ABD’liler otelde gazetecilerin olduğunu bile bile ateş etti" dedi. 
     
     FEDERASYON KINADI 
     Saldırı sonucu Reuters ve Abu Dabi televizyonunun bulunduğu 15. ve 17. katlar da büyük hasar gördü. Reuters, ölen kameramanının, Ukrayna asıllı Taras Protsyuk olduğunu duyurdu. Yaralanan Reuters muhabirlerinin de Ürdün asıllı Samia Nakhul, Irak asıllı Faleh Haybar ile İngiliz Paul Pasquale olduğu belirtildi. Saldırıda İspanyol Telocinco TV kameramanı Jose Couso da yaşamını yitirirken, Uluslararası Gazeteciler Federasyonu saldırıyı kınadı. 
     Bu arada El Cezire’nin Bağdat bürosu da dün füzelerin hedefi oldu. Cumhuriyet Sarayı’na yakın bir yerdeki büroya bir ABD füzesinin isabet etmesi sonucu Tarık Eyüp adlı muhabir yaşamını yitirirken, Züheyir el Iraki adlı kameraman da yaralandı. El Cezire, ABD’yi kasıtlı olarak saldırmakla suçlarken, koalisyon güçleri gazetecileri bilinçli olarak vurmadıklarını savundu. El Cezire TV’sinin baş editörü İbrahim Hilal, Irak’taki TV ekibinin "artık güvende olmadığını" söyleyerek tüm muhabirlerini çekmeyi düşündüklerini kaydetti. 
     Öte yandan, bomba yağmuru altında basın mensupları hayatını kaybeden meslektaşları için dün gece Filistin Oteli’nin bahçesinde bir anma töreni düzenlendi. 
     
Medya 12 kayıp verdi      Bağdat’ta dün yaşanan olaylarla savaşta ölen gazeteci sayısı 12’ye çıktı. Daha önce hayatlarını kaybeden gazeteciler şunlar 

</TEXT>
</DOC>
