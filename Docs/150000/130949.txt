<DOC>
<DOCNO> 130949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/yazar/uras.html </URL>
<DATE> 2003/01/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İstanbullu işadamları harp istiyor 
</HEADLINE>
<TEXT>

     Bir gün önce açıklama yapan ve hükümetin ABD yanında yer alması konusundaki talebini kamuoyuna duyuran TÜSİAD Başkanı, yemek çıkışı açıklama yaptı. Harbin, Türkiye için ağır bir fatura getirmeyeceğini vurgulayarak, İstanbullu işadamlarının ABD’nin Irak’a müdahalesinin arkasında olduğunu açık biçimde tekrarladı. 
     Bu hükümeti, AKP kurdu. Ama, bu hükümet Türkiye Cumhuriyeti Hükümeti. AKP’ye oy versin, vermesin, sempati duysun, duymasın bu ülkede yaşayan askeri ile sivili ile 67 milyon insanı temsil ediyor. Bu hükümetin itibarı, bu ülkenin itibarı. Bu hükümetin başarısı, bu ülkenin başarısı. Hükümet yıpratılırsa, hükümet başarısız olursa, itibarını kaybederse, bundan hepimiz zarar göreceğiz. Hükümetin Irak ve ekonomi konusunda doğru politikalar uygulaması lazım Ama bakıyoruz, bazıları içeriden, bazıları dışarıdan hükümetin dış politika ve ekonomi politikası konusundaki başarısının önüne set çekmek için gerekeni yapıyor. 
     Bakan olarak Tüzmen’in Irak seferi, ne kadar hatalı ise, TÜSİAD’ın hükümeti ABD’nin kucağına atmaya dönük açıklamaları da ülkeye o kadar zarar veriyor. 
     
     İşadamı harp istemez 
     Türkiye’de büyük işadamlarının, işi gücü bırakıp, bir an önce harp olsun, bu Türkiye’nin yararına sonuçlar verir, iddiasıyla ortalıkta dolanmalarını anlamanın imkanı yok. Harp, silah satıcıları dışında herkese zarar verir. Harpten en fazla işadamları zarar görür. Daha harp olmadan, olasılık rüzgarı ekonomimizi kavurmaya başladı. Harp, istikrar programımızı rezil edecek, turizmi, ihracatı çökertecek, iç ve dış kredi stokunu döndürmeyi imkansız hale getirecek. Bu konularda Türkiye’ye kimse yardım edemez. Türkiye’nin faturasını kimse ödeyemez. Olası bir harp, Türkiye’nin uzun yıllarını ipotek altına alır. 
     Yeni tür "Amerikan muhibbi" medyatik işadamlarının, "bir an önce ABD’nin koluna yapışıp, harbe girelim" şeklindeki çırpınışlarını anlamak imkansız. ABD dünya lideri. AB’nin Türkiye’ye soğuk bakması karşısında, ABD’nin dostluğu Türkiye için önem taşıyor. Türkiye, ekonomik krizi ABD’nin politik, IMF’nin parasal desteği ile atlattı. İstikrar programının sonuçlanması bakımından, ABD’nin politik desteğinin sürmesi önem taşıyor. Türkiye’de kimse ABD ile ilişkileri bozalım, diye düşünmüyor. Ama bütün bunlar, ülkenin yönetiminin ABD’ye teslim edilmesini gerektirmez. 
     Hükümet acemilik nedeniyle neyin ne olduğunu, daha anlayamamanın etkisinde belli hatalar yapıyor, ölçüyü kaçırıyor ama, bugüne kadar, ABD ile ve Irak ile ilişkilerde dengeyi korumayı başardı. Bu görüşte olmayanlar, Türkiye’nin bu coğrafyada mevcut komşularla ve o topraklarda yaşayan insanlar ile yaşamını sürdüreceğini unutarak, Türkiye’nin bir an önce ABD’nin savaş planı içinde yer almasında ısrarcı oluyor. İnşallah, bütün bu karmaşada pahalı faturalar ödemek zorunda kalmayız. Zaten bu noktadan sonra inşallah ve maşallahtan başka söyleyecek söz kalmadı. 
     
     







Hükümet, asker ve Irak 


Curcuna mı, değişim fırtınası mı 


Keyif Vakfı... 


6 Müslüman ülkenin sözcüsü olacağız... 


Başbakan Gül’e itidal tavsiyesi 


Sivil itaatsizlik 


Onarım çatıdan mı başlar, temelden mi 


Büyüme kaç olacak 


Saldırıya hayır, ayrıca go home 


Hani devlet küçülüyordu 


AKP ile "Demokrat Parti" benzerliği... 


Kriz geçirmez ürün, nasıl üretilir 


Canlı yayın notları Gerçeğin barışı, gösterinin savaşı 


İstanbullu işadamları harp istiyor 


</TEXT>
</DOC>
