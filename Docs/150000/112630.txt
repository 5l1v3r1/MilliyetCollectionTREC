<DOC>
<DOCNO> 112630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/ekonomi/eko01.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Perakendede kriz işbirliği 
</HEADLINE>
<TEXT>

     AÇIK KOYU SOHBETLER EYLEM TÜRK 

     Perakendede, tartışma yaratan "dolar bazında kira" dönemi artık sona eriyor. Mayadrom Akatlar’da açılan "M Square" ile 2003 yılında faaliyete başlayacak olan Mayadrom Etiler Alışveriş Merkezi’nde uygulanacak olan ciro ortaklığı uygulaması, hem firma sahibini hem de alışveriş merkezi sahiplerini krizlere karşı koruyacak. 
     Bunun sektöre yeni bir anlayış, yeni bir düzen getirdiğini söyleyen Ak’s Danışmanlık’ın sahibi Nur Akgerman, "Her şey çok çabuk değişiyor. Sabah kalktığınızda fiyatlar değişmiş olabiliyor. Şimdi beraber kazanalım’ dönemi. 
     Alışveriş merkezi sahibiyle, mağaza sahibinin beraber birşeyler yapıp, riski beraber göze almaları lazım. Bu iki alışveriş merkezinde de kira sistemi sabit değil, ciroya bağlı olacak" diyor. 
     
Mayadrom Akatlar’da açılan "M Square" perakendeye ne gibi yenilikler getirecek 
     M Square Türk perakendeciliğinde önemli bir gelişmedir. Türkiye’de alışveriş merkezleri birbirine çok benziyor. Yatırımlar tekrarlanıyor. Bu açıdan M Square tekrarlanmış birşey değil, bir ilk. Öncelikle perakendecinin ve mal sahibinin ihtiyaçları neler onları belirledik. 
     Ve bir işbirliği doğdu. Buraya firmalar geldi, markalarını mallarını koydular. Bütün kira ve genel giderler Mayadrom tarafından karşılanıyor. 
     Ay sonunda satıştan belli bir yüzde Mayadrom’a bırakılıyor. İki tarafın da satış için elinden geleni yapacağı bir sistem oldu bu. Krize karşı bir işbirliği. 
     
Böyle bir işbirliğine neden ihtiyaç duyuldu 
     Yeni bir anlayış, yeni bir düzen. Her şey çabuk değişiyor. Sabah kalktığınızda fiyatlar değişmiş olabiliyor ve mağduriyet doğuyor. Artık herkes "beraber kazanalım" düşüncesinde. Alışveriş merkezi sahibiyle mağaza sahibinin riski beraber göze almaları çok önemli hale geldi. 
     
Bu risk nasıl paylaşılıyor 
     Dolar bazında kiralar yerine satışın belli bir yüzdesi mağaza tarafından alışveriş merkezi sahibine ödeniyor. Bunun esnekliği şu, çok satış olursa beraber kazanıyorlar, az satış olursa mağaza sahibi az ödüyor, alışveriş merkezi sahibi de az kazanıyor. Satışa bağlı. 
     
Mayadrom’a kardeş geliyorAynı sistemin uygulanacağı yeni projeleriniz var mı 
     Evet. M Square’den sonra danışmanlığını yaptığımız ikinci projemiz Mayadrom Etiler. Maya Grubu’na ait bir alışveriş merkezi. İnşaatı bitmiş dört katlı bir bina. Oradaki hedefimiz Türkiye’nin en farklı ve en yeni mekanını yaratmak. Alışveriş merkezi ile büyük mağaza arasında bir konsepte sahip olacak. Buraya girildiği zaman çocuk, yaşlı, genç mutlaka alacak birşey bulacak. İsterse yemek yiyecek, isterse sinemaya gidecek. Ama belli bir zevk çizgisi içinde. Katlarda kapalı vitrinli mağazalar olmayacak. Her katı açık olacak. Bir katı gıda, bir katı street fashion moda sokağı olacak. Sinemalar ve giyim bölümünün yanı sıra bar ve restoran da bulunacak. 
     
Ne zaman faaliyete girecek 
     Etiler Mayadrom’u 2003’ün Mart ayında açmayı hedefliyoruz. M Square’de 25 firma, 30 - 35’e yakın marka var. Mayadrom Etiler’de 100’ün üzerinde marka olacak. Ayrıca Türkiye’de olmayan yabancı markaları da getirteceğiz. 
     Eğlenceli bir ortam düşünüyoruz çünkü, kriz perakendeyi çok değiştirdi. Türk perakendecisi olumsuzluktan olumlu bir şeyler yakalamayı öğrendi. Herkes işini sıfırdan düşünmeye başladı. Kriz olduğunda müşteri elindeki parayı keyifli ortamlarda harcamak istiyor. Bu nedenle Mayadrom Etiler, eğlenceyle mağazacılığın birleştiği yeni bir örnek olacak. 
     



 EKONOMİ 














</TEXT>
</DOC>
