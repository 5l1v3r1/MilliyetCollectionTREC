<DOC>
<DOCNO> 115427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/yazar/uras.html </URL>
<DATE> 2002/10/27/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bağrıma taş basarım demokrasi adına susarım 
</HEADLINE>
<TEXT>

     Cuma akşama Kanal D televizyonunda Seçim Arenası programında Uğur Dündar, CHP lideri Deniz Baykal ile AKP lideri Tayyip Erdoğan’ı bir araya getirdi. 
     Bu programda, seçimlerde en fazla oy alması beklenen iki partinin başkanının "ortak bir hedef doğrultusunda" demokrasi uğruna, "hırçınlığı" bırakıp "uyum sergileme arayışına girdikleri"ni gördük. 
     Gerçekçi olalım, iki parti başkanı da "hırçınlıkları" ile ün yapmış, "kavcılıkları" tescil olunmuş kişiler. Ama seçim öncesi "birliktelik için fedakarlığa hazır" olduklarını göstermek için beklenmedik biçimde "aşağıdan aldılar". 
     
Erdoğan için demokrasi süreci önemli      İki parti başkanını "demokrasi" birleştirdi. Çünkü "demokrasi" iki partinin de iktidar olma hedefi bakımından çok çok önemli. Bu nedenle iki parti başkanı da görüş ayrılıklarını öne çıkarmadı. Çok konuda farklı şeyler düşünmelerine rağmen bu farklılıkları ortaya koymadı. 
     Tayyip Erdoğan, AKP’yi iktidara taşıyacak sürecin demokrasi olduğunu biliyor. Din kimliğine ağırlık veren bir siyasi partinin Türkiye’de iktidar olmasının güçlüğünü görmüş, yaşamış bir parti başkanı. "Bu ülkede kimse bana bir şey yapamaz", diye düşünecek kadar saf ve bakir bir İstanbul çocuğu değil. 3 Kasım seçimlerinin sonuçları alınıncaya kadar ülkenin güç odaklarını isterseniz siz buna derin devlet adı veriniz ürkütmemesini biliyor. Din kimliğine ağırlık veren partisi 3 Kasım seçimlerinde çoğunluk oyunu alırsa meşruiyet kazanacak. Çoğunluk oylarını aldıktan sonra partisi ve kendi ile ilgili hukuki sorunları çözmek daha kolay olacak. 
     Bunun için "aykırı fikirlerini, aykırı görüşlerini" öne çıkarmıyor. Hadiseleri germiyor. Militan olmamaya, hırçınlaşmamaya özen gösteriyor. Çünkü demokrasiye ihtiyacı var. İktidar olmasının tek yolu demokrasi ve de 3 Kasım seçimlerinin sonuçlarını kazasız belasız alabilmek. 
     
Deniz Baykal için de 3 Kasım çok önemli      Deniz Baykal bugüne kadar siyasette başarılı olamamışlığın ezikliği ile giderek hırçınlaşan bir kişilik sergiledi. Kavgacı, geçimsiz, yanındakileri harcayan bir parti lideri görünümü verdi. CHP’nin başından ayrıldı, sonra CHP başkanlığını gene ele geçirdi. 
     Bugüne kadar ortanın solundaki partiler arasında bir türlü öne çıkamayan, geçen seçimde barajın altında kalan CHP’ye hiç beklenmedik oluşumlar içinde bir fırsat ortaya çıktı. 
     Bu fırsat CHP’den çok Deniz Baykal için önemli. Deniz Baykal’a hayatında ilk ve son defa ortanın solundaki partiler arasından sıyrılarak en çok oyu toplama şansı ortaya çıktı. 
     Deniz Baykal, fırsatı kaçırmamaya, şansını kullanmaya özen gösteriyor. Fırsatı kaçırmaması, şansını kullanması 3 Kasım seçimlerinin yapılmasına ve bu seçimde rakibinin AKP olmasına bağlı. Çünkü Deniz Baykal’ı ve CHP’yi durup dururken öne çıkaran AKP karşısındaki "tek alternatif" parti konumuna "hasbel - kader" sürüklenmesi. Bu Deniz Baykal ve CHP’nin gayreti ile değil, kendiliğinden oldu. Demokrasi iki parti başkanını birleştirdi. 
     Cuma akşamı iki parti başkanını "demokrasinin" birleştirdiğini bir araya getirdiğini izledik. İkisi de birlikteliği zedelememek uğruna "birbirlerine yumuşak yaklaştılar". Hırçınlıklarını, kavgalarını içlerine attılar. 
     
Deniz Baykal’ın Ankara deneyimi var      Ülke sorunlarını ortaya koymakta, tartışmakta, çözümlerden söz etmekte Deniz Baykal öne çıktı. 
     Deniz Baykal’ın avantajı var. Ankara’yı, Meclis’i, bürokrasiyi biliyor. Yabancı dil biliyor, yılladır yerli ve yabancı uzmanlarla temas halinde, olayların içinde. 
     Tayyip Erdoğan "İstanbul çocuğu". Deneyimi İstanbul Belediyesi Başkanlığı dönemindeki, İstanbul’un sorunları ile ilgili çalışmalarla sınırlı. Particiliği, politikayı yeni öğreniyor. Ankara’ya ve Türkiye’nin iç ve dış sorunlarına yabancı. 
     Bu çerçevede Deniz Baykal’ın ekonomik ve sosyal sorunlar ile dış ekonomi ve siyaset tartışmasında Tayyip Erdoğan’ın önüne çıkmasından doğal bir şey olamaz. 
     Ama TV programında Deniz Baykal çıkışlarında kendini kontrol etti. Fazla ileri gitmemeye özen gösterdi. 
     Bana göre programın en ilginç yanı "Ben çok fakirdim, günde 200 simit satıyordum... Yok yok... Ben senden daha fakirdim... Günde 100 simit satıyordum..." şeklindeki "simitçi" muhabbeti idi. Böylece iki parti başkanı da "Kemalettin Tuğcu" romanlarındaki "fakir çocuk" senaryosu ile, halkın gözlerini yaşartmayı başardı. 
     Sezar’ın hakkını Sezar’a verelim... Uğur Dündar yönetimde çok iyi idi. Programın hem seviyesini yüksek tutmayı hem de izleyicilerin ilgisini canlı tutmayı başardı. 
     
     







Elemtere fiş, kem gözlere şiş... 


Şike oturum 


Baykal ve Erdoğan 


Tayyip’le Baykal’dan iyi bir başlangıç 


Ilık bal damlaları 


Avcı 


Derviş, Bahçeli’yi nasıl gülümsetmiş 


Baykal ve Erdoğan Arena’ya 19’uncu yüzyılda çıksalardı... 


Göz, katarakt, ofsayt, beleş... 


AKP - CHP, koalisyon provası 


Sol seçmenin kumar oynama lüksü var mı 


Yeni başlayan sersemler için faşizm 


Haklar sınırlı 


Piyasalar AKP’yi benimsedi, sorun kalmadı’ denebilir mi 


Bağrıma taş basarım demokrasi adına susarım 


Yerel yönetimi de seçmiş olacağız 


</TEXT>
</DOC>
