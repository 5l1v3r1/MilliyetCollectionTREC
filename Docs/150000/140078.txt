<DOC>
<DOCNO> 140078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun22.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkerenin reddi dünya basınında... 
</HEADLINE>
<TEXT>

     Yurtdışına asker gönderme ve yabancı ülke askerlerinin Türkiye'de bulunmasına ilişkin Başbakanlık Tezkeresi'nin TBMM'de kabul edilmemesinin dünya basınındaki yankıları sürüyor. 
     İngiltere'de yayınlanan The Independent on Sunday gazetesi, tezkerenin dün TBMM'de yapılan oylamasının ''kaosla sonuçlandığını'' öne sürdü. 
     Tezkerenin kabul edilmemesinin ardından Türk hükümetinin bir karar aşamasında bulunduğunu ifade eden Independent, tezkerenin aynı şekilde yeniden TBMM'ye gelip gelmeyeceğinin henüz bilinmediğini kaydetti. 
     Bu durumun ABD-Türkiye ilişkilerindeki tansiyonun artmasına yol açacağını öne süren gazete, Washington'un bu tezkerinin kabulüne büyük umut bağladığını yazdı. 
     Gazete, ABD askerlerinin Türkiye'de konuşlanmaları için baskıların sürdüğünü, İngiliz askerinin Türkiye topraklarına girmesinin ise kesinlikle reddedildiğini belirtti. Savunma Bakanlığı'nın da 6 hafta önce Türkiye'den bu yönde talepte bulunulduğunu, ancak bir anlaşma sağlanamadığını doğruladığına işaret eden Independent, bu çerçevede Türkiye'de konuşlandırılması planlanan 16. Hava Saldırı Alayı'nın Kuveyt'e yönlendirildiğini ifade etti. 
     Bu arada, İngiliz askerinin konuşlandırılması yolundaki görüşmelerin Türkiye ile hala sürdüğünü iddia eden gazete, ancak Savunma Bakanlığı yetkililerinin diplomatik ve politik hassasiyetleri gerekçe göstererek, bunların ayrıntılarını açıklamaktan kaçındıklarını belirtti. 
     
     İTALYAN BASINI 
     İtalyan basını, Başbakanlık Tezkeresi'nin TBMM tarafından kabul edilmemesine ilişkin olarak, ''beklenmedik olay'' yorumu yaptı. 
     Ülkenin en yüksek tirajlı gazetesi Corriere della Sera, ''Amerikan ordusunun Türkiye'den geçişi tekrar oylanacak'' başlığı altında, ''Reddedilmeyen ama kabul edilmeyen tezkere, tekrar açık denizlere dönüyor. ABD, görüşmeler, dalgalanmalar ve şüphelerden sonra haftalardır Türkiye'nin karar almasını bekliyordu'' ifadelerine yer verdi. 
     ''Türkiye, Bush'u frenliyor'' başlığını kullanan sol görüşlü La Repubblica gazetesi de ''Ankara parlamentosu, tezkereyi reddediyor. Her şey yeniden yapılacak, gelecek Salı tekrar başlanacak. Frenleme Washington'un hoşuna gitmiyor'' görüşünü savundu. 
     Sağ görüşlü gazetelerden İl Giornale ve merkez sağ görüşlü La Stampa ise ''Türk parlamentosu ABD'ye geçit vermeyi reddediyor'' ifadesini başlıklarına çıkartarak, sonucun beklenmedik olduğunu vurguladı. 
     Öte yandan, Komünist Yeniden Oluşum Partisi'nin yayın organı olan Liberazione, tezkerenin kabul edilmemesini tam sayfa manşetten verdi ve ''Ankara parlamentosundan beklenmedik olay. Irak'a doğru ABD ordusunun geçmesini öngören hükümet tezkeresi 3 oyla geri çevrildi. Meclisin oyunu satın aldığına inanan Bush'a küçük düşürücü bir tokat'' ifadesini kullandı. 
     
     LE JOURNAL DU DIMANCHE 
     Fransa'da Pazar günleri yayımlanan Le Journal Du Dimanche gazetesi de hükümetin sunduğu tezkereyi TBMM'nin kabul etmemesini, ''Ankara, Washington'a karşı koyuyor'' başlığıyla duyurdu. Haberde, tezkerenin kabul edilmemesiyle Türk-Amerikan ilişkilerinin daha zorlaştığı yorumu yapıldı. 
     Haberde, Türkiye'nin Irak'ta olası bir savaş sonrası bölgenin nasıl şekilleneceği konusunda endişeleri olduğu ifade edildi. 
     





</TEXT>
</DOC>
