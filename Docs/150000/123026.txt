<DOC>
<DOCNO> 123026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur11.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'Li Haluk Koç Türkiye'ye haksızlık yapıyorlar... 
</HEADLINE>
<TEXT>

     CHP Grup Başkanvekili Haluk Koç, Türkiye'nin AB üyeliği konusunda Fransa Cumhurbaşkanı Jacques Chirac ile Almanya Başbakanı Gerhard Schröder görüşmesinden koşullu tarih sonucu çıkmasını, Türkiye'ye yapılan haksızlık olarak gördüklerini söyledi. 
     Koç, ''Türkiye, haklılığını takip etmek, taleplerini sürdürmek durumunda'' dedi. 
     CHP Genel Merkezi'nde, gazetecilerin soruları üzerine AB'ye üyelik konusunu değerlendiren Koç, Türkiye'nin beklentilerinin açık olduğunu ve 12 Aralık'taki Kopenhag Zirvesi'nde müzakere tarihi verilmesi gerektiğini söyledi. 
     Türkiye'nin Kopenhag siyasi kriterlerine uyma kararlılığını geçmiş hükümet döneminde gösterdiğini ve bu yasama döneminde de bu yolda adımların atıldığını anlatan Koç, Chirac ile Schröder arasındaki görüşmeden çıkan sonucu Türkiye'ye yapılan haksızlık olarak niteledi. 
     AB karar alma mekanizmasında etkili ülkelerin kendi iç politika dinamiklerinin Türkiye'nin üyeliğinin geciktirilmesinde etkili olduğunu belirten Koç, ''Malesef Batı Avrupa'da Hıristiyan Demokrat ve sağ partiler, kurgularını yabancı düşmanlığı üzerine oluşturmuş durumda'' diye konuştu. 
     Haluk Koç, coğrafi ve dinsel gerekçelerin Türkiye'nin AB'den dışlanmasının nedeni olamayacağını vurguladı. 
     Türk dışişlerinde geleneksel bir politika olduğunu ve bunun kolay kolay değişemeyeceğini anlatan Koç, ''Uluslararası alandaki doğrular birdir. Tutarlı olmak gerekir. Açıklamalar dış politikada zaaf haline getirilmemeli'' dedi. 
     CHP Grup Başkanvekili, demokratikleşme alanındaki yasal düzenlemelerin önce Türkiye için yapılması gerektiğini belirterek, ''Türkiye haklılığını takip etmek, taleplerini sürdürmek durumunda'' diye konuştu. 
     





</TEXT>
</DOC>
