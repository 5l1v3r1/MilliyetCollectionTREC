<DOC>
<DOCNO> 125646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo05.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Denizlispor Anadolu takımlarına iyi örnek oldu... 
</HEADLINE>
<TEXT>

     Gaziantepspor Kulübü Başkanı Celal Doğan, Birinci Süper Lig'in ilk yarısını 30 puanla 5. sırada tamamlayan takımından ve sergilenen performanstan memnun olduğunu söyledi. 
     Celal Doğan, yaptığı açıklamada, sezona başlarken, kadroyu değerlendiren spor otoritelerinin Gaziantepspor'dan bu denli başarı göstermesi beklemediğini, son haftalarda sakatlıklar yüzünden sıkıntılı anlar yaşadıklarını kaydetti. 
     Ligin 14. haftasına dek Beşiktaş ile birlikte ligin yenilmeyen 2 takımından biri olduklarını, daha sonra İzmir deplasmanında Göztepe önünde sezonun en kötü futbolunu oynayarak yenilmezlik unvanlarını yitirdiklerini anlatan Doğan, şöyle devam etti 
     ''Göztepe maçına kadar sergilenen uyum, çalışkanlık, hırs ve tempo beni umutlandırıyordu. Hiçbir takımı küçümseme ve hafife alma gibi lüksümüz olamaz. Göztepe maçında bizi rakip değil, biz kendimizi yendik. Bu yenilgi bize her zaman ders olmalı. Daha sonra Türkiye Kupası'ndan elenmemiz dışında başarısızlığımız yok. Son zamanlarda düşüşe geçtik. Ara transferde alacağımız futbolcularla yeniden çıkışa geçeceğiz. Yaşadığımız gelişmeler kimseyi umutsuzluğa yöneltmesin. 
     Devre arasını en iyi biçimde değerlendireceğiz. Altyapı antrenörleri sezon arasında çeşitli Avrupa ülkelerinde, Brezilya ve Rusya'da bazı oyuncuları izlemeye aldı. Çaykur Rizespor'dan Devran ile anlaştıktan sonra yurtdışında temasta olduğumuz birkaç oyuncuyla görüşüyoruz. Ligin ikinci yarısına güçlü bir kadroyla girmek için çalışmalarımız sürüyor. Kimse endişelenmesin, en iyisini yapmaya çalışıyoruz.'' 
     
     ''DENİZLİSPOR, ANADOLU'YA ÖRNEK'' 
     Doğan, ligin ikinci yarısının ilk maçında deplasmanda karşılaşacakları Denizlispor'un kaliteli ve güçlü bir ekip olduğunu bildirdi. 
     ''UEFA Kupası'nda Beşiktaş ile birlikte ülkemizi başarıyla temsil eden Denizlispor, tüm turlarda en güçlü rakiplerini eleyerek alkışı ve övgüyü hak etti'' diyen Doğan, sözlerini şöyle tamamladı 
     ''Sezonun ilk yarısında Denizlispor ile berabere kalmıştık. Şimdi 2 güçlü ekibin karşılaşmasından karlı çıkan olan taraf olmak istiyoruz. İkinci yarıya galibiyetle başlamak bizi mutlu edecek. Bence bu haftanın en zorlu ve çekişmeli karşılaşmalarından birisi olacak.'' Doğan, teknik direktör Gigi Multescu'nun, kendisine başvurarak ayrılma isteğinde bulunmasını doğrulayarak, ''Multescu ve ekibi görevinin başında. İkinci yarı da böyle olacak'' diyerek, tartışmaları noktaladı. 
     





</TEXT>
</DOC>
