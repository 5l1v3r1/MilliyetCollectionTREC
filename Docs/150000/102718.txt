<DOC>
<DOCNO> 102718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko16.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
5 şirket borsa kaydından çıkarıldı 
</HEADLINE>
<TEXT>

     Aktaş Elektrik, EGS Dış Ticaret, Köytaş Tekstil, Söksa ve Gümüşsuyu hisseleri artık Borsa'da işlem görmeyecek. 
     İstanbul Menkul Kıymetler Borsası İMKB Yönetim Kurulu'nun geçtiğimiz Cuma günü açıkladığı karar doğrultusunda, 5 şirketin hisse senetleri borsa kaydından ve pazarlarından çıkarıldı. 
     Sürekli olarak işlem görmekten men edilen 5 şirketin hisse senetleri aracı kurumlar vasıtasıyla Borsa dışında alım-satım işlemlerine de konu olamayacak. 
     Aktaş Elektrik Ticaret A.Ş. hisseleri 19 Haziran 2000, EGS Ege Giyim San. ve Dış Tic. A.Ş hisseleri 10 Temmuz 2001'de, Köytaş Tekstil Sanayi ve Ticaret A.Ş. hisseleri 31 Mayıs 1999'da, Söksa Sinop Örme ve Konfeksiyon A.Ş. hisseleri 25 Haziran 1999'da, Gümüşsuyu Halı ve Yer Kaplamaları San. ve Tic. A.Ş. hisseleri de 2 Nisan 2001 tarihinde işleme kapatılmıştı. 
     
     İŞLEME KAPALI DİĞER ŞİRKETLER 
     İMKB Yönetim Kurulu kararı uyarınca, Çukurova Elektrik A.Ş., Kepez Elektrik A.Ş. ve EGS Gayrimenkul Yatırım Ortaklığı A.Ş. hisse senetleri, Kamuoyu Aydınlatma Bilgi Formu'nun yanı sıra, ilgili belgelerin Borsa Günlük Bülteni'nde yayınlanmasını takip eden 5. işgününden 23 Ağustos itibaren Gözaltı Pazarı'nda serbest marjla işlem görmeye başlayacak. 
     Hisse senetleri Borsa kotundan çıkarılarak Kot Dışı Pazar kaydına alınan ve geçici olarak işlem görmekten men edilen Medya Holding A.Ş., Sabah Yayıncılık A.Ş., Sabah Pazarlama A.Ş, EGS Holding A.Ş., EGS Egeser Giy. San. İç. Dış Tic. A.Ş., EGS Finansal Kiralama A.Ş., Nergis Holding A.Ş., Sifaş Sentetik İplik Fabrikaları A.Ş., Polylen Sentetik İplik Sanayi A.Ş., Facto Finans Alacak Alımı A.Ş., İktisat Finansal Kiralama A.Ş., Tümteks Tekstil San. ve Tic. A.Ş. ile Boyasan Tekstil San. ve Tic. A.Ş. hisseleri ise bugünden itibaren aracı kurumlar vasıtasıyla Borsa dışında alım satım işlemlerine tabi olabilecek. 
     





</TEXT>
</DOC>
