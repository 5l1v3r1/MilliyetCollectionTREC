<DOC>
<DOCNO> 116068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/siyaset/asiy.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP liderinden Sezer’e Atama sizin, seçmek bizim işimiz 
</HEADLINE>
<TEXT>
Meydan okudu 
Yozgat mitinginde Cumhurbaşkanı’nı "dikkatli konuşmaya" çağıran Erdoğan, "En fazla oy alan partiyle kontak kuracak ki, demokrasi sağlıklı işlesin" dedi 
     ABDULLAH KARAKUŞ Yozgat 

     AKP Genel Başkanı Recep Tayyip Erdoğan, "Başbakanı ben atarım" diyerek yetkinin kendisinde olduğunu vurgulayan Cumhurbaşkanı Ahmet Necdet Sezer’e, "Cumhurbaşkanı en fazla oyu alan partiyle kontak kuracak ki, demokrasi sağlıklı işlesin" sözleriyle yanıt verdi. Erdoğan, "Atama cumhurbaşkanının işi, ama seçme işi, güvenoyu alabilecek oya sahipse AKP’ye aittir" dedi. 
     Erdoğan, Yozgat mitinginde, Anayasa ve kanunlar gereği cumhurbaşkanı ve partilerin görevlerinin belli olduğunu ifade ederek, "Sezer’i dikkatli konuşmaya" çağırdı. Başbakanla cumhurbaşkanının ters düştüğü bir Türkiye istemediklerini kaydeden ve "Bunlar sağlıklı şeyler değil. Onun için kelimeleri dikkatli seçmek gerekir. Çünkü devlet böyle bir makamdır" diyen Erdoğan, sözlerini şöyle sürdürdü 
     "Sayın Cumhurbaşkanı, Anayasa’nın 109. maddesine göre başbakanı atar ama, atadığınız bu kişi güvenoyu alamazsa, bunun bir anlamı var mı Yok. Dolayısıyla, parlamenter demokrasilerde başbakan olacak isim, güvenoyu alabilecek olan, dolayısıyla en çok oyu almış olan partinin içinden atanır ve bu da bugüne kadar gelen teamüllerle genel başkan olacaktır. Şimdi ben partinin başındayım. Anayasa Mahkemesi, Yargıtay Başsavcısı’nın talebini değerlendirir, ondan da bir karar çıkabilir. Biz hep şunu söyledik partimizin yetkili kurulları toplanır ve başbakan adayını belirler. Aday diyorum, başbakan demiyorum. Dolayısıyla, seçme kime aittir Seçmek, en fazla oyu alan yani güvenoyu alabilecek partiye aittir." 
     Kendi sözlerinin medya tarafından saptırıldığını da iddia eden Erdoğan, "Ülkede gerginlikten yana olmadık. Cumhurbaşkanı ile herhangi bir polemiğe girme niyetinde değiliz. Onun görevleriyle bizimkiler bellidir. Olayın aslı budur" diye konuştu. 
     AKP Genel Sekreteri Ertuğrul Yalçınbayır da, demokrasinin nezaketi olduğuna dikkati çekerek, "Liderler zirvesi sırasında Bülent Ecevit’in mazereti vardı. Cumhurbaşkanı bu nedenle DSP tüzüğünde Ecevit’ten sonraki kişiyi zirveye davet etti" dedi. Yalçınbayır, tüzüklerine göre partide genel başkandan sonra en yetkili kişinin, siyasi işlerden sorumlu genel başkan yardımcısı ve TBMM Grup Başkanı olduğunu söyledi. 
     
Atı alan Üsküdar’ı geçti’      Genel Başkan Yardımcısı Abdullah Gül, AKP’nin seçime giremeyeceği, girse bile oylarının iptal edileceği yolundaki açıklamaları "gülünç" olarak nitelendirdi. Gül, "Bu tip propagandalar, artık AKP’yi güçlendirmektedir. Atı alan Üsküdar’ı geçti" dedi. AKP’nın başbakanını, seçimden hemen sonra açıklayacağını söyleyen Gül, şöyle devam etti. "Erdoğan’ın başkanlığında hükümet kurmak, hepimizin en büyük isteği ve doğal hakkıydı. Genel başkanımızın milletvekili adaylığı önlendi. Böyle bir durumda parti olarak, kampanya bütünlüğünü korumak, kampanyamızı daha etkin hale getirmek için başbakan adayımızı seçimden sonra açıklama kararı aldık. 
     Tek bir şey söylemek istiyorum, atı alan Üsküdar’ı geçmiştir." 
     
     
     
     
     
     
     



 SİYASET 















</TEXT>
</DOC>
