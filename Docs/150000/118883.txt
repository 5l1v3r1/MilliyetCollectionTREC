<DOC>
<DOCNO> 118883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo14.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya-Türkiye özel maçının biletleri çalındı... 
</HEADLINE>
<TEXT>

     İtalya ile Türkiye milli takımları arasında 20 Kasım'da yapılacak özel futbol maçının biletlerinin ve bu zamana kadar yapılan satış hasılatının çalındığı bildirildi. 
     İtalya'nın Adriyatik Denizi'ne bakan orta-kuzey kısmında yer alan Pescara kentindeki maçın oynanacağı Adriyatik Stadı'nın bilet gişesinde yaşanan hırsızlık olayının dün gece saat 20.00 civarında meydana geldiği belirtildi. 
     Maskeli ve silahlı 2 soyguncunun bilet gişesine girerek, tek başına olan gişe görevlisini başına silah kabzasıyla vurarak etkisiz hale getirdiği kaydedildi. 
     İtalya-Türkiye milli takımları arasında 20 Kasım'da oynanacak maçın biletlerini çalan soyguncuların, bu zamana kadar bilet satışlarından elde edilen 70 bin Euro'yu da alarak olay yerinden uzaklaştığı ifade ediliyor. 
     Polis ve jandarmanın soygun olayı ile ilgili araştırma başlattığı açıklanırken, İtalya Futbol Federasyonu'nun biletleri değiştirilerek tekrar basmasının gündemde olduğu belirtiliyor. Maçın biletleri, koltuklu 35 Euro, kapalı tribün 25 Euro, açık tribün 15 Euro ve 3 Euro, kale arkası ise 10 Euro olarak satılıyordu. 
     Maçın hasılatı, geçen 31 Ekim tarihinde Molise Bölgesi'nde meydana gelen depremde evlerini kaybeden İtalyan depremzedelere bağışlanacaktı. 
     





</TEXT>
</DOC>
