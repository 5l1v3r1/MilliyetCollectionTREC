<DOC>
<DOCNO> 118930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur20.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, gelecek hafta 6 ülkeyi ziyaret edecek... 
</HEADLINE>
<TEXT>

     AK Parti Genel Başkanı Recep Tayyip Erdoğan, Avrupa Birliği'ne AB üyelik çalışmaları çerçevesinde gelecek hafta 6 ülkeyi ziyaret ederek yetkililer ile biraraya gelecek. 
     Erdoğan'ın gelecek hafta gerçekleştireceği yurtdışı programının ayrıntıları belli oldu. 
     AK Parti Genel Merkezi'nden yapılan açıklamaya göre, Erdoğan ve beraberindeki heyet, 18 Kasım Pazartesi günü Ankara'dan Yunanistan'ın başkenti Atina'ya hareket edecek. 
     Burada Başbakan Kostas Simitis ile görüşecek olan Erdoğan, daha sonra İspanya'nın başkenti Madrid'e geçerek Başbakan Jose Maria Aznar ile biraraya gelecek. 
     19 Kasım günü Madrid ya da Londra'da konaklayacak olan Erdoğan ve beraberindekiler, 20 Kasım Çarşamba günü İngiltere'de Dışişleri Bakanı Jack Straw ve Başbakan Tony Blair ile görüşecek. Erdoğan, daha sonra Belçika'ya geçerek Başbakan Guy Verhofstadt ile biraraya gelecek. AB Komisyonu Başkanı Romano Prodi ile de görüşecek olana Erdoğan, AB'nin Genişlemeden Sorumlu üyesi Komiser Gunter Verhaugen ile akşam yemeğinde buluşacak. 
     Erdoğan ve beraberindekiler 21 Kasım günü İrlanda'nın başkenti Dublin'e gidecek. 
     İrlanda Başbakanı Bertie Ahern ile biraraya gelecek olan Erdoğan öğleden sonra da Fransa'nın Strasbourg kentine geçecek. 
     Erdoğan'ın Strasbourg temaslarının ayrıntılarının henüz belirlenmediği bildirildi. 
     





</TEXT>
</DOC>
