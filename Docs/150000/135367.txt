<DOC>
<DOCNO> 135367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/guncel/gun12.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaça senaryo karıştı 
</HEADLINE>
<TEXT>

Bir kadının çantasını kapkaç yaparken görüntülenen iki genç, bunun için bir TV kameramanının para verdiğini iddia etti 
     MURAT EĞİLMEZ İzmir DHA 

     İzmir’de kaza yaptıktan sonra yol kenarında zabıt tutulmasını bekleyen hemşire Neşe Demirbaş’ın çantasını kapkaç yaparken görüntülenen iki kişi, kadının çantasını kapkaç yapmak için yerel bir televizyon kameramanının para verdiğini iddia etti. Gözaltına alınan kameraman Halit Kartal, sevk edildiği adliyede tutuksuz yargılanmak üzere serbest bırakılırken, iki kapkaççı tutuklanarak cezaevine gönderildi. 
     
     Alamadan kaçtılar 
     SSK İzmir Hastanesi’nde görevli Demirbaş’ın kullandığı araç, önceki gün Altınyol’da bir otomobil tarafından sıkıştırılması sonucu orta refüje çarptı. Eşi trafik polisi olan Demirbaş, iki çocuğu ile kaldırımda zabıt tutulması için beklerken, iki kapkaççının saldırısına uğradı. Demirbaş çantasını ısrarla bırakmayınca etraftan gelenleri gören kapkaççılar, farklı yönlere kaçtı. Kapkaç olayını yerel SCBS kanalında dört aydır görev yapan Kartal, saniye saniye görüntüledi. Poliste kapkaç ve hırsızlıktan kayıtları bulunan E.B. 17 ve H.T. 16 de aynı gün yakalandı. 
     E.B. ve H.T. savcıya verdikleri ifadede, kendilerini Kartal’ın teşvik ettiğini iddia ederek, "Biz olay yerinde dolaşıyorduk. Kameraman bize film çektiklerini, kaza yapan kadının da kendilerinden olduğunu, eğer onun omzundaki çantayı kapıp kaçar gibi davranırsak bizim yüzümüzü ekranda göstermeyeceğini ve para vereceğini söyledi" dedi. 
     Adliyeye sevk edilen Kartal, tutuksuz yargılanmak üzere serbest bırakılırken, E.B. ve H.T. kapkaça teşebbüs suçlamasıyla tutuklandı. 
     



 GÜNCEL 





















</TEXT>
</DOC>
