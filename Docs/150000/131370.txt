<DOC>
<DOCNO> 131370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/siyaset/asiy.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistlerle Simitis’e 'selam' gönderdi 
</HEADLINE>
<TEXT>

AKP lideri, Şangay’da şaşkınlığını gizleyemedi ve Belediye Başkanı’na sordu "Bu yabancı sermayeyi buraya nasıl çektiniz " 
     ABDULLAH KARAKUŞ Şangay 

     AKP Genel Başkanı Recep Tayyip Erdoğan, Çin gezisinin üçüncü gününde gezdiği Şangay’a hayran kaldı. 468 metreyle dünyanın üçüncü büyük televizyon kulesine çıkan Erdoğan, kuleyi gezerken karşılaştığı Yunanlı turistlere, "Başbakanınız Simitis’e selam söyleyin" dedi. 
     Erdoğan, ticaret merkezi haline dönüştürülen Pudong bölgesinin gelişimi karşısında şaşkınlığını gizleyemezken, Belediye Başkanı Jiong Zixian’a, "Bu yabancı sermayeyi buraya nasıl çektiniz, bunun sırrını anlatır mısınız " diye sordu. 
     
     Tekrar gelin, farkı görün 
     Zixian, şaşkınlık karşısında, "Başbakan olarak buraya tekrar gelince daha iyi bir Pudong bulacaksınız" diyerek, Erdoğan’la ilgili gelişmeleri takip ettiğini de gösterdi. Zixian, "Bu çok önemli. Yabancı sermaye Pudong için motordur. İlk önce merkezi hükümet, bölgeye yönelik iyi politikalar uyguladı. Bütün olumlu unsurlar da bu bölgeye yönelik yapılıyor. Pudong bunun için iyi bir fırsat yakaladı. Ayrıca, telif hakkı ve patenti en iyi biz koruduk" diye konuştu. 
     Bölgeye gelen yabancı sermayenin miktarının sorulması üzerine de Zixian, "Şangay’a 50 milyar dolar geldi, bunun üçte biri Pudong’a aktarıldı. Yatırımcıların çoğu da ABD ve Japonlar" yanıtını verdi. 
     
Yunanlılar alkışladı      Erdoğan, daha sonra, "Doğu İncisi" olarak nitelenen 468 metre yüksekliğindeki dünyanın üçüncü büyük TV kulesini gezdi. Kuleye girişte Pudong Belediyesi’nin kadın bandosu tarafından karşılanan Erdoğan, kulenin defterini de imzaladı. 263 metre yükseklikteki orta bölüme süpersonik asansörlerle çıkan ve dürbünle çevreyi seyreden Erdoğan, kulede gezerken Yunanlı turistlerle karşılaşınca ilginç diyaloglar yaşandı. Yunanlıların, "Biz iki ayrı ülkeyiz ama dost ülkenin insanlarıyız" sözleri üzerine Erdoğan, "Başbakanınız Simitis’e selam söyleyin" karşılığını verdi. Bu sözler üzerine turistlerin alkışladığı Erdoğan, kuleden yine bando tarafından uğurlandı. 
     
     
     



 SİYASET 











</TEXT>
</DOC>
