<DOC>
<DOCNO> 101242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/siyaset/siy03.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’ye göre 6 parti PKK ile aynı kefede 
</HEADLINE>
<TEXT>

Partilerin AB’yi "can simidi" olarak gördüklerini söyleyen MHP lideri, "Bölücü örgütün yanında şimdi 6 tane siyasi parti var" dedi 
     ANKARA Milliyet 

     MHP Genel Başkanı Devlet Bahçeli, idam cezasının kaldırılmasını da içeren AB uyum yasalarının çıkmasını sağlayan DSP, ANAP, DYP, YTP, AKP ve SP’yi, PKK ile aynı kefeye koyarak, "Bölücü örgütün yanında şimdi 6 tane siyasi parti var" dedi. 
     Partilerin siyaset sahnesinde tutunabilmek içim AB’yi "can simidi" olarak gördüklerini söyleyen ve seçimlerin ertelenmeyeceğini dile getiren Bahçeli, "Seçim sürecine girilmiştir, ertelenmesi söz konusu olamaz. Bu tür davranışlar Türkiye’yi yeni siyasi kriz ve kaosa sürükler" diye konuştu. Bahçeli sol ve merkezde geniş tabanlı arayışların amacının "AB için güçlü ittifaklar" olarak açıklanmaya çalışıldığını söyledi. 
     Bir gazetecinin, "Bölücü örgütün MHP’yi hedef aldığını belirttiniz. Türkiye’deki cepheleşme bölücü örgüt ve MHP arasında mı Yoksa bölücü örgütün temsilcisiyle mi " şeklindeki sorusu üzerine Bahçeli, "Bölücü örgütün yanında şimdi 6 tane siyasi parti vardır" yanıtını verdi. DYP Genel Başkanı Tansu Çiller’in MHP’siz bir hükümetle seçimin ertelenebileceğine ilişkin görüşlerinin anımsatılması üzerine Bahçeli, "MHP’siz bir hükümet başarabiliyorlarsa, uygulasınlar" değerlendirmesini yaptı. 
     



 SİYASET 












</TEXT>
</DOC>
