<DOC>
<DOCNO> 102561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur06.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim ve lise kayıtları yarın başlıyor... 
</HEADLINE>
<TEXT>

     İlköğretim okulları ve genel liselere kayıtlar yarın başlayacak. Kayıtlar, eğitim-öğretim yılı açılışına kadar sürecek. 
     Eğitim-öğretim yılı açılışının, 9 Eylül'den, 16 Eylül'e ertelenmesi kararı çerçevesinde, ilköğretim okulları ile genel liselere kayıt süresi de 1 hafta uzatıldı. Milli Eğitim Bakanı Necdet Tekin, erteleme kararının, diğer okulların kayıt takvimini ve eğitim-öğretim yılı akışını değiştirmeyeceğini bildirdi. 
     Buna göre, Anadolu ve Fen liselerine kesin kayıtlar, 19-23 Ağustos günleri arasında yapılacak. Yabancı dil ağırlıklı liseler süper liseler ile Anadolu Güzel Sanatlar liselerine kayıtlar ise bu ay içinde farklı tarihlerde gerçekleştirilecek. Tekin, kayıt sırasında velilerden ''zorla bağış alınmayacağını'' da vurgulayarak, ''Bağış için hiç kimse zorlama yapılmayacak, yapan olursa onu görevden alacağım'' dedi. 
     
     DİĞER OKULLARIN KAYIT TAKVİMLERİ 
     Fen ve Anadolu ile Yabancı Dil Ağırlıklı liselere kayıt takvimi şöyle 
     FEN VE ANADOLU LİSELERİ 
     Kesin kayıtlar, 19-23 Ağustos tarihleri arasında yapılacak. Okul müdürlükleri, kesin kayıtların bitiminde kayıt yaptıran öğrenci sayısı ile varsa açık kalan kontenjanı bir tutanakla tespit edecekler. Tutanağın bir örneği okulda herkes tarafından görülebilecek şekilde 23 Ağustos 2002 Cuma günü saat 17.30'da ilan edilecek. Bu ilanlar doğrultusunda, açık kontenjanı bulunan okullara 26-29 Ağustos 2002 tarihleri arasında ön kayıt başvuruları yapılacak. 2 Eylül'de ön kayıt listeleri ilan edilecek ve ön kayıt sonucu kesin kayıtlar 3-6 Eylül günleri arasında gerçekleştirilecek. Ön kayıtlar sonucunda açık kalan kontenjanlara ise 14 Eylül 2002 Cumartesi günü saat 17.30'a kadar kayıt yaptırılabilecek. 
     ANADOLU GÜZEL SANATLAR LİSELERİ 
     Ankara, İstanbul ve İzmir Anadolu Güzel Sanatlar liselerinde 5-6-7 Ağustos günlerinde yapılan yetenek sınavları, diğer illerdeki Anadolu Güzel Sanatlar liselerinde 19-20-21 Ağustos tarihlerinde gerçekleştirilecek. 
     Sınav sonuçları, Ankara, İstanbul ve İzmir Anadolu Güzel Sanatlar liseleri için 9 Ağustos'ta açıklanmıştı diğer illerin sonuçları da 22 Ağustos Perşembe günü ilan edilecek. 
     Sınavı asıl listeden kazanan öğrencilerin kesin kayıtları, 26-29 Ağustos günleri süresince gerçekleştirilecek. Yedek listeden kayıtlar ise 2-5 Eylül tarihleri arasında tamamlanacak. 
     YABANCI DİL AĞIRLIKLI LİSELER SÜPER LİSELER 
     Bu okullara ön kayıt başvuruları, 28 Ağustos-3 Eylül tarihleri arasında kabul edilecek. Başvuracak ilköğretim mezunu öğrencilerin diploma notlarının en az 4.00 olması gerekiyor. 
     Başvurular, il milli eğitim müdürlüklerine yapılacak. Öğrenciler 5 okul tercihinde bulunabilecek. Liselere kesin kayıt hakkı kazanan öğrencilerin listeleri, 4 Eylül 2002 tarihinde okullarda asılacak. 
     Öğrencilerin kesin kayıt işlemleri, 5-8 Eylül tarihleri arasında yapılacak. Boş kontenjan bulunması halinde 15 Eylül'e kadar öğrencileri yerleştirme işlemi tamamlanacak. 
     





</TEXT>
</DOC>
