<DOC>
<DOCNO> 111340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sonspo05.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Elazığ deplasmanında berabere kaldı 
</HEADLINE>
<TEXT>

     Galatasaray, Elazığspor önünde özellikle ikinci yarıdaki baskılı oyununa karşın gol atmayı başaramadı ve maç golsüz berabere bitti. 
     Fatih Terim ilk 45 dakikada farklı bir 11'le sahaya çıkınca maçın yarısında zamanı boşa harcamış oldu. İkinci yarıda oyuna giren Arif, Hasan Şaş ve Felipe sarı kırmızılıları sahanın mutlak hakimi yaptı ancak bu kez Christian Galatasaraylılara saç baş yoldurarak beraberliğin en büyük sorumlusu oldu. 
     Galatasaray'da 6, Elazığspor'da da 3 futbolcu sakatlıkları nedeniyle kadroya alınmadı. 
     Maçın ilk dakikaları daha çok bir orta saha mücadelesi şeklinde geçti. Her iki takım da orta sahada üstünlük sağlamaya çalıştı. Maçın ilk 15 dakikası içinde her iki takımın kalesinde de önemli bir tehlike yaşanmadı. 
     Maçtaki ilk büyük tehlikeyi Elazığspor yakaladı. Sağdan gelen bir ortaya iyi yükselen Meszaros topu yakından kaleye gönderdi ancak Mondragon topu tokatlamayı başardı. 
     Galatasaray ise ilk yarım saatin bitiminden sonra rakip kaleyi yoklamaya başladı. 32. dakikada bir korner atışında arka direkte kendini unutturan Sarr, topu çok yakından dışarı attı. 
     İlk yarıdan geriye akıllarda kalan ise düşük tempolu ve pozisyon bakımından fakir bir futbol oldu. İlk yarı bir lig maçından çok sezon öncesinin hazırlık maçları tempo ve heyecanında oynandı. 
     Galatasaray'da sakatlıklar nedeniyle Vedat, Sarr, Christian, Baliç, Cihan ve Pinto ilk 11'de sahaya çıktı. 
     Buna karşılık Hasan Şaş, Ümit Davala, Felipe, Ümit Karan ve Arif yedek kulübesinde oturuyor. 
     
     İKİNCİ YARI 

     Galatasaray ikinci yarıya iki değişiklikle başladı. Vedat ve Pinto oyundan alınırken yerlerine Arif ve Hasan Şaş girdi. 
     Galatasaray değişikliklere birlikte ikinci yarıda oyunun hakimiyetini eline aldı. Elazığspor kendi yarı sahasından bile çıkmakta zorlanırken, Galatasaray yakaladığı fırsatları özellikle Christian'ın kötü futbolu nedeniyle değerlendiremedi. 
     Özellikle bir pozisyonda, hatalı bir geri pası ile topu önünde bulan Christian, kafa ile boş kaleye bırakmakta ağır kalınca kaleci Kingston topu tokatlamayı başardı. 
     Sarı kırmızılılar, ikinci yarıda rakip üzerinde müthiş bir pres uygulayarak oyunu tümüyle Elazığspor kalesine yıkmayı başardı. Ancak aynı başarıyı bitirici noktalarda gösteremedi. 
     Özellikle bu sezonun golcüsü Arif'in kaleye uzak aynaması buna karşılık ceza sahasında sadece Christian'ın görev alması bir Teknik adam hatası olarak sırıttı. 
     
</TEXT>
</DOC>
