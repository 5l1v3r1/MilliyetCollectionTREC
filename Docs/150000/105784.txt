<DOC>
<DOCNO> 105784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur31.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de hafif şiddette deprem... 
</HEADLINE>
<TEXT>

     İzmir Torbalı civarında hafif şiddette bir deprem meydana geldi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, merkez üssü Torbalı'da, saat 16.35'de, 4.0 büyüklüğünde bir deprem kaydedildi. 
     İzmir'deki hafif şiddetli depremin merkez üssü olan Torbalı İlçesi'nin Kaymakamı Hakkı Ünal, şu ana kadar hasar ya da yaralı olduğuna dair kendilerine bir bilgi ulaşmadığını bildirdi. 
     İzmir'in yanı sıra Aydın ve Manisa'da da hissedilen 4.0 büyüklüğündeki depremle ilgili olarak Ünal, sarsıntının ardından şu ana kadar vatandaşlardan herhangi bir ihbar almadıklarını kaydetti. Ünal, ''Bize şu ana kadar ne vatandaşlardan ne muhtarlardan ne de belediyeden herhangi bir ihbar gelmedi. Yani hasar ya da yaralı olduğuna ilişkin bir bilgi almadık'' dedi. 
     Bu arada Torbalı'da bazı vatandaşlar korkuya kapılarak oturdukları mekanlardan çıktılar. Vatandaşlar sarsıntının yarattığı heyecanla bir süre evlerine giremediler. 
     İzmir Valiliği yetkilileri de kentte can ve mal kaybı meydana gelmediğini belirterek, depremin hemen ardından kriz masası oluşturulduğunu belirttiler. 
     





</TEXT>
</DOC>
