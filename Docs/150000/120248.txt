<DOC>
<DOCNO> 120248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo30.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adamdan mesaiye devam... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda, deplasmanda Bulgaristan'ı yenen A Milli Basketbol Takımı, İsviçre ile 23 Kasım Cumartesi günü oynayacağı maçın hazırlıklarına ara vermeden başladı. 
     Bulgaristan maçı sonrası sabah saatlerinde İstanbul'a dönen Milliler, akşam da Abdi İpekçi Spor Salonu'nda Başantrenör Aydın Örs yönetiminde İsviçre maçı hazırlıklarına start verdi. 
     A Milliler, İsviçre maçının hazırlıklarını yarın yapacağı çift antrenmanla sürdürecek. 
     
     ÖRS ''İSVİÇRE VE UKRAYNA'YI DA YENMELİYİZ'' 
     A Milli Basketbol Takımı Başantrenörü Aydın Örs, deplasmanda Bulgaristan'ı yendikleri için mutlu olduklarını belirterek, ''Gruptaki galibiyet sayımız en az 7 olmalı. Bu nedenle İsviçre ve Ukrayna'yı da yenmeliyiz'' dedi. 
     İsviçre ve Ukrayna maçlarını kazanmaları halinde grupta yapacakları Litvanya ve Hollanda maçlarına daha rahat çıkacaklarını ifade eden Örs, ''Kağıt üzerinde İsviçre ile yapacağımız maç kolay görünüyor. Ancak dikkatli olmalıyız. Daha sonra Ukrayna ile deplasmanda oynayacağız. Bunu da kazanıp daha rahat olmak istiyoruz'' diye konuştu. 
     Aydın Örs, aday kadroda yer alan oyunculardan sadece Mirsad'dan yoksun çalıştıklarını vurgulayarak, şunları söyledi 
     ''Mirsad gribal enfeksiyona yakalandı. Bu nedenle antrenmanlara çıkamıyor. Ancak bu oyuncumuz yarın belki çalışmaya katılabilir. Zor da olsa bir ihtimal Mirsad Ukrayna maçında oynayabilir.'' 
     
     OYUNCULARDA GALİBİYET SEVİNCİ 
     Eleme grubunda 3 maçlık serinin ilkinde Bulgaristan'ı yenen A Milli Basketbol Takımı'nda, oyuncularda galibiyet sevinci yaşanıyor. 
     Milli oyunculardan Kerem Tunçeri, Bulgaristan karşısında savunmayı çok iyi yaptıklarını belirterek, ''Ağır şartlardaki maçı yaptığımız savunmayla kazandık. Şimdi İsviçre'yi de yenmemiz gerekiyor'' dedi. 
     Tutku Açık ise Bulgaristan maçının zor bir deplasman olduğunu, iyi oynayarak dezavantajı avantaja çevirdiklerini dile getirdi. 
     
     ABDİ İPEKÇİ SPOR SALONU'NA DEV MAKET 
     Avrupa Şampiyonası Yarı Final Eleme Grubu'nda, Türkiye'nin 23 Kasım Cumartesi günü İsviçre ile yapacağı karşılaşma öncesi, maçın oynanacağı Abdi İpekçi Spor Salonu'nun bahçesine 16 metrelik dev bir ''12 Dev Adam'' maketi konuldu. 
     Maketin 5 gün boyunca Abdi İpekçi Spor Salonu'nun bahçesinde duracağı bildirildi. 
     





</TEXT>
</DOC>
