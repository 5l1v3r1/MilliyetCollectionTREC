<DOC>
<DOCNO> 104005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun31.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'da referenduma katılım yüzde 15 oldu... 
</HEADLINE>
<TEXT>

     Azerbaycan'da anamuhalefet Musavat Partisi Genel Başkanı İsa Kamber, anayasa değişikliği referandumuna yüzde 15 gibi düşük bir oranda katılım olduğunu söyledi. 
     İsa Kamber, ülkenin önde gelen muhalefet partilerinden Azerbaycan Halk Cephesi Partisi AHCP Genel Bşakanı Ali Kerimli, Azerbaycan Milli İstiklal Partisi AMİP Genel Başkanı İtibar Mamedov ve Azerbaycan Demokratik Partisi ADP Genel Sekreteri Serdar Celaloğlu ile birlikte düzenledikleri basın toplantısında, referandumun 2003'te yapılacak Cumhurbaşkanlığı seçimlerine hazırlık amacını taşıdığını belirtti. 
     Referanduma katılımın yüzde 15 gibi düşük oranda gerçekleştiğini vurgulayan Kamber, ilk alınan sonuçlara göre tespit edilen bu oranın bile aslıda daha az olabileceğini savundu. 
     İktidarın refranduma geniş çaplı hile karıştırdığına dair ellerinde yeterince kanıt bulunduğunu ifade eden Kamber, referandumda yeterli çoğunluğun sağlanamadığını söyledi. 
     İsa Kamber, referandumu muhalefet kanadında yer alan 4 siyasi partinin başarılı bir organizasyonla iyi gözlemlediğini belirterek, bundan sonraki süreçte de iktidara karşı ortak mücadelelerine devam edeceklerini kaydetti. 
     
     ULUSLARARASI MAHKEME YOLU AÇIK 
     Muhalefet partilerinin bundan sonraki yapacakları çalışmalar kapsamında, ''Özel Komisyon'' oluşturulması için girişimlerinin sürdüğünü bildiren Kamber, Azerbaycan mahkemelerinin adil bir tutum sergilememesi halinde gerekirse haklarını uluslararası mahkemeler yoluyla arayacaklarını kaydetti. 
     Kamber, adil ve demokratik bir seçim sisteminin getirilmesi için kitlesel gösterilere de devam edeceklerini belirterek, ''iktidarın son yapılan referanduma karıştırdığı büyük çaplı hilelerle uluslararası kuruluşlara ve Avrupa Konseyi'ne meydan okuduğunu'' savundu. 
     İktidarın uluslararası gözlemcilere karşı ciddi yaklaşımlarda bulunmasını istediklerini kaydeden Kamber, şöyle dedi 
     ''Referandum sonuçları ile ilgili yapılan değerlendirmelerde herkes kendini haklı göstermeye çalışıyor. Eğer cesaretleri varsa şöyle bir öneride bulunuyorum Kendileri tarafından belirlenecek bir seçim merkezinde vatandaşın kullandığı oyları tekrar sayalım. Eğer kayıtlı seçmene göre atılan oy sayısı yarıdan fazla çıkarsa, referandumu adil ve demokratik yapılmış kabul ederiz.'' Toplantıda konuşan diğer parti liderleri de, seçim listelerinin ''devlet sırrı'' gibi gizli tutulduğunu belirterek, ''seçim sisteminin adil ve demokratik bir yapıda olması için bundan sonraki süreçte de hukuki ve siyasi yollarla ortak mücadelelerine devam edeceklerini'' dile getirdiler. 
     
     ORTAK AÇIKLAMA 
     Basın toplantısına katılan partilerin imzasını taşıyan ortak bildiride de, anayasa değişikliğinin öngörüldüğü referanduma katılımın yasaların öngördüğü yüzde 50 oranına ulaşmadığı belirtildi. 
     Ülke genelindeki 4300 seçim merkezinde 12 binin üzerinde muhalefet partili gözlemci tarafından izlenen referanduma büyük çapta hile karıştırıldığı savunulan bildiride, Merkezi Seçim Komisyonu'nun referandum sonuçlarına ilişkin değerlendirmelerinin de ''gerçekleri kesinlikle yansıtmadığı'' belirtildi. 
     Alınan ilk sonuçlara göre, referanduma yüzde 15'in altında bir oranda seçmenin katıldığı belirtilen bildiride, ''Azerbaycan yasalarına göre referandumu geçerli sayacak yarıdan fazla bir katılım olmadı. Azerbaycan iktidarının referandumun yüzde 88.4 gibi yüksek bir katılımla gerçekleştiğini ilan etmesi çelişkilere yol açıyor ve hükümet yalan konuşuyor'' denildi. 
     Referandum günü ayrıca, devlet memurlarına oy kullanmaları için ciddi baskılar yapıldığı iddialarına yer verilen bildiride, ülke genelindeki birçok seçim merkezinde bazı seçmenlerin birden fazla oy kullanması, oy sandığına toplu oy atılması, belirli bazı grupların çeşitli seçim merkezlerine giderek defalarca oy kullanması gibi halkoylamasının ciddiyetine ve güvenilirliğini silen çok sayıda olaylar kaydedildiği anlatılarak, bu konuda gözlemlenen çeşitli örneklere yer verildi. 
     Basın toplantısının sonuna doğru iktidardaki Yeni Azerbaycan Partisi YAP üyelerinin toplantı salonunu ''ziyaret etmesi'' ile ortaya çıkan gerginlik ve tartışma ortamının sürmesi üzerine parti liderleri toplantıyı öngörülenden önce sona erdirdi. 
     





</TEXT>
</DOC>
