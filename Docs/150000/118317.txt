<DOC>
<DOCNO> 118317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur25.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprülerden geçişe sınırlama planı hazır... 
</HEADLINE>
<TEXT>

     Sürücülere göz sağlığının önemini hatırlatmak amacıyla düzenlenen ''Trafikte Göz Sağlığı Kampanyası'', İstanbul Valisi Erol Çakır ve Emniyet Müdürü Hasan Özdemir'in katılımıyla başladı. 
     Çakır, ''Boğaziçi Köprüsü üzerinde özel araçlara plaka uygulaması yapılacak mı '' şeklindeki soru üzerine de, İstanbul plakalı özel otomobillerin rakam grubunun son rakamına göre haftada 1 gün Boğaziçi Köprüsü'nü kullanmamalarına ilişkin projenin hazır olduğunu bildirdi. 
     İstanbul Valisi Çakır, proje çerçevesinde 1 aylık deneme süresi boyunca plakasının son rakamı 1-2 olanlar Pazartesi, 3-4 olanlar Salı, 5-6 olanlar Çarşamba, 7-8 olanlar Perşembe, 9-0 olanların da Cuma günleri Boğaziçi Köprüsü'nü kullanamayacaklarını kaydetti. 
     Boğaziçi Köprüsü'nden günde ortalama 100 bin özel otomobilin geçtiğini hatırlatan Çakır, bu uygulamayla günde yaklaşık 20 bin aracın köprü trafiğinden azalacağını, bunun da kısmi bir rahatlama getireceğini anlattı. 
     Vali Çakır, kamuoyu tarafından benimsenir ve yararlı olduğu görülürse uygulamanın yaygınlaştırılacağını sözlerine ekledi. 
     





</TEXT>
</DOC>
