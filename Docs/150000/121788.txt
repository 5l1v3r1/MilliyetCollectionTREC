<DOC>
<DOCNO> 121788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun16.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
220 Voltluk kabloyu eliyle tutan adam.. 
</HEADLINE>
<TEXT>

     Ukrayna'da yaşayan Vasili Maksutinski, 220 volt elektrik akımının geçtiği kabloları eliyle tutuyor. 
     Trud gazetesinin haberine göre Maksutinski, fişe soktuğu telleri elleriyle tutuyor, kablolarla vücuduna elektrik akımı veriyor ve bu sırada tuttuğu lambaları yakıyor. 
     74 yaşında olan Maksutinski, bu yeteneğini 20 yaşındayken fark ettiğini, 1962 yılında Moskova'ya davet edildiğini ve bilim adamlarının kendisine ellerinden elektrik verdiklerini, aşama aşama gerilimin 850 volta kadar çıkarıldığını ve bu sırada yalnızca ellerinin şiştiğini belirtiyor. 
     Rusya Bilimler Akademisi'nden Nina Rubsova, gazeteye yaptığı açıklamada, bunun mümkün olduğunu, bu tip insanların derilerinin güçlü olması sayesinde bunu başarabildiklerini söyledi. Rubsova, ''Bu insanlar, derilerinin özellikleri sayesinde bunu başarabiliyorlar. Bu insanların derilerinin, elektrik akımından etkilenme sınırı çok yüksek. Bunlardan iyi sporcular çıkıyor'' dedi. 
     Rubsova, 1997 yılında kendisine Rusya'nın Volgograd kentinde yaşayan bir insanın bildirildiğini, bu insanın hem elektrik akımına büyük direnç gösterdiğini, hem de vücudunda biriktirdiği enerjiyle kızdığı insanları çarpabildiğini kaydetti. 
     Bu insanların, vücut enerjilerini kullanarak başka insanları tedavi edebildiklerini de öne süren Rubsova, ''Bu tür tedavinin mekanizması henüz çözümlenebilmiş değil'' dedi. 
     





</TEXT>
</DOC>
