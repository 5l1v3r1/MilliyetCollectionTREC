<DOC>
<DOCNO> 137397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/ekonomi/aeko.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FENERBAHÇELİLER TEZKERE BEKLİYOR 
</HEADLINE>
<TEXT>

ABD’nin, Fenerbahçe Asbaşkanı Özdemir ve eski başkanlarından Sazak da dahil beş Türk müteahhidine verdiği modernizasyon ihaleleri, asker bulundurma tezkeresi çıkana kadar askıda... 
     BARKIN ŞIK Ankara 

     ABD’nin Türkiye’deki üs ve limanlardaki yenileme ihalelerinin, TBMM’den "yabancı asker konuşlandırmaya" ilişkin tezkere çıkana kadar askıda kalacağı bildirildi. Asker konuşlandırmaya ilişkin kararın alınmasının ardından modernizasyon projeleri start alacak. 
     
     Beş üs, iki liman 
     Modernizasyon faaliyetlerini yürütecek olan firmalar, Afyon, Çorlu, Sabiha Gökçen, Diyarbakır ve Batman Havaalanları ile Mersin ve İskenderun limanlarında çalışmalarda bulunacak. 300 milyon doları bulacağı belirtilen projeler, çalışmaların start almasının ardından bir ay içinde tamamlanacak. 
     
     Pearson ile buluşma 
     Yabancı asker konuşlandırmaya ilişkin tezkerenin TBMM’den geçmesi ile başlayacak modernizasyon çalışmaları, Başbakan Abdullah Gül’ün bayram tatili öncesinde telaffuz ettiği 18 Şubat tarihi nedeniyle bugüne kilitlendi. ABD’nin yabancı asker konuşlandırmaya onay çıkmadan modernizasyon çalışmalarını başlatmamak yönündeki eğilimi, ABD Büyükelçiliği’nde yapılacak bir toplantı ile masaya yatırılacak. Ankara’daki gelişmelere göre, ABD Büyükelçisi ile Türkiye Müteahhitler Birliği Başkanı Nihat Özdemir’in büyükelçilikte bir araya geleceği öğrenildi. 
     Gizlilik içinde gerçekleşen ve beş Türk inşaat firmasının aldığı ihaleler kapsamında, komuta merkezleri kurulacak. Firmalar, ABD personelinin ulaşım ve barınma ihtiyaçlarına dönük alt ve üstyapı eksikliklerini de giderecek. Söz konusu projeleri, İbrahim Çeçen’in İç - Taş, Güven Sazak’ın Yüksel ve Nihat Özdemir’in Limak inşaat firmaları yürütecek. 
     
5 Türk firmasıyla anlaşma yapıldı      ABD, üs ve limanların modernizasyonu konusunda beş Türk firmasıyla anlaşmaya vardı. Modernizasyon projelerini alan firmalardan üçünün Türkiye Müteahhitler Birliği Başkanı Nihat Özdemir’in firması Limak, Güven Sazak’ın firması Yüksel İnşaat ile Çeçen Grubu’nun İç - Taş İnşaat firmaları olduğu öğrenildi. Özdemir, halen Fenerbahçe Spor Kulübü Asbaşkanı, Sazak da Fenerbahçe Spor Kulübü’nün eski başkanları arasında yer alıyor. Türk firmaları ile yapılan anlaşmanın ABD’nin Ankara Büyükelçisi Robert Pearson ile "gizlilik" esasına dayalı olarak gerçekleştirildiği öğrenildi. 
     



 EKONOMİ 

















</TEXT>
</DOC>
