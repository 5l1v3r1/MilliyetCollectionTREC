<DOC>
<DOCNO> 106259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun11.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana "Irak'a saldırı, halkların hukukuna aykırı..." 
</HEADLINE>
<TEXT>

     AB dış politika ve ortak savunma yetkilisi Javier Solana, ABD'nin BM'den yetki almadan Irak'ı vurmasına karşı çıktı. 
     Bir Alman gazetesine demeç veren Solana, ''ABD'nin, BM'den onay almadan Irak'a karşı önleyici savaşa atılması halkların hukukuna aykırı olur...'' dedi. 
     ''Bir şeyleri önlemek amacıyla savaş başlatmayı doğru bulmadığını'' belirten Solana, Irak'a karşı alınacak her önlemin BM çerçevesinde kararlaştırılması gerektiğini, aksi halde bunun halkların haklarıyla uyuşmayacağını söyledi. 
     Solana, AB dışişleri bakanlarının geçen hafta yaptıkları toplantıda, BM ve kararlarına destek verdiklerini, Irak'ın BM kararlarına uyma ve BM müfettişlerinin dönüşüne izin verme zorunluluğuna vurgu yaptıklarını anımsattı. 
     





</TEXT>
</DOC>
