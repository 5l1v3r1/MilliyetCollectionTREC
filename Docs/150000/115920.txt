<DOC>
<DOCNO> 115920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/yazar/tamer.html </URL>
<DATE> 2002/10/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Errrkek İstanbul’a tek kadın aday 
</HEADLINE>
<TEXT>

Barajı aşma olasılığı bulunan partilerden sadece DEHAP, İstanbul’da 1. sırada Pınar Selek’e yer verdi 
     Sosyolog Pınar Selek’le 2 hafta kadar önce görüştüğümüzde DEHAP’a medyada ambargo uygulandığı görüşündeydi ve nedenleri üzerine kafa yoruyordu. 
     Selek’in aydınlık yüzünü, sonraki günlerde sık sık TV ekranlarında gördüm. Önce CNN Türk, ardından NTV derken Star, ATV, Kanal 7... 
     İstanbul 3. bölge 1. sıradan DEHAP adayı olan Pınar Selek, hem diğer partilerden adayların da katıldığı TV programlarında, hem de DEHAP’lı kadın adayların kadın seçmenlerle bir araya geldikleri toplantıların yansıtıldığı TV haberlerinde sık sık karşıma çıktı. Aslında sadece Selek değil, allı - sarılı - yeşilli rengarenk kadınlar, son günlerde ekranları da aşarak Beyoğlu’ndan Esenler’e, Taksim’den Kadıköy’e her yerde gruplar halinde karşıma çıkmaya başladılar. 
     DEHAP’ın pazar günü Eyüp’te Veysel Karani Parkı’nda düzenlediği Vedat Türkali’li Mihri Belli’li İstanbul mitingi ise TV’lerin yanı sıra yazılı basında da kendine yer buldu. Pınar’a da söyledim. 
     Günümüz dünyasında medya gelsin beni bulsun diye beklemek yerine, sizin medyada doğru kişileri bularak yaptığınız işi anlatmanız gerek. Mankenseniz o başka tabii. Medya gelip sizi şıp diye bulur. Ve böylelikle kişi başına milli geliri 2400 - 2500 dolarlık bir ülkede, gerçek ihtiyacın binlerce kat fazlası özde ya da sözde manken istihdam edilmiş olur 
     Neyse biz konumuza dönelim. İstanbul sokaklarında bu kadar çok DEHAP’lı kadının birden nasıl peydahlandığını merak ettim. Meğer her ilçede kadın büroları açmışlar. Bu bürolarda her gün yakın çevreden gelen mahalleli kadınlarla sohbet toplantıları düzenliyorlarmış. Asistanım İlkay Özcan, DEHAP’ın kadın bürolarından birkaçına gidip bilgilendirme toplantılarına katıldı. Selek, "amacımız seçim sonrasında kadınların bir araya gelebileceği, tartışabileceği ve kendi kararlarını alabileceği alt kurumlar yaratmak. Kadın ortamının alternatif siyasete de öncülük etmesini istiyoruz. Kadınların neleri kendilerinin çözebileceği, nelerin ancak parlamentoda çözülebileceği buralarda belirlenecek," diyor. 
     Selek, Bağımsız Kadın Hareketi’nin bir temsilcisi olarak, aday listelerinde kadınların ön sıralarda yer alacağı sözünü aldıktan sonra siyasete adımını atmaya karar vermiş. DEHAP yöneticileri vaatlerini tutmuşlar. 85 seçim çevresinden 25’inde kadınlar ilk sıraya yerleştirilmiş. Bakınız alttaki yazı 
     Bu arada Resmi Gazete’den aday listelerini taradık. Sadece Türkiye’nin değil, dünyanın sayılı metropollerinden İstanbul’da seçimlere katılan 17 parti arasında barajı aşma olasılığı bulunanlardan sadece DEHAP’ın 1. sıraya kadın aday koyduğunu gördük. Sema Pişkinsüt’le birlikte DSP’den ayrılan Nazire Karakuş, ÖDP’nin 3. bölge birinci sıra adayı. Ama son seçimde oyların yüzde 0.3’ünü alan ÖDP’nin barajla arasında epey uzak bir mesafe var. 
     
DEHAP’ın 1. sıra kadın adayları      İstanbul 3 Pınar Selek 
     Ankara 2 Fatma Nevin Valgün 
     Bursa Ayla Yıldırım 
     Adana Sevil Erol 
     Batman Nurhayat Altun 
     Samsun Hülya Karaosman 
     Siirt Aysel Tuğluk 
     Van Filiz Oğuz 
     Ağrı Ferah Diba Ergün 
     Urfa Handan Çağlayan 
     Gaziantep Yurdusev Özsökmenler 
     Diyarbakır Seycan Bozlak 
     Afyon Nuran Ekti 
     Aydın Hatice Çoban 
     Burdur Arife Yıldırım 
     Çanakkale Mihriban Şah 
     Edirne Firdevs Erdoğan 
     Erzincan Gülizar Güneş 
     Eskişehir Fatma Akgün 
     Karabük Melahat Karadağ 
     Kırşehir Yüksel Han 
     Kahramanmaraş Fatma Şıkyürek 
     Nevşehir Hayat Kaya 
     Kastamonu Şiran Emiroğlu 
     Yalova Gülistan Ensarioğlu 
     
     







Zorunlu bir cevap 


69 yıl önce, 79 yıl sonra... 


Onurlu yıllar 


4 Kasım’ı görelim Paşam 


Düşünme korkusu, demokrasi korkusu 


Bay soru işareti 


AB’ye gerçekten girmek istiyor muyuz 


Nasıl bir tablo ısmarlamak isterlerdi acaba 


Dereden tepeden, havadan sudan 


Dramın iki yüzü 


Orta direğin intikam seçimi 


Acaba Avrupa’nın derdi ne 


Errrkek İstanbul’a tek kadın aday 


Liman Kahvesi ve eski çocuklar 


1 dolar 2 bin TL 


</TEXT>
</DOC>
