<DOC>
<DOCNO> 105153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur11.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufuk Söylemez "AKP, çıkış arayanların derleme, toplama partisi" 
</HEADLINE>
<TEXT>

     DYP Genel Başkan Yardımcısı Ufuk Söylemez, AK Parti'nin bir merkez sağ partisi olduğunu kimsenin iddia edemeyeceğini savunarak, bu partinin ''umduğunu bulamamış, çıkış arayan insanların adeta derleme toplama partisi niteliğine büründüğünü'' öne sürdü. 
     Söylemez, DYP Genel Merkezi'nde düzenlediği basın toplantısında, erken genel seçime gidilirken Türkiye'de estirilmek istenen birtakım rüzgarlar ve yaratılmak istenin bazı yanlış anlaşılmalar olduğunu, bu nedenle kamuoyunu uyarmayı bir görev bildiklerini ifade etti. 
     Vatandaşların, ülkeyi ağır borç yükü altına sokan, yoksullaşmaya yol açan, IMF'ye en borçlu ülke durumuna getiren politikaları ve programları uygulamaya çalışan kişi ve partilere karşı uyanık olmaları gerektiğini belirten Söylemez, ''Türkiye'yi ehil olmayan ellere, tecrübesiz kadrolara ve partilere asla teslim etmemek gerekir. 'Şunu da deneyelim' demek, Türkiye'yi adeta deneme-yanılma tahtası gibi görmek, Türk insanını adeta kobay olarak görmek anlamına gelir'' dedi. 
     Türkiye'yi, IMF önünde teslimiyetçi bir çizgiye çeken anlayışın ülkeye yararı olmayacağını belirten Söylemez, ''Sayın Kemal Derviş'in, Türkiye'yi yoksullaştıran, borçlandıran, ekonomik çöküntüye yol açan programlarına ve politikalarına bağrını basan ve Sayın Derviş'e kapılarını sonuna kadar CHP'nin, içine düştüğü bu çelişkili, trajikomik durumunu kamuoyuna izahta zorluk çekeceğini düşünüyoruz'' diye konuştu. 
     Söylemez, merkez sağı DYP'de birleşmeye çağırdı. 
     
     "AK PARTİ ÇÖZÜM DEĞİL, SORUN OLUR" 
     DYP Genel Başkan Yardımcısı Söylemez, AK Parti'nin bir merkez sağ partisi olduğunu kimsenin iddia edemeyeceğini savunarak, sözlerini şöyle sürdürdü 
     ''AK Parti, katılan unsurlara baktığımız zaman farklı görüşlerden farklı yerlerden umduğunu bulamamış, çıkış arayan insanların adeta derleme toplama partisi niteliğine bürünmüştür. Hiçbir geçmiş deneyimi, uygulama tecrübesi ve somut programları dahi ortada yoktur. Böyle bir maceraya Türkiye izin veremez. AK Parti, bugün radikal geçmişini, radikal söylemlerini örtbas etmek, maskelemek için bir nevi takiye yapmak için her unsurdan, her yerden, başka partilerden kovulup gelmiş insanları bünyesine alarak, Türkiye'yi ve kendisini bir yere götüremez. Bu anlamda Türkiye'nin önünde çözüm olamaz. Olsa olsa sorun olabilir. 
     CHP ise son 2 yılda Türkiye'yi yoksullaştıran, ekonomiyi çökerten programa yönelttiği eleştirileri unutmuş gözükerek, Sayın Derviş ile can ciğer olmaktadır. CHP'nin, bu politikaların, Kemal Derviş tarafından aynen sürdürülüp sürdürülmeyeceğini açıklaması gerekir.'' 
     





</TEXT>
</DOC>
