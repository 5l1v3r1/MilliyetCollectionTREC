<DOC>
<DOCNO> 132015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko36.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat sanayiinde kapasite kullanımı arttı... 
</HEADLINE>
<TEXT>

     İmalat sanayiinde kapasite kullanım oranı, geçen yılın Aralık ayında yüzde 76.7'ye yükseldi. 
     Devlet İstatistik Enstitüsü DİE , geçen yılın Aralık ayına ilişkin imalat sanayi aylık eğilim anketinin geçici sonuçlarını açıkladı. 
     Açıklamaya göre, 2001 yılı Aralık ayında yüzde 73.3 olan üretim değeri ağırlıklı kapasite kullanım oranı, geçen yıl Aralık'ta yüzde 76.7'ye çıktı. 
     İmalat sanayiinde faaliyet gesteren 828 işyerinde yapılan ankete göre, firmaların tam kapasite ile çalışamamasında iç pazardaki talep yetersizliğinin etkisi daha da arttı. 2001 yılı Aralık ayında, iç pazardaki talep yetersizliği, tam kapasite ile çalışamamada yüzde 56.2 etkili olurken, geçen yıl bu oran yüzde 68.9'a yükseldi. 
     Tam kapasite ile çalışamamada, dış pazardaki talep yetersizliği, mali imkansızlık, hammadde yetersizliği ve işçilerle ilgili problemlerin payı ise önceki yıla göre azaldı. İthal mallardaki hammadde yetersizliğinin payı ise yüzde 1'den yüzde 1.4'e çıktı. 
     İmalat sanayiindeki kapasite kullanım oranı, geçen yıl Şubat ayında yüzde 71 ile en düşük seviyede gerçekleşirken, Ekim ayında yüzde 80.4 ile en yüksek seviyeye ulaşmıştı. 
     Ankete katılan işyerleri, geçen yıl Aralık ayında, önceki yılın Aralık ayına göre üretimleri ve yurtiçi satışlarının arttığı, hammadde fiyatlarının yükseldiği ve satış fiyatlarının ise düştüğü görüşünü dile getirdiler. 
     Aynı işyerleri, geçen yılın aynı ayına kıyasla bu yılın Ocak ayında, üretim ve yurtiçi satışlarında azalma, satış fiyatlarındaki artışta yükselme, hammadde fiyatlarındaki artışta ise düşüş bekliyor. 
     





</TEXT>
</DOC>
