<DOC>
<DOCNO> 146358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun04.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski İngiliz Dışişleri Bakanı Cook "İngiliz askerleri çekilsin" 
</HEADLINE>
<TEXT>

     Eski İngiltere Dışişleri Bakanı Robin Cook, Irak'ta savaşan İngiliz askerlerinin geri çekilmesini istedi. 
     Başbakan Tony Blair'in savaş yanlısı tutumunu protesto amacıyla istifa eden eski Avam Kamarası Başkanı ve kabine üyesi Cook, Sunday Mirror gazetesine verdiği demeçte, ABD öncülüğündeki askeri harekatın ''uzun süreli nefrete yol açacağını'' kaydetti. 
     Cook, ''Ben bu kanlı ve gereksiz savaştan çoktan bezdim. Askerlerimizin ülkeye dönmesini ve daha fazla kayıp vermeden burada olmalarını istiyorum. Irak halkının, bizim başlattığımız savaştan dolayı acı çekmeye devam etmesi halinde, Batı'ya yönelik uzun süreli bir nefret mirası oluşacak'' diye konuştu. 
     Cook, ABD Başkanı George W. Bush'u da eleştirerek, ''Kimse, düşman ordusu işbirliği yapacak varsayımıyla savaş başlatmaması gerekir. Başkan Bush'un yaptığı tam anlamıyla buydu'' ifadesini kullandı. 
     Irak'ın başkenti Bağdat'ı kuşatmanın tehlikeleri konusunda da uyarıda bulunan Cook, ABD ordusundan başka taktikler düşünmesini istedi. Cook, ''Kuşatmadan daha çok acı veren bir savaş yoktur. İnsanlar aç kalır. Kentteki su ve elektrik şebekeleri işlemez hale gelir. Çocuklar ölür'' dedi. 
     Öte yandan, Başbakan Blair'in bir sözcüsü, Cook'un ''askerlerin geri çekilmesi'' talebini reddetti. Sözcü, ''Hedefimize ulaşana dek, yani Saddam Hüseyin rejimi sona erene ve kitle imha silahları yok edilene kadar devam edeceğiz'' diye konuştu. 
     





</TEXT>
</DOC>
