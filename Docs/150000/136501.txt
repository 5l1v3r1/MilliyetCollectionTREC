<DOC>
<DOCNO> 136501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/ekonomi/eko06.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Havalimanı’na günlük konaklama oteli 
</HEADLINE>
<TEXT>

Atatürk Havalimanı’na yapılan 85 odalı otelin 2004 Haziran ayından itibaren hizmet vermesi hedeflendi 
     SİNAN TOROS İstanbul 

     Atatürk Havalimanı, örnekleri sadece Zürih, Bangkok, Singapur ve Dubai gibi gelişmiş merkezlerde bulunan "Day Room Otel"e günlük otel kavuşuyor. Dış Hatlar Terminali’ne yapılan ilave tesis inşaatının tamamlanmasıyla birlikte, özellikle transit yolculara hizmet verecek olan 85 odalı bu günlük’ otel, 2004 Haziran’dan itibaren yolcuları kabul edebilecek. 
     Atatürk Hava Limanı Dış Hatlar Terminali ek tesis binasının, "müşterek kullanımlı terminal donanımı" CUTE ve "bagaj eşleme sistemi" BRS yapımına ilişkin anlaşma geçtiğimiz hafta Dış Hatlar Terminali İşleticisi Tepe - Akfen - Vie TAV Konsorsiyumu Genel Müdürü Gökhan Özber ile entegre havaalanı sistemler çözümcüsü SİTA Başkan Yardımcısı Walid Ghobrial tarafından imzalanmıştı. 
     Havalimanının yolcu ve körük kapasitesini büyütecek olan ilave tesis inşaatının tamamlanmasının ardından terminalin yıllık yolcu kapasitesi 14 milyondan 20 milyona, körük sayısı da 23’e çıkacak. 
     178 bin metrekare olan terminalin yüzölçümü ise 256 bin metrekareye çıkacak. Atatürk Havalimanı’nın tercih edilebilirliğini artırmayı hedefleyen proje kapsamında özellikle transit yolculara hizmet vermesi beklenen "günlük otel" de bulunuyor. 
     
Hedef kitle "iş yolcusu"      Transit yolcuların bağlantılı seferlerde uzun beklemelerde kullanmaları için düşünülen otel, hava ve kara tarafında olmak üzere iki farklı bölümden oluşacak. Pasaport bankolarından önce oluşturulacak kara tarafında bulunan 34 odalı bölümde, Türkiye’ye günlük giriş yapan yolculara hizmet verilecek. 
     Pasaport bankolarından sonra gelen hava tarafındaki "Day Room Otel" denilen 51 odalı bölümü ise kısa süreli kalışlarda transit yolcular kullanabilecek. Tesiste ayrıca, sergi salonu ve iç bahçelerin yer aldığı atrium da bulunacak. Proje kapsamında 927 metrekarelik eski VIP Salonu da yeni tesisin içinde 2 bin 52 metrekarelik büyük bir VIP Salonu’na dönüşecek. 
     Tesisin 90 milyon dolara malolacağını belirten TAV Konsorsiyumu Yönetim Kurulu Murahhas Üyesi Sani Şener, İstanbul’u kullanan yolcunun genelde "iş yolcusu" olduğuna dikkat çekerek, "İlave tesis, iş seyahati yapanların isteklerine uygun şekilde dizayn edildi. Uzakdoğu ya da Türk Cumhuriyetlerine yapılan bağlantılı uçuşlarda, ilave tesisteki ekstra rahatlıkla Avrupalı yolcuların İstanbul’da bağlantılarını değiştirmelerini sağlayacağımızı umuyoruz" diye konuştu. 
     



 EKONOMİ 



















</TEXT>
</DOC>
