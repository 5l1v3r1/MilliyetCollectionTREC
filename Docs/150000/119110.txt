<DOC>
<DOCNO> 119110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo35.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Fenerbahçe küçük bir lokma oldu 
</HEADLINE>
<TEXT>

     UEFA Kupası 2. turunda, Panathinaikos'un Fenerbahçe'yi rövanşta 4-1 yenerek elemesi, Yunan basını tarafından, ''Yeşil yoncaların tarihi galibiyeti milyonlarca Yunanlı için gurur kaynağı oldu '' diye değerlendirildi. 
     Yunan basın-yayın organları, Panathinaikos oyuncularını adeta ilahlaştırdıkları haberlerinde, ''Yeşil yoncaların kendilerine özgü performansları ve galibiyet içgüdülerini açığa çıkartarak oyunun ilk anlarında itibaren Türk takımını dize getirmeyi başardıkları'' yorumunu yaptılar. 
     Atina'da yayımlanan günlük spor gazetelerinin tümü, Panathinaikos galibiyetini manşetten verdi. 
     Yayımladığı resimlerle yeşil-beyazlı futbolcuların gol sevinçlerini yansıtan ve onlara, ''Tanrılar'' nitelemesini uygun gören Sportime Gazetesi'ne Derby Gazetesi, ''Türkler, Panathinaikos ile Yunanlı taraftarların önünde secdeye vardı'' başlığıyla eşlik etti. 
     Goal News Gazetesi ise, ''Yunan futbolu için büyülü bir akşam yaşandı. Panathinaikos, Avrupa'daki yerini aldı'' başlığıyla yeşil yoncaların başarısını okuyucularına aktarırken, Filathlos Gazetesi, ''Korkunç Panathinaikos, Fenerbahçe'yi parçalara ayırmakla kalmadı, adeta toz durumuna getirdi ''dedi. 
     ''Panathinaikos, Türkleri canlı canlı yedi'' başlığını kullanan Ora Gazetesi'ne Score, ''Yeşil-beyazlılar için Fenerbahçe, küçük bir lokma oldu'' başlığıyla destek verdi. 
     ''Atina takımı sarı-lacivertlileri havaya uçurdu'' başlığını kullanan Fos gazetesi, ''Rüştü'nün, ağlara takılmaktan kurtaramadığı 2 golün, Türk-Yunan dostluğuna armağan olduğu'' değerlendirmesinde bulundu. 
     





</TEXT>
</DOC>
