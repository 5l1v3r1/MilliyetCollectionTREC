<DOC>
<DOCNO> 133597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/yazar/myilmaz.html </URL>
<DATE> 2003/01/28/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Çok başarıları oldu da biz mi görmedik 
</HEADLINE>
<TEXT>

     Aslında görebildiğim kadarıyla tartışma devlet memurlarının 61 yaşında emekli ediliyor olmalarından değil de Dışişleri’nde görevli bazı büyükelçilerin de bu kapsama giriyor olmalarından kaynaklanıyor. 
     Basında "A Takımı" adı verilen bu büyükelçilerin emekli edilmelerinin diplomaside önemli konuların gündemde olduğu bir dönemde zaaf yaratabileceği vurgulanıyor. Geçmiş örneklerden söz edilerek "bir zamanlar Rumeli’ni de bu nedenle kaybettiğimiz" gibi dehşet senaryoları yazılıyor. 
     Emekliye sevk edilecek büyükelçiler içinde gerçekten değerli ve iyi yetişmiş bürokratlar olabilir. Bazılarını tanıyorum, gerçekten de öyleler. 
     Ama şu "A Takımı" meselesini ve diplomasinin zaafa uğrayacağı görüşünü ciddiye alamıyorum. 
     
     50’sine kadar beklerse... 
     Bir kere diplomatların "şarap gibi" yıllandıkça değerlendikleri görüşünü gayri ciddi buluyorum. 
     Sanki Maliye’de, Tapu Kadastro’da, Karayolları’nda, DSİ’de, Sağlık Bakanlığı’nda bürokratlar yıllandıkça değer kazanmıyorlar da sadece Dışişleri’nde değer kazanıyorlar gibi bir durum ortaya çıkıyor. 
     Böyle bir şey olabilir mi 
     Bir de büyükelçilerin atanmalarında uygulanan kıstaslar konusu var... Bir Türk 40 yaşında beyin cerrahisi profesörü olabiliyor ama Wanuatu’ya büyükelçi olmak için 50’sine kadar beklemesi gerekiyor. 
     
     Bir Büyükelçi çıkmadı 
     Benim Siyasal’daki sınıf arkadaşlarımdan Maliye’de, Hazine’de ve öteki kariyer mesleklerinde daire başkanı, genel müdür, hatta Hazine Müsteşarı ve Başbakan Yardımcısı olanlar var ama daha bir Büyükelçi’nin mürüvvetini görmek kısmet olamadı. 
     Bunun temelinde büyükelçi atanmasında uygulanan sübjektif kıstaslar yatıyor. Başarı, somut ölçülere bağlı değil ve "sistemin" beğenmediği dışişleri personeli ağzıyla kuş tutsa büyükelçi olamıyor. Eğer düzene itirazınız olmadan "salla başı, al maaşı" yaşıyorsanız büyükelçi atanmanızda sorun neredeyse hiç çıkmıyor. 
     
     Lozan’dan başka... 
     Şimdi Yaşar Yakış’ın "tecrübeli" büyükelçileri, 4 yıl daha görevde tutabilmek için Maliye ile bir muvazaa anlaşması yapma girişiminden söz ediliyor. Yakış’a şunu sormak istiyorum Tecrübe, sorumlulukla paralel artar... Siz ve sizden önceki bakanlar, bakanlığınızdaki genç personele sorumluluk verdiniz de onlar tecrübe kazanmayı başaramadılar mı 
     Öte yandan, benim bilebildiğim kadarıyla Türk diplomasisinin Lozan’dan başka önemli bir başarısı hiç olmadı. Ne Osmanlı’nın gerileme dönemlerinde ne de Cumhuriyet’in günümüze kadar olan diplomasi serüveninde böyle bir başarı yok. 
     Bu "A Takımı" Kıbrıs sorununu çözdü de bizim mi haberimiz olmadı Ya da Ege sorununu .. Türki Cumhuriyetler ile ilişkileri .. Avrupa Birliği ile sorunlarımızı .. 
     
     Yeni diplomatlar gelmeli 
     Dışişleri Bakanlığı’nın meslek memuriyetine giriş öyle kolay ve sıradan bir iş değil. İyi bir eğitim görmek ve zor bir sınavı başarıyla geçmek gerekiyor. Bizim zamanımızda "bakanlıkta bir ağabey" gerektiği de söylenirdi, ama orasını iyi bilemiyorum, sınav kaybedenlerin bir mazereti de olabilir elbette bu... 
     Ama şurası bir gerçek Dışişleri personeli bu ülkenin en iyi eğitimli, iyi yetişmiş insanlarından oluşuyor ve onların önünü tıkamamak, gençlere sorumluluk vermek gerekiyor. Statükoculukla bir yere gelinemeyeceğini önce bu bakanlığın personeli öğrenmeli ki değişen çağımızın gerektirdiği yeni diplomatlar kendilerini gösterebilsinler... 
     Osmanlı’dan beri bu bakanlığa yerleşmiş olan statükocu, dengeci, "kokmayalım, bulaşmayalımcı" anlayış ancak böyle yok edilebilir. 
     
     







Emekli olmak... 


Bush versene... 


TSK’nın Kıbrıs uyarısı 


Tayyip’le Gül, Irak’la Kıbrıs 


Yüzyıl sonra 


Meclis göreve 


AKP’nin hızlı değişimi 


Sahi muhalefet nerede 


En kritik hafta... 


Çok başarıları oldu da biz mi görmedik 


Kıbrıs, Irak, hükümet 


Yabancı sermaye tüm dünya için artık hayal 


Muhalefet hoşbeşi 


Türkiye ile ilgili kaygı bulutu 


6.5 fazla için 23.6 katrilyon TL lazım 


</TEXT>
</DOC>
