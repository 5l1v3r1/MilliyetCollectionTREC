<DOC>
<DOCNO> 123806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur17.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopenhag kriterleri 9 yaşında... 
</HEADLINE>
<TEXT>

     Türkiye'nin AB sürecinde karşılamakla sorumlu olduğu ve Kopenhag zirvesinde müzakere tarihi alabilmesi için önkoşul olan kriterler, AB'nin 9 yıl önceki Kopenhag zirvesinde, birliğe üye olacak yeni ülkelerin belli standartlara uyumunu öngörüyor. 
     AB liderleri, 22 Haziran 1993'de yapılan Kopenhag zirvesinde, Avrupa Birliği'nin genişlemesinin, merkezi doğu Avrupa ülkelerini kapsayacağını kabul etti ve aynı zamanda adaylık için başvuruda bulunan ülkelerin tam üyeliğe kabul edilmeden önce yerine getirmesi gereken kriterleri de belirledi. 
     Bu kriterler, siyasi, ekonomik ve topluluk mevzuatının benimsenmesi olmak üzere üç grupta toplanıyor 
     ''1- Siyasi kriterler Demokrasiyi, hukukun üstünlüğünü, insan haklarını ve azınlık haklarını güvence altına alan istikrarlı kurumların varlığı. 
     2- Ekonomik kriterler İşleyen ve aynı zamanda birlik içinde rekabetçi baskılara ve diğer serbest piyasa güçlerine dayanabilecek bir serbest piyasa ekonomisinin varlığı. 
     3- Topluluk mevzuatının benimsenmesi Siyasi, ekonomik ve parasal birliğin hedeflerine bağlı kalmak üzere üyelik için gerekli yükümlülükleri yerine getirebilme kapasitesine sahip olmak.'' 
     Buna göre, aday ülkelerin, demokrasiyi, hukukun üstünlüğünü, insan haklarını, azınlıklara saygı gösterilmesi ve korunmasını, işleyen bir piyasa ekonomisinin varlığını ve birlik içinde piyasa güçleri ve rekabetçi baskı ile başedebilecek kapasiteyi garanti eden kurumların istikrarını sağlamış olmaları gerekiyor. 
     Kriterler, aday ülkenin siyasal, ekonomik ve parasal birliğin hedeflerine katılma da dahil olmak üzere üyelik yükümlülüğünü üstlenme yeteneğine sahip olmasını da öngörür. 
     





</TEXT>
</DOC>
