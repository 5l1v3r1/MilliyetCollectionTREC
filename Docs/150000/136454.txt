<DOC>
<DOCNO> 136454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/soneko03.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker, dondurma üretimine soyunuyor... 
</HEADLINE>
<TEXT>

     Türkiye'nin bisküvi ve çikolata devi Ülker, dondurma üretimi için harekete geçti. 
     Eminönü'de 59 yıl önce 3 işçi ve günde 200 kilogramlık bisküvi üretimi ile faaliyete başlayan şirket, çikolata, çikolata kaplamalı ürün, kek, yağ ve süt, içecek, şekerleme ve krema ürün grubunun uzantısı olarak Ülker markası altında dondurma üretimi için makine parkı satın aldı. 
     Ülker İcra Kurulu Üyesi ve Tüketici Grubu Başkanı Taner Karamollaoğlu, A.A muhabirine yaptığı açıklamada, gıda konusunda bir dünya markası olma hedeflerinin bulunduğunu söyledi. 
     Karamollaoğlu, ''Şu ana kadar çok başarılıyız. Gıda konusunda performansımızı iyi görebileceğimiz konularda kademeli bir şekilde çalışmalarımızı artırıyoruz'' diye konuştu. 
     Dondurma işine girmeye karar verdiklerini bildiren Karamollaoğlu, şunları kaydetti 
     ''Bu önemli bir karardı ama ne zaman devreye girer o konuda net değiliz. Üstünde yoğun bir şekilde çalışıyoruz. Makine parkı alındı. Şu anda onun kuruluş çalışmaları sürdürülüyor. Bu arada başka gelişmeler olur mu, sabırla bekliyoruz. Yani Ülker markası altında dondurma üretmek üzere üretim hattı aldık.'' Karamollaoğlu, dondurma konusunda birçok firmayla görüşmeler yapıldığını ifade etti. 
     
     2002 CİROSU 1.7 MİLYAR DOLAR 
     Taner Karamollaoğlu, Ülker'in geçen yılki cirosunun 1.7 milyar dolar olduğunu belirterek, 2003 hedefine ilişkin, ''Çok kolay değil ama bunun üstünde olur'' dedi. 
     İhracatta 2001'e göre artış kaydeden Ülker'in geçen yıl 150 milyon dolar ihracat gerçekleştirdiğini bildiren Karamollaoğlu, bu yıl yine yoğun bir şekilde ihracata ağırlık vereceklerini bildirdi. 
     Karamollaoğlu, ''Bu yıl hedefimiz daha büyük. Yeni pazarlar var. Şu anda ihracat bölümündeki arkadaşlarımızın çok sayıda ülkeye mal sattığını ve bazı yerlerde satış örgütleri kurduğunu biliyorum. Başarılı bir çalışma yapıyorlar. Türkiye şartlarına göre mümkün olduğu kadar bu çalışmayı artırmak, ilerletmek ana hedeflerimizden bir tanesi'' dedi. 
     





</TEXT>
</DOC>
