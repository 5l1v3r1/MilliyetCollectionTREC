<DOC>
<DOCNO> 133307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur06.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Yakış Türkiye, barışçı yolların tükenmediğini gösterdi 
</HEADLINE>
<TEXT>

     Dışişleri Bakanı Yaşar Yakış, Türkiye'nin halen Irak'ta barışçı yolların tüketilmediğini gösterdiğini söyledi. 
     Bakan Yakış, Düzce'nin Akçakoca ilçesine gerçekleştirdiği ziyaret sırasında, soruları yanıtladı. 
     Olası bir Irak operasyonu öncesinde ülke çıkarlarının ön planda tutulduğunu belirten Yakış, şöyle konuştu ''Türkiye halen barışçı yolların tüketilmediğini göstermektedir. Ülkemizin çıkarları ne getiriyorsa ona göre hareket edeceğiz. Birleşmiş Milletler, kitle imha silahlarının Irak'ın elinde olduğunu bildirse, Türkiye, o zaman da çıkarlarına göre hareket edecektir. Kendi ulusal çıkarlarımız ön plandadır.'' Yakış, muhtemel bir askeri harekatın ardından ise Irak'tan Türkiye'ye gelebilecek göçü durdurma yönünde hareket edileceğini ifade ederek, ''Türk askeri işgalci durumda olmayacaktır'' dedi. 
     
     KIBRIS 
     Dışişleri Bakanı Yakış, Kıbrıs'a gerçekleştireceği ziyaretle ilgili olarak da ''Bu ziyaret Sayın Cumhurbaşkanı Denktaş ile Klerides'in müzakere yaptıkları oldukça canlı bir döneme rastlamaktadır. İki ülke arasında esasen yürütülmekte olan bir toplantıya katılmam yeni bir boyut katacaktır, ayrıca karşılıklı olarak görüş alışverişinde de bulunacağız'' dedi. 
     
     EMEKLİLİK YAŞI 
     Bakan Yakış, Emekli Sandığı çalışanlarının azami çalışma yaşının 65'den 61'e indirilmesine ilişkin kanun tasarısına ilişkin bir soru üzerine, bu tasarının en çok Dışişleri Bakanlığı'nı etkileyeceğini belirterek, şunları söyledi 
     ''61 yaş emeklilik sistemine Bakanlar Kurulu'nda karşı olup, çeşitli sebepler sunmuştum. Çünkü en çok Dışişleri Bakanlığımız zarar görecektir, Türk diplomasisi zarar görecektir. Bakanlığımızda en önemli noktalarda elçilik görevinde bulunan şahısların bir yıl sonra emekliliği gelecektir. 
     Bakanlar Kurulu'na bu hususun hatalı olduğunu ilettim ve 61 yaşından sonra 4 kez görev uzatma sisteminin oluşturulmasını önerdim.'' 
     





</TEXT>
</DOC>
