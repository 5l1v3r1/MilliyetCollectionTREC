<DOC>
<DOCNO> 110201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur22.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Seçim Kasım ayında yapılacak, bundan kurtuluş yok'' 
</HEADLINE>
<TEXT>

     DSP Genel Başkanı ve Başbakan Bülent Ecevit, Kasım ayının başında seçim yapılacağını, bundan kaçış olmadığını belirterek, ''Bu seçimde inşallah CHP değil, AK Parti değil, başka partiler değil, DSP, bütün görkemi ile iktidara gelecektir'' dedi. 
     Ecevit, Adana Uğur Mumcu Meydanı'nda partisince düzenlenen açık hava toplantısında, parti otobüsünün üzerinden halka seslendi. 
     Adanalılar'a, ''Sıcak yürekli arkadaşlar'' diye seslenen Ecevit, Adana'da bulunmaktan duyduğu mutluluğu dile getirdi. 
     Bundan birkaç hafta öncesine kadar, DSP'nin yok olmuş, bitmiş, kendisinin de ömrünün tükenmiş gibi gösterilmeye çalışıldığını ifade eden Ecevit, ''Gördüğünüz gibi şimdi sizlerle sapasağlam biraradayız. DSP'yi yok etmek isteyenler, kendileri yok olma noktasına geldiler'' dedi. 
     Ecevit, 3 Kasım'da yapılacak erken seçimde DSP'nin her zamankinden daha güçlü olduğunun ortaya çıkacağını belirterek, bunun daha önceki seçimlerde de hep böyle olduğunu söyledi. 
     ''Sahte anketlerde'' DSP'nin oy oranının hep düşük gösterildiğini, ancak seçimlerden hep önde çıktıklarını kaydeden Ecevit, DSP'nin, 3 Kasım'daki seçimde de tek başına iktidara geleceğini söyledi. 
     DSP'nin koalisyonları da yönetmeye alışık olduğunu, ancak seçimlerden koalisyona gerek kalmadan Türkiye'yi yönetecek şekilde çıkacaklarını ifade eden Ecevit, ''DSP, karşılaştığı engeller ve sabotajlara rağmen güçlü, halkçı ve dürüst bir partidir. DSP, partiler içinde en çalışkanıdır'' dedi. Ecevit, buna, partili milletvekillerinin meclis çalışmalarına gece gündüz katılmalarını örnek gösterdi. 
     57. Hükümet'in 3.5 yıllık döneminde çok büyük işler yapıldığını, ancak yapılacak daha çok iş bulunduğunu anlatan Ecevit, koalisyon koşulları içinde yapamadıkları işleri tek başına iktidara geldiklerinde yapacaklarını kaydetti. 
     
     ORMAN İŞÇİLERİNE, DAİMİ KADRO SÖZÜ 

     Ecevit, meydandaki orman işçilerinin, ''Orman işçileri kadro istiyor'' şeklinde slogan atmaları üzerine, yapamadıkları işlerden birinin de orman işçilerinin daimi kadroya alınamaması olduğunu söyledi. Partisine bağlı bakanlığın ilgili kuruluşu olan Köy Hizmetleri Genel Müdürlüğü'nde çalışan 47 bin geçici işçiye daimi kadro verdiklerini anlatan Ecevit, orman işçilerinin, tek başlarına iktidarda olmadıkları için daimi kadroya alınamadıklarını belirtti. Ecevit, ''Sizlere her sözünü yerine getirmiş biri olarak söz veriyorum. Tek başımıza iktidara geldiğimizde orman işçilerini de daimi kadroya alacağız'' dedi. 
     Orman işçilerinin ''Seçimden önce'' şeklindeki sloganları üzerine de Ecevit, ''Ben, öteden beri verdiğim sözleri tuttum, bundan hiç kuşkunuz olmasın. Ben, size bir sır vereyim. Orman işleri ile ilgili haykırışı Ankara'da ben başlattım'' karşılığını verdi. 
     Konuşmasında, Bakü-Tiflis-Ceyhan Petrol Boru Hattı'ndan da söz eden Başbakan Ecevit, geçen hafta temeli atılan bu proje hayata geçirildiğinde Adana'nın öneminin iyice artacağını vurguladı. Ecevit, sadece Adana'nın değil, KKTC'nin de bu proje ile öneminin artacağına işaret etti. 
     
     HACI BEKTAŞ VELİ'NİN ADINI TAŞIYAN ÜNİVERSİTE 

     Yaşanan deprem felaketleri ve dünyanın çeşitli ülkelerindeki ekonomik krizler dolayısıyla Türkiye ekonomisinin büyük sıkıntılar yaşadığını, ancak ekonominin son aylarda esenliğe çıkmaya başladığını ifade eden Ecevit, hükümetleri döneminde bankacılık alanında yeni düzenlemeler yaptıklarını, turizm gelirlerinin ve dış satımın arttığını, iş güvencesi yasasını çıkardıklarını, memurlara ilk kez toplu görüşme hakkı tanıdıklarını ve tarımda yeni adımlar attıklarını söyledi. 
     Ecevit, 57. Hükümet döneminde Türkiye'nin sadece içe değil, dışa da açıldığını ifade ederek, Avrupa Birliği'nin AB kapılarının bu hükümet döneminde açıldığını belirtti. AB'ye uyum sağlamak için anadilde öğretim hakkı getirildiğini ve idam cezasının kaldırıldığını anımsatan Ecevit, böylece halkın kendi arasında bütünleşmeye başladığını söyledi. Ecevit, Alevi-Sünni ayrımının da yok olmaya başladığını kaydederek, ''Buradan bir müjde vereyim. Nevşehir'de büyük Türk düşünürü Hacı Bektaş Veli'nin adını taşıyan bir üniversite açacağız'' dedi. 
     Ecevit, inançlara saygılı laiklik düşüncesini, ülkenin gündemine DSP'nin getirdiğini ve böylece insanlar arasında sıcak ilişkiler başladığını da anlattı. 
     Türk halkının en yoksul kesiminin köylüler olduğuna dikkati çeken Ecevit, köylüyü en gelişmiş kent koşullarına kavuşturmak için köykent projesini başlattıklarını anımsattı. Ecevit, ''Çok değil, birkaç yıl içinde 35 bin köyün dayanışma içindeki halkı ortaya çıkacak, köylülük sorunu hemen hemen hiç kalmayacaktır'' diye konuştu. 
     
     "BAŞARAMADILAR, BAŞARAMAYACAKLAR DA...'' 

     Ecevit, bu yılın ortalarına doğru ekonomiyi sabote etmek isteyenlerin her türlü yola başvurduklarını ve bu kesimlerin DSP'yi de yok etmeye çalıştıklarını ifade ederek, ''Bunu başaramadılar, başaramayacaklar da'' dedi. Başbakan Ecevit, şöyle konuştu 
     ''DSP, üzerine gelen tehlikeleri birkaç ay içerisinde bir bir uzaklaştırdı. Beni, yok edeceklerdi, yok olmuş sayıyorlardı. Ama gördüğünüz gibi çok şükür ben sizlerin karşısında sapasağlam görevdeyim. Benim görev sürem sona erdiğinde yerimi başarıyla dolduracak sayısız arkadaşım var. Çürükler aramızdan çekilip gittiler, sağlamlar kaldı partimizde.'' 
     
     ''SEÇİMİN ERTELENMESİNİ HALK İÇİNE SİNDEREMEZ'' 

     DSP Genel Başkanı ve Başbakan Bülent Ecevit, erken seçim kararı alınması sürecinde yaşanan gelişmelere de değindi. 
     Erken seçim kararının son derece hatalı bir karar olduğunu kaydeden Ecevit, ilk başta erken seçime sadece kendilerinin karşı çıktıklarını, diğer partilerin ise erken seçim yapılmasını istediklerini belirtti. DSP Genel Başkanı Ecevit, sözlerini şöyle sürdürdü 
     ''Şimdi akılları başlarına geldi, 'Biz ne yaptık' demeye başladılar, 'Seçimler ileri alınsın' demeye başladılar. Bu tarihte görülmemiş bir şeydir. Adaylar belirlenmeye başladı. Oy pusulaları basıldı. Bütün işlemler yapıldı. Kasım başında seçim yapılacak. Bundan kurtuluş yok. Belki zorlama bir şeyler bulunursa bundan da kaçış yolu bulunabilir, ama halkımız bunu içine sindiremez. Biz, bu seçimlerin yapılmasını sonuna kadar istiyoruz. Erken seçimi ertelemek isteyenlerden bazıları, erken seçimden kaçmak isteyenlerden bazıları bana gelip başvurmaya başladılar. Bizden kurtuluş istemeye başladılar. Artık iş işten geçti. Kasım başında seçim yapılacak ve bu seçimde inşallah CHP değil, AK Parti değil, başka partiler değil, DSP, bütün görkemi ile iktidara gelecektir.'' 
     
     NOTLAR 

     Mitingin yapıldığı Uğur Mumcu Meydanı'na Ecevit'in her mitinginde olduğu gibi büyük boy Türk Bayrağı, Atatürk posteri, Ecevit posteri ve parti bayrağı yan yana asıldı. 
     Meydanda ''Dürüst lider, dürüst kadro DSP'de'', ''Halkımız hainleri unutmaz'', ''DSP güçlendikçe barış da güçlenecektir'' şeklinde pankartların asıldığı görüldü. 
     Partililer, Ecevit'in konuşmasını sık sık ''Başbakan Ecevit'' ve ''Halkçı ecevit'' sloganları ile keserken, ''Hain Derviş'' diye de slogan attılar. 
     Havanın aşırı sıcak olması dolayısıyla Ecevit'in konuşma sırasında çok terlediği ve mavi gömleğinin ıslandığı görüldü. 
     





</TEXT>
</DOC>
