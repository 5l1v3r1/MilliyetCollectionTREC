<DOC>
<DOCNO> 124691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/guncel/gun06.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Parayı alamayınca böbreği geri istedi 
</HEADLINE>
<TEXT>

Çocuk Esirgeme Kurumu’na bıraktığı iki evladını yanına alabilmek için böbreğini satan çaresiz baba, parasının yarısını tahsil edemedi... 
     Yalova’da, 7 milyar lira karşılığında sattığı böbreğinin parasının tamamını alamadığını öne süren Maşallah Bingöl, "Ya böbreğimi versinler ya da paramı" diyerek isyan etti. 
     Eşinden ayrılan, iki çocuğunu da maddi durumu yetersiz olması nedeniyle Sosyal Hizmetler ve Çocuk Esirgeme Kurumu Yurdu’na veren Bingöl, geçen yıl bir diyaliz merkezinde tedavi gören kadınla tanışarak, böbreğini satma teklifinde bulundu. İddiaya göre bu kişi aracılığıyla Çınarcıklı bir aileyle tanıştırılan Bingöl’e yapılan doku ve kan tahlillerinde, böbreğinin Sadullah Yılmaz’a uygun olduğu söylendi. Bingöl, teklifi kabul edince Uludağ Üniversitesi Tıp Fakültesi’nde Ramazan Yılmaz adına tanzim edilen evrakla böbrek nakli yapıldı. Ancak nakilden sonra Bingöl’e 4 milyar lira ödendi. Elinde senedi olduğunu ancak tahsil edemediğini ifade eden Bingöl, "Suçluyum biliyorum. Ben sadece çocuklarım Mesut ve Dilara’yı yanıma alabilmek için bu işe giriştim. Cezama razıyım. Yürümekte bile zorluk çekiyorum. Senetleri icra yoluyla tahsil edeceğim" dedi. 
     



 GÜNCEL 


















</TEXT>
</DOC>
