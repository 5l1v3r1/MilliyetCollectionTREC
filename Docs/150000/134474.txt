<DOC>
<DOCNO> 134474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/soneko01.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Türkiye'nin çok çalışılması gerekiyor" 
</HEADLINE>
<TEXT>

     Uluslararası Para Fonu'nun IMF Dışilişkiler Direktörü Tom Dawson, Türkiye'nin IMF destekli programdan saptığı yönünde dış basında yer alan haberleri doğrulamadı. Dawson, Türkiye'nin şu anda programdan sapmadığını, ancak hedeflerin tutturulabilmesi için çok çalışılması gerektiğini söyledi. 
     Dawson, gayri safi milli hasılanın GSMH yüzde 6.5'i olarak planlanan faiz dışı bütçe fazlası hedefinin, iyi ve tutturulabilir bir rakam olduğunu belirterek, "ancak bunun sağlanması için etkili önlemler gerekiyor" dedi. 
     Halen küçük bir IMF heyetinin Türkiye'de bulunduğunu ve hükümetle birlikte ek niyet mektubunun yazımı üzerinde çalıştığını hatırlatan Dawson, spesifik önlemlerin tartışıldığını ve çalışmaların tamamlanmasının ardından, gözden geçirme çalışmalarını yürüten IMF heyetinin görüşmeler için Türkiye'ye gitmesinin beklendiğini söyledi, ancak kesin tarih vermedi. 
     Dawson, bir soru üzerine, Pamukbank konusunun da görüşülmekte olan meseleler arasında yer aldığını belirtti. 
     





</TEXT>
</DOC>
