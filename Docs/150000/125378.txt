<DOC>
<DOCNO> 125378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun14.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz "Savaş çıkarsa büyük bedel ödeyecekler" 
</HEADLINE>
<TEXT>

     Irak Başbakan Yardımcısı Tarık Aziz, ABD ve İngiltere'nin ülkesine karşı savaş açmaları halinde, ''çok büyük bedel ödeyeceklerini'' söyledi. 
     İtalya'da yayımlanan La Repubblica gazetesine demeç veren Aziz, ''Irak'ta yönetimi değiştirmek için bir kumanda cihazı yeterli değil. Halkımız çok fazla gururlu. Irak Devlet Başkanı Saddam Hüseyin'in yeri ABD'nin seçtiği bir kuklayı kabul etmez'' diye konuştu. 
     ''Savaş çıkarsa, yeryüzünün en güçlü ordusuna karşı ne kadar dayanabilirsiniz '' sorusuna Aziz, ''Son adama kadar, en uzun süre dayanacağız. İngiliz ve Amerikan askerleri için bir piknik olmayacağını size garanti edebilirim. Onlar bunu biliyor. Çok büyük bir bedel ödeyecekler, çünkü onlar işgal etmeye geliyorlar. Iraklılar ise kendi toprakları için savaşacaklar'' dedi. 
     Irak'ın silahsızlanmasına ilişkin olarak BM'de kabul edilen son kararın ''çok katı'' olduğunu kaydeden Aziz, yine de BM denetçileriyle işbirliği içinde olmak ve dünyaya Irak'ın kitle imha silahı bulundurmadığını göstermek için ''ellerinden geleni yaptıklarını'' söyledi. 
     Aziz, İtalya Başbakanı Silvio Berlusconi'yi ''aşırı ABD yanlısı'' olarak niteledi ve ''Umarım, Başbakanınız Silvio Berlusconi fikir değiştirir ve ABD'nin ülkemize saldırısını desteklemez'' dedi. 
     Tarık Aziz, Corriere della Sera gazetesinde çıkan demecinde ise ''ABD Başkanı, bizimle konuşmuyor. Bizi tehdit ediyor. Umarım ki saldırı olmaz, çünkü geçmişte çok acı çektik'' ifadelerini kullandı. 
     





</TEXT>
</DOC>
