<DOC>
<DOCNO> 113197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/spor/spo06.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü ile devam 
</HEADLINE>
<TEXT>

Makedonya maçından sonra dinlendirilmesi gündeme gelen tecrübeli kaleci bu gece de kaleyi koruyacak 
     Riske girmiyor 
     VÜCUDUNUN çeşitli yerlerindeki sakatlıklar nedeniyle büyük sıkıntı yaşayan kaleci Rüştü’nün, Liechtenstein karşısında da kaledeki yerini alacağı açıklandı. Milli Takımlar Teknik Direktörü Şenol Güneş’in, önemli bir virajda olmaları nedeniyle, bugünkü karşılaşmada kaleyi riske etmek istemediği bildirildi. Rüştü de bu maçta görev yapabileceğini ifade etti. 
     
     Sakınca yok’ 
     RÜŞTÜ’NÜN çok iyi bir profesyonel olduğunu açıklayan Güneş, milli kalecinin görev yapmasını engelleyecek bir durumunun olmadığını açıkladı. Tecrübeli teknik adam, "Rüştü’den vazgeçme riski kadar, ona tamamen kaybetme riskine de giremem. Sakatsa tabii ki oynatmam. Yapılan kontroller sonrasında takımdaki yerini almasına engel olacak bir sorun olmadığını gördük" dedi. 
     
Gol çalıştılar      MİLLİ Takımımız, Liechtenstein maçının son hazırlıklarını dün akşam Florya Tesisleri’nde yaptığı antrenmanla tamamladı. Teknik Direktör Şenol Güneş idmanda gol çalışmasına ağırlık verdi. Başarılı hocanın, hücumda yine Nihat ile Arif’i oynatmayı planlandığı ve bu ikiliye Hasan Şaş, Emre Belözoğlu ile Yıldıray’ın destek vereceği ifade edildi. 
     
Tugay’ın gurur günü      MİLLİ Takımımız’ın yıldızlarından Tugay Kerimoğlu bugün tarihe geçecek. Tugay, Şenol Güneş’in şans vermesi durumunda, Hakan Şükür’e ait olan en fazla Milli olan futbolcu unvanına ortak olacak. Hakan Şükür 80 kez Ay - Yıldızı giyerken, Tugay da Makedonya sınavıyla 79’a ulaşmıştı. Tugay ilk kez 27 Mayıs 1990’da Milli oldu ve iki gol attı. Başarılı futbolcu Galatasaray’da 55, G.Rangers’ta 7, B.Rovers’da ise 17 kez milli takıma çağrıldı. 
     
Çobanoğlu garantisi      MENAJER Can Çobanoğlu, Makedonya maçında sergiledikleri olumsuz futbolu Liechtenstein karşısında sileceklerini iddia etti. Çobanoğlu, "Üzerimizde bir durgunluk vardı. Ancak bu maçta aynı tablo ortaya çıkmayacak. Hedefimiz Liechtenstein engelini aşıp, grupta üçte üç yaparak yolumuza devam etmek" dedi. 
     



 SPOR 




























</TEXT>
</DOC>
