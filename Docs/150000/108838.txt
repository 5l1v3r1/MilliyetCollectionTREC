<DOC>
<DOCNO> 108838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sondun01.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın Avrupa'da otomobiller garajda kalacak... 
</HEADLINE>
<TEXT>

     ''Otomobilsiz Kent Günü'' etkinlikleri kapsamında yarın 13 Avrupa kentinde, otomobil yerine alternatif ulaşım yöntemleri kullanılacak. İnsanlar, otomobillerini garajda bırakıp, yürüyecek, bisiklete binecek ve toplu taşıma araçlarından faydalanacak. 
     Çevre Bakanlığı'ndan yapılan açıklamaya göre, etkinlikle, insanları, kent yaşamının ayrılmaz bir parçası haline gelen otomobillerin yarattığı kirlilik, gürültü, stres üzerine düşündürmek amaçlanıyor. 
     Avrupa ülkelerinde 1999'dan bu yana kutlanan ''Otomobilsiz Kent Günü''ne, Türkiye geçen yıl katıldı. 
     13 Avrupa kentinin yer aldığı etkinlik, Türkiye'de, Bakanlığın koordinasyonunda 81 ilde, valilikler, belediyeler, üniversiteler ve sivil toplum kuruluşlarının desteğiyle kutlanacak. 
     ''Otomobilsiz Kent Günü'' dolayısıyla tüm illerde, belirli yollar trafiğe kapatılarak, yürüyüşler, kay kay, bisiklet yarışları düzenlenecek. Spor aktiviteleri, konferanslar ve seminerler yapılacak. 
     ''Avrupa Yeşil Hareket Haftası'' yarın gerçekleştirilecek ''Otomobilsiz Kent Günü'' etkinlikleriyle sona erecek. 
     





</TEXT>
</DOC>
