<DOC>
<DOCNO> 113182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/siyaset/siyz1.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim turu 
</HEADLINE>
<TEXT>

     Hoca kızdı Erdoğan 10 yıl kurs görsün 
     SP Genel Başkanı Recai Kutan ile seçim gezilerini sürdüren Necmettin Erbakan, Çankırı’da AKP lideri Tayyip Erdoğan’a yüklendi. Erbakan şöyle dedi "Senin bu işleri öğrenebilmen için Hoca’nın yanında 10 yıl kurs görmen lazım. Sen çoluk çocuksun. Hortumculardan, pompacılardan haberin yok. Sen bunu öğreninceye kadar bizim canımız çıkar." 
     
     Bürokrata kim dokunacak 
     Seçim faaliyetlerine katılmaları yasaklanan, ancak bağlı oldukları bakanların seçim gezilerinde sıkça boy gösteren bürokratlar hakkında işlem yapılamıyor. Yasaya aykırı davrananların 1 yıl hapsi gerekiyor. Ancak bu cezanın hangi esaslara göre verileceği de belirsiz. YSK yetkilileri, "Tüm Türkiye’yi denetlememiz mümkün değil" derken, savcılıklar da, ellerinde belge olmadan işlem yapamayacaklarını söylüyorlar. 
     
     DTP teşkilatından DYP’ye onay yok 
     Demokrat Türkiye Partisi’nin DTP 35 il başkanı tarafından hazırlanan ortak bildiride, kamuoyunda "DTP - DYP ittifakı" gibi görünen seçim işbirliğinin, DTP teşkilatları tarafından kabul görmediği belirtildi. İl başkanlarının iki günlük bir çalışma sonucu hazırladığı kaydedilen bildiriyi Kocaeli İl Başkanı Yener okudu. Bildiride "DTP’nin siyasi misyonunu sürdürdüğü vurgulandı. 
     
     Mucize kedi’ seçim kurbanı 
     Trabzon’da geçen hafta Bayraktarlar İşhanı’nın 6. katından beton zemine düşmesine rağmen hayatta kalmayı başaran yavru kedi, seçim propagandası yapan bir minibüsün altında ezilerek can verdi. Siyah - beyaz renkteki tüyleri ve sevimli hareketleriyle çevredeki esnafın büyük ilgisini çeken yavru kedi, geçen hafta Bayraktarlar İşhanı’nın 6. katından beton zemine çakılmıştı. Adı mucize’ye çıkan kedi, dün seçim propagandası yapan DYP’ye ait olduğu öne sürülen bir minibüsün altında ezilerek can verdi. 
     
     Jet Fadıl vekil’ olarak dönecek 
     YSK’nın Bağımsız milletvekili adaylığına onay vermesinin ardından seçim kampanyasını avukatı aracılığıyla yürüten Jetpa’nın patronu Fadıl Akgündüz, Türkiye’nin, İsviçre’den 2 ay önce iadesini talep etmesine rağmen halen bulunamadı. Siirt’te telekonferans aracılığıyla seçmenleriyle konuşan Akgündüz, hakkında çıkartılan uluslararası arama kararlarına rağmen halen bulunamadı. 
     



 SİYASET 
















</TEXT>
</DOC>
