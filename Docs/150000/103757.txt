<DOC>
<DOCNO> 103757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur04.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de Derviş bereketi... Aday başvuruları arttı... 
</HEADLINE>
<TEXT>

     Son aylarda kamuoyu yoklamalarında yüzde 10 barajını geçen birkaç partiden biri olması ve Devlet eski Bakanı Kemal Derviş'in tercihini CHP'den yana kullanması CHP'de aday adayı bolluğu yaşanmasına neden oldu. 1999 seçimlerinde 700 aday adayının başvurduğu CHP'de adaylık başvurularının bitmesine sayılı günler kala aday adayı sayısı bin 200'lere ulaştı. 
     Devlet eski Bakanı Kemal Derviş'in, CHP'ye resmen üye olmasının ardından 3 Kasım seçimleri için CHP'de adaylık başvuruları da arttı. 26 Ağustos'ta sona erecek adaylık başvuruları için bugüne kadar bin 800 kişi adaylık başvuru dosyası alırken, bin 200 aday adayı başvurularını yaptı. CHP yönetimi başvuruların son gününe kadar sayının 2 binlere çıkmasını bekliyor. 
     Bu arada aday sayısının çok olması genel Başkan Baykal ve parti yönetimini de zor duruma sokuyor. Genel merkez binası aday adayları ile dolup taşarken, Baykal ve Parti yöneticileri de zamanının büyük bölümünü doğru aday belirleme yönünde harcıyor. 
     CHP'den 3 Kasım seçimleri için aday olacaklar arasında Tolga Çandar, Yavuz Top, Berhan Şimşek gibi sanatçıların yanı sıra eski milli basketbolcu Erman Kunter, Galatasaray eski yöneticilerinden Adnan Polat gibi isimler de bulunuyor. 
     CHP'de ayrıca Dışişleri Bakanlığı eski Müsteşarı Onur Öymen, emekli Cumhuriyet savcılarından Nazmi Şarvan, Gelirler eski Genel Müdürü Akif Hamzaçebi ve Yaşar Nuri Öztürk gibi isimler de yeralıyor. 
     
     MAİL DE DOSYA ALDI 
     Bu arada DSP'den istifa ettikten sonra bağımsız milletvekili olarak parlamentoda yeralan Mail Büyükerman da adaylık başvurusu için CHP Genel Merkezin'nden başvuru dosyası alan isimler arasında yeralıyor. 
     





</TEXT>
</DOC>
