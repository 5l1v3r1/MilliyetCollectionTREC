<DOC>
<DOCNO> 138905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun12.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
70'lerin Hollywood seks skandalı yeniden gündemde... 
</HEADLINE>
<TEXT>

     Ünlü yönetmen Roman Polanski'nin ''Piyanist'' adlı son filminin, gelecek ay verilecek Oscar ödülleri için ilk sıralarda aday gösterilmesinin ardından yönetmenin adının karıştığı 70'lerin Hollywood seks skandalı da ABD'de yeniden konuşulmaya başladı. 
     ''Piyanist''in İngiltere'de en iyi film ve en iyi yönetmen dallarında ''Bafta'' ödüllerini almasıyla Oscarlar için favori gösterilmeye başlanan Polanski'nin 1977'de tecavüz ettiği ve o zamanlar 13 yaşında olan Samantha Geimer, Amerikan medyasının yeniden peşinde koştuğu isim oldu. 
     1978'de tam ceza almak üzereyken Fransa'ya kaçan Polanski, ABD'ye adımını attığı taktirde hala tutuklanma riskiyle karşı karşıya bulunuyor. 
     
     ''OSCAR'I ETKİLEMEMELİ'' 
     Son olarak CNN'de Larry King Live programına konuk olan Samantha Geimer, aradan geçen uzun zaman sonra Polanski'ye karşı sert duygular içinde olmadığını, ancak sempati de duymadığını, onun kendisi için bir yabancı olduğunu söyledi. 
     Mutlu bir evliliği bulunan 3 çocuk annesi Geimer, ünlü yönetmenin 1977'deki ''tüyler ürpertici, korkunç'' eyleminin, gelecek ay Oscar kazanma şansını etkilememesi gerektiğini belirtti, Polanski ve filminin sanat değerine göre değerlendirilmesini istedi. 
     Geimer ayrıca, hafta sonunda Los Angeles Times gazetesinde yazdığı makalede de, Polanski'nin aslında Fransa'ya kaçarak, yaptığının bedelini ödemekte olduğunu, ancak kendisinin de medyanın yıllardır gösterdiği sinir bozucu ilgi nedeniyle bu cezaya ortak olduğunu kaydetti. 
     Polanski, 1977'de ünlü aktör Jack Nicholson'ın evinde 13 yaşındaki Geimer'ın bir Hollywood dergisi için fotoğraflarını çektikten sonra küçük kıza şampanya içirmiş, ardından da tecavüz etmişti. 
     Olayın ortaya çıkmasının ardından açılan davada Polanski suçunu kabul etmiş, ancak 50 yıl hapis cezasına çarptırılacağını anlayınca Fransa'ya kaçmıştı. 
     Toplam 7 Oscar adaylı ve baharda Cannes'da en iyi film ödülünü alan yapıtı gelecek ay Oscar kazansa dahi, Fransız vatandaşı olan 69 yaşındaki Polanski'nin ödülü almak için ABD'ye gelmesi beklenmiyor. 
     
     ''AUSCHWITZ'DEN KAÇIŞ'' 
     Çocukluğunda babasıyla Auschwitz'den kaçmayı başaran, ancak bunun travmasını hiçbir zaman üzerinden atamayan ünlü yönetmenin Polonya ve Almanya'da çekimleri yapılan son filmi, Polonyalı Yahudi piyanist Wladyslaw Szpilman'ın Nazi işgali altındaki Varşova anılarını anlatıyor. Ancak filmde ünlü yönetmenin çocukluk anılarının izleri de görülüyor. 
     Polanski'nin 26 yaşındaki hamile eşi Sharon Tate, 1969'da Charles Manson taraftarlarınca öldürülmüştü. 
     





</TEXT>
</DOC>
