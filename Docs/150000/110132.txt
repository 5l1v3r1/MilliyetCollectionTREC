<DOC>
<DOCNO> 110132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/spor/ytan.html </URL>
<DATE> 2002/09/29/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Futbolun adaleti yok 
</HEADLINE>
<TEXT>

     Trabzonspor aylardır kendi evinde galibiyete hasret... Bu sezon da üç maç geçti, üç puanla tanışamadı... Rakibi değil, psikolojik baskıyı yenmek, şeytanın bacağını kırmak için Trabzonspor olağanüstü etkili oynadı. Gol hariç futbol adına her şey yapıldı... Top kazanma, top çalma, oyunda genişlik, hücumda derinlik ve boş alan yaratma, Trabzonspor’u hakim kılan ana unsurlardı. 
     Dün gece Avni Aker’e gelenler mücadele gücü bu kadar mükemmel, kazanma azmi ve pas yüzdesi bu derece yüksek bir Trabzonspor, sanırım yakın bir tarihe kadar izlememişlerdi. 
     Altılı defans blokunda Mehmet Yılmaz ile Fatih’e, Osman ve Zoran Jovanovski’yle adam markajı uygulayan Samsunspor, kazanmaktan çok Trabzonspor’u oynatmamayı tercih etti. Müsabakanın 80. dakikasına kadar Samsunspor’un 37 faulünü tesbit ettim. Bu faul furyasında Yılnur Önen’in Samsunsporlu oyunculara altı sarı kart çıkardığını söylersem, oyunun genel görüntüsü kendiliğinden ortaya çıkar. Hemen belirtelim, karşılaşmanın başında omuz darbelerini normal karşılayan Yılnur Önen, bitime on dakika kala Trabzonspor adına mutlak penaltıya düdük çalmadı. 
     Futbolun adaleti yok derlerdi de fazla inanmazdım. Meğer ne doğruymuş .. Eğer olsa, bu müsabakayı güle oynaya farklı kazanırdı, kazanmalıydı... Serkan Kılıç ve Ali Şen’in mükemmel oyunu... Erdinç ve Mehmet Kahraman’ın kusursuz performansı... Ardı ardına kaçan ve saç baş yolduran pozisyonlar, bitime beş dakika kala, eğrisi doğrusuna denk geldi ve Celil’in golü ile güme gitti... Gökdeniz’in kötü oyunu ve saha içinde Erman Güraçar ile kavgasını da unutmamak lazım. 
     Lafı uzatmaya gerek yok, nasibi olmayan hacıyı deve üzerinde yılan sokarmış. 
     



 SPOR 


























</TEXT>
</DOC>
