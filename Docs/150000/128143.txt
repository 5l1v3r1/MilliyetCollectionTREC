<DOC>
<DOCNO> 128143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur02.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaldıkları kamyonun şoförünü arayıp haber verdiler... 
</HEADLINE>
<TEXT>

     İzmir'in Bornova İlçesi'nde, park halindeki kamyonu çalan hırsızlar, şoförü telefonla arayarak aracını çaldıklarını söylediler. 
     AA muhabirinin edindiği bilgiye göre ilginç hırsızlık olayı, sabaha karşı saat 05.30 sıralarında meydana geldi. Hasan Erturun'un Altındağ Sanat Caddesi üzerine park ettiği 35 R 2261 plakalı kamyonu çalındı. 
     Hırsızlık olayı, Hasan Erturun'a gelen telefon üzerine ortaya çıktı. İddialara göre, hırsızlar Erturun'u cep telefonuyla arayarak kamyonun çalındığını ve Aliağa'ya götürüldüğü söylediler. 
     Aldığı telefon üzerine kamyonunun park ettiği yere gelen Hasan Erturun, aracının çalınmış olduğunu görünce, durumu polise haber verdi. Hırsızların telefon numarası gizli olduğu için belirlenemediği öğrenildi. 
     
</TEXT>
</DOC>
