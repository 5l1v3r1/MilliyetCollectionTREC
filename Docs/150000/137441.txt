<DOC>
<DOCNO> 137441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/spor/spo03.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN’DA UEFA RUHU 
</HEADLINE>
<TEXT>

Galatasaray’ın Bursa karşısındaki futbolu, eski günlerdeki şampiyon kadroyu hatırlattı. Özellikle yeni transferlerin pres, mücadele ve hırsı, Sarı - Kırmızılı taraftarı ümitlendirdi 
     ERHAN TELLİ 

     Efsane geri dönüyor 
     GALATASARAY Teknik Direktörü Fatih Terim, sezonun ilk yarısında verdiği sözü tuttu ve ligin ikinci devresine bambaşka bir Cim-Bom sahaya çıkardı. Bursaspor karşısında sergilenen futbol, yeni transferlerin sisteme çok çabuk adapte olup, aynı UEFA Kupası’nı kazanan takımda olduğu gibi pres ve mücadele ortaya koyması, Sarı-Kırmızılı taraftara gelecek için umut verdi. 
     
     Sorumluluk Revivo’da 
     BURSASPOR karşısında üç gol atan Revivo’ya Hagi misyonu yüklendi. Felipe’nin sırtından 10 numarayı alan İsrailli futbolcu, oyun içindeki davranışlarıyla ve arkadaşlarını sık sık ikaz etmesiyle dikkatleri çekerken, Hagi’nin efsane kadrodaki sorumluluğu içindeydi. Terim de Rumen yıldıza verdiği tüm görev ve sorumlulukları Revivo’nun sırtına bindirdi. 
     
     Xavier ve Lukunku 
     UEFA Kupası şampiyonluğunu getiren efsane kadroda defansın sigortası olan Popescu’nun yerini de Xavier aldı. Terim’in imdadına yetişen Portekizli, savunmadan başlayan atakların öncüsüydü. Yıllardır yeri dolmayan Hakan Şükür’ün misyonunu da Lukunku üstlendi. O da aynı Hakan gibi skorer bir santrfor olmasa da, asistleriyle ön plana çıktı. 
     
Fatih Terim mest oldu      LİGİN ikinci yarısında alınan ilk galibiyet, Fatih Terim’i mest etti. Karşılaşma sonrasında soyunma odasına girerek futbolcularını tebrik eden ünlü çalıştırıcı, özellikle oyunun başlangıcında ortaya koydukları 20 dakikalık müthiş pres ve baskılı futbolu, 90 dakikalık bölüme yaymaları gerektiğinin altını çizdi. Terim "Sergilediğiniz performans beni son derece memnun bıraktı. Böyle devam etmeliyiz" yorumunu yaptı. 
     FATİH hoca, forvette başarıyla görev yapan Lukunku’yu da görevini en iyi şekilde yerine getirdiği için özel olarak kutladı. Galatasaray Teknik Direktörü’nün üç gol birden atarak büyük bir çıkış yapan Revivo’nun performansından da çok etkilendiği, Baliç’teki olumlu gelişmeleri de takdirle karşıladığı bildirildi. Terim’in, genç savunma oyuncusu Suat Usta’nın başarısından da memnun kaldığı ifade edildi. 
     
FIFA’dan davet      FIFA, Galatasaray’ı uzlaşma masasına çağırdı. Uluslararası Futbol Birliği, Sarı-Kırmızılı kulüple yollarını ayıran Felipe ve Christian ile yaşanan sorunların çözümü için uzlaşma ve ihtilaf komiteleri ayrı ayrı görüşme yapmak üzere Cim-Bom’un yöneticilerini ay sonuna kadar Cenevre’ye davet etti. 
     
Sırada Malatya var’      Çift antrenman 
     BURSA maçının ardından dünü dinlenerek geçiren Galatasaraylı futbolcular, bu hafta sonu oynanacak Malatyaspor karşılaşmasının hazırlıklarına bugün yapacağı çift antrenmanla başlıyor. Sarı - Kırmızılı ekipte, sakatlıkları süren Ümit Karan ve Hasan Şaş’ın tedavilerine devam edildiği açıklandı. 
     
     Kaptan iddialı 
     FARKLI galibiyetle moralleri yerine gelen Galatasaraylı oyuncular, sezon başından bu yana ilk kez bir maçın ardından gülümseyerek çıktı. Ligin ikinci yarısına iyi bir başlangıç yaptıklarını söyleyen Kaptan Bülent, Malatyaspor ile oynayacakları karşılaşmadan da iyi bir sonuç alacaklarını iddia etti. 
     



 SPOR 























</TEXT>
</DOC>
