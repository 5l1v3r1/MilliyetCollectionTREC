<DOC>
<DOCNO> 145445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun01.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire muhabirleri New York Borsası'ndan çıkarıldı 
</HEADLINE>
<TEXT>

     New York Borsası, Katar'dan Arapça yayın yapan uydu televizyonu El Cezire'nin iki muhabirinin akreditasyonlarını iptal etti. 
     New York Borsası yöneticileri, ''güvenlik gerekçesiyle'' bu kararı aldıklarını belirttiler. Irak savaşının başlamasından bu yana özellikle Arap dünyasında yüksek izlenme oranına ulaşan El Cezire televizyonunun yetkilileri ise bu karara savaşla ilgili yayınlarının neden olduğu görüşünü savundular. 
     Dünya para piyasalarının merkezi konumundaki New York Borsası'ndan bir yetkili, hisse senetlerinin işlem gördüğü katta televizyon yayını yapan kurumların sayısını güvenlik gerekçesiyle azalttıklarını belirtti. 
     Bu arada, El Cezire televizyonu yöneticileri, Irak savaşının başlamasının ardından televizyon kanalına ait Arapça ve İngilizce haberlerin verildiği internet sitelerinin bilgisayar korsanlarınca çökertildiğini açıkladılar. 
     Esir Amerikalı askerler ile 8 Amerikan askerinin cesetlerinin Irak televizyonunca çekilen görüntülerini yayınladığı için eleştirilen uydu kanalının, bu hafta açılan yeni İngilizce web sitesi ile Arapça haberlerin verildiği internet sitesi www.aljazeera.net Irak savaşının başlamasından sonra çökertildi. 
     Özellikle 11 Eylül sonrasında gündeme gelen terörist Usame bin Ladin ile adını duyuran ve son Filistin olaylarında Devlet Başkanı Yaser Arafat'ın ''Şehit olmak istiyorum'' sözünü kitlelere taşıyan El-Cezire televizyonu, yayınlarıyla Arap dünyasının nabzını tutarken öteki büyük televizyonların tekelini de kırmış bulunuyor. 
     


     




</TEXT>
</DOC>
