<DOC>
<DOCNO> 123667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/spor/spo01.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Beni zaferimle başbaşa bırakın" diyen Lucescu temkinli 
</HEADLINE>
<TEXT>
HENÜZ KÜÇÜK BİR SAVAŞ KAZANDIK 
"Ortada galip kapatılan muharebe yok" yorumunu yapan Rumen hoca, "Sırada Kiev maçı var. UEFA’da baharı görmek istiyoruz" diye konuştu 
     YALÇIN UYGUN 

     "Şampiyon olmadık" 
     GALATASARAY karşısında elde edilen galibiyet, Beşiktaş Teknik Direktörü Mircea Lucescu için bir zafer ama, fazla da abartılacak bir olay değil. Rumen çalıştırıcı, "Camiada şampiyon olmuşuz gibi bir hava var. Unutulmasın, bu ordu daha yeni ilerliyor. Henüz küçük savaşları kazandık. Ortada kazanılmış bir muharebe yok. Futbolcular sahada bu küçük savaşları verirken, ben de içimde onları zaferlere nasıl inandırırım diye savaş veriyorum" diyor. 
     
     Duyguları karışık 
     ALİ Sami Yen Stadı’na çıktığında karışık duygular içinde bulunduğunu ifade eden Lucescu, "Taraftarın beni alkışlaması çok duyguluydu. Bunu daha önce de söyledim. Benim kanımda intikam duygusu gezmez. Sadece bir maçtı" yorumunu yaptı. Beşiktaş Teknik Direktörü, ardından da şunları ekledi "Çok konuşmak insanı kırılgan yapar. Falso verirsiniz. Bu çok gereksiz. Bana İmparator’ demeyin. Beni bırakın, sahadaki teri ve emeği yansıtın." 
     
     "Kötü oynamadık" 
     DERBİNİN ardından herkesten bir ricada bulunan Rumen çalıştırıcı, "Beni zaferimle başbaşa bırakın" dedi. Ancak, futbolcularının sahadaki mücadelesini de savunmadan yapamadı "Beşiktaş için kötü oynadı ama kazandı yorumu yapılıyor. Futbolcularım rakip sahada mükemmel mücadele etti. Maç berabere de bitebilirdi. Rakibin de iyi oynadığı dakikalar var ama istatistiklere bir bakın. Galatasaray’ın 90 dakikada sadece bir korneri var." 
     
     "Baharı istiyoruz" 
     ARTIK derbinin unutulması gerektiğini belirten Lucescu, Kiev maçının da çok önemli olduğunu vurguladı. Beşiktaş Teknik Direktörü, "Rakip İspanya’da uzun süreli bir kamp yaptı. Dinamo’nun buzla kaplı sahasında sadece bir idman yapıp oynayacağız. Narin ve nazik bir maç olacak. Pancu ve İlhan yok. 3-1 ise tehlikeli skor. Hakemi de baskı altına almaya çalışacaklar. Kesinlikle gol atmak için oynayacağız. UEFA’da baharı görmek istiyoruz" dedi. 
     
İlhan Mansız kadro dışı      Galatasaray maçında Lucescu’ya el-kol hareketi yapan yıldız futbolcunun iki hafta dinlendirilmesi kararlaştırıldı. Milli oyuncuya beş bin dolar da para cezası verildi 
     
     Lucescu’yu kızdırdı 
     BEŞİKTAŞ’TA, Galatasaray maçında oyundan alınışı sırasında Teknik Direktör Lucescu’ya el - kol hareketi yapan İlhan Mansız iki hafta süreyle kadro dışı bırakıldı. Rumen hocanın isteği üzerine bu karar alınırken yıldız futbolcunun galibiyet priminden de olduğu belirtildi. Galatasaray maçının primi olan 10 bin doları alamayacak İlhan Mansız’a ayrıca 5 bin dolar para cezası kesildi. 
     
     Kiev provası 
     UEFA Kupası’nda yarın Dinamo Kiev deplasmanına gidecek olan Beşiktaş’ı rakip değil, hava koşulları düşündürüyordu. Ukrayna’daki ağır kış koşulları ve kar yağışından çekinen Beşiktaş, İstanbul’da dün başlayan kar yağışıyla nefes aldı. Eksi 9 derece soğukta ve yoğun tipi altında çalışan Siyah - Beyazlılar’a bu antrenman, adeta Kiev’deki karşılaşmanın bir provası gibi oldu. 
     
Beşiktaş’tan haber bekliyor      GENÇLERBİRLİĞİ’NİN başarılı savunmacısı El Saka, Beşiktaş ile görüştüğünü doğruladı. Ankara’da çok rahat olduğunu, ancak kendisinin de bir takım hedefleri olduğunu söyleyen Mısırlı oyuncu, "Ersun hoca izin verir, kulübüm de anlaşırsa Beşiktaş’a devre arasında da gidebilirim. Asbaşkan Yıldırım Demirören’den haber bekliyorum" dedi. Marsilya ve Everton ile temasları olduğunu da ifade eden El Saka, "Asıl amacım Avrupa" diye konuştu. n NECMİ KEPÇETUTAN 
     
Eski defterleri açtırmasınlar      Galatasaraylılar’ın hakem konusundaki iddialarına tepki gösteren Mete Düren "Sütten çıkmış ak kaşık değiller" dedi 
     BEŞİKTAŞ İletişim Komitesi Başkanı Mete Düren, hakem konusundaki iddialara tepki gösterdi. Düren, "Hakemi tayin ettiğimiz yönündeki gaflete varan açıklamaları kınıyoruz. İddiada bulunan kişiler geçmişte bu tür hareketler içine girmişler ki, şimdi çıkıp böyle konuşuyorlar. Bazı yöneticiler sütten çıkmış ak kaşık edalarıyla, Beşiktaş’ı gündem değiştirme çabalarına alet etmesinler, ettirmeyiz ve sert yüzümüzü de gösteririz" dedi. 
     GALATASARAY Başkanı Özhan Canaydın’a övgüler yağdıran Düren, "Canaydın’ın centilmenlik ve sportmenlik ruhuyla bezenmiş olan başkanlık karizmasından, bazı yöneticiler yeterince yararlanamamış" dedi. Beşiktaş yöneticisi şöyle devam etti Geçmiş defterleri açtırmasınlar. Eğer geçmiş defterleri açarsak, Galatasaray çok mahçup olur. Penaltılarla kazandığı puanları, ayrıca bizim kaybettiğimiz haksız puanları unutmadık." 
     
Pancu, Samsun maçında sahada      ALTAY maçı sonrasında menisküsünde yırtık tespit edilen Pancu, teknik heyetle görüşerek, daha sonra ameliyat olacağını söyledi. Kontrol için dün Romanya’ya giden golcü, devre arasında bıçak altına yetecek ve Samsunspor maçında sahadaki yerini alacak. 
     
Nouma’ya soruşturma      MONDRAGON’A şortunu indirerek "poposunu" gösteren Nouma’ya soruşturma geliyor. Centilmenlik dışı hareketi medyaya yansıyan Fransız futbolcu için soruşturma başlatan federasyon, suçlu bulduğu taktirde Pascal’ı PFDK’ya sevk edecek. Talimatın 44. maddesine göre işlem görecek olan futbolcunun 3 aya kadar hak mahrumiyeti cezası alabileceği belirtiliyor. 
     
Fener-Beşiktaş 2 Şubat’ta      AVRUPA Kupaları’ndaki maçlar nedeniyle ertelenen Beşiktaş-Fenerbahçe derbisi, 2 Şubat pazar günü 19.00’a alındı. Daha önce 25 Aralık’ta oynatılması düşünülen maçın, her iki takımın da yabancı futbolcuların Noel tatiline gidecekleri itirazı üzerine, Futbol Federasyonu tarafından ikinci yarının başlangıcı öncesinde oynatılması kararlaştırıldı. 
     
Keçeli’nin acı günü      BEŞİKTAŞ’TA uzun yıllar yöneticilik yapan Metin Keçeli’nin babası İsmail Hakkı Keçeli’nin ani vefatı camiada büyük üzüntü yarattı. Üç gün önce Girne’de rahatsızlanan ve ani kalp krizi sonucu 80 yaşında vefat eden İsmail Hakkı Keçeli’nin cenazesi dün kılınan öğle namazından sonra Zincirlikuyu Mezarlığı’nda toprağa verildi. 
     
Beşiktaşlılar prim zengini      BU sezon şampiyonluk için elinden geleni yapan Beşiktaş, kesenin ağzını açtı. Galatasaray galibiyetine 15’er bin dolar vereceği söylenen Siyah-Beyazlı idarecilerin, bugüne kadar futbolculara ödediği prim tutarı 40 bin doları geçti. Eğer UEFA Kupası’nda Kiev’i de elerlerse Siyah - Beyazlılar’ın aldığı prim 70 bin doları bulacak. 
     



 SPOR 


























</TEXT>
</DOC>
