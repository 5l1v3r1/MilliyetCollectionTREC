<DOC>
<DOCNO> 132378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun13.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika'daki deprem 21 can aldı... Halk panik içinde... 
</HEADLINE>
<TEXT>

     Meksika'da Richter ölçeğine göre 7.6 büyüklüğündeki şiddetli depremde 21 kişinin öldüğü, halkın panik içinde olduğu bildirildi. 
     Colima eyalet valisi Fernando Moreno Pena, Televiza televizyonuna yaptığı açıklamada, Pasifik kıyısındaki Colima'da 19 kişinin öldüğünü belirtirken, sivil savunma sözcüsü, komşu eyalet Jalisco'da ve Zapotitlan'da da 1'er kişinin öldüğünü söyledi. 
     Sivil Savunma Genel Müdürü Melchior Usua Quiroz da, gelen ilk bilgelere göre depremde en çok hasar gören kentin Colima olduğunu, birçok evin yıkıldığını, kurtarma ekiplerinin enkaz altında kalanlar olup olmadığını araştırdığını bildirdi. 
     Guadalajara'da 40 kadar evin yıkıldığı, 100 civarında kişinin evsiz kaldığı kaydedildi. 
     Meksika Devlet Başkanı Vicente Fox, ordudan deprem bölgesindeki köylere ulaşılması, yıkıntıların araştırılması için yardım istedi. 
     Depremin, yaklaşık bin kilometre uzaklıktaki başkent Meksiko'da da hissedildiği, halkın paniğe kapıldığı ve trafiğin felç olduğu belirtilirken, birkaç binada hafif hasar rapor edildiği kaydedildi. 
     Colima bölgesinde 1995 yılında meydana gelen 8 büyüklüğündeki depremde 49 kişi ölmüş, 100'den fazla kişi yaralanmıştı. 

     
</TEXT>
</DOC>
