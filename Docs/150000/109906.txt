<DOC>
<DOCNO> 109906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sonspo02.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Özdemir "Hedefimiz 5 maçı kazanarak çıkış yakalamak" 
</HEADLINE>
<TEXT>

     Fenerbahçe Kulübü Başkanvekili Nihat Özdemir, takım olarak bir çıkış ve moral aradıklarını belirterek, ''Hedefimiz, önümüzdeki 5 maçta galip gelerek çıkışa başlamak'' dedi. 
     Nihat Özdemir, önlerinde AIK Solna da dahil çok önemli 5 maç bulunduğuna dikkati çekti. Hedeflerinin bu maçlarda galip gelerek çıkışa başlamak olduğunu belirten Özdemir, bunu gerçekleştireceklerine inançlarının tam olduğunu vurguladı. 
     Teknik direktör Werner Lorant ile sezon sonuna dek devam edeceklerini ifade eden Özdemir, sezon ortasında antrenör değiştirmenin hiçbir zaman iyi sonuçlar vermediğini kaydetti. Antrenör Oğuz Çetin'i, ilerki yıllarda Fenerbahçe'nin teknik direktörü olması için yetiştirmeye çalıştıklarını anlatan Özdemir, ''Kendi içimizden yetişen kişi, dışarıdan transfer edilenlerden daha iyidir diye, Oğuz'a çok önem veriyoruz'' dedi. 
     
     ''BİZ BU İŞE BAŞKOYDUK'' 
     Özdemir, amaçlarının Fenerbahçe'yi yalnızca Türkiye'de değil, Avrupa'da da başarılı noktaya getirmek olduğunu ifade ederek, şunları söyledi 
     ''Fenerbahçe'yi başarılı noktaya getirmeden, biz bu işe nokta koymayız. Bunu herkes bilsin. Biz bu işe başkoyduk. Fenerbahçe, Avrupa'da başarılı oluncaya kadar ve en az Galatasaray'dan daha başarılı oluncaya kadar biz bu işte varız. Biz bu işe kendimizi koyduk. Bunu yönetim olarak söylüyorum. Başkanımızla beraber biz Fenerbahçe'yi oralara taşıyacağız, bunun için elimizden geleni yapacağız. Bu sene olmazsa seneye, seneye olmazsa ondan sonraki seneye, ama hedefimiz budur. Bu hedefimizden vazgeçmeyiz.'' 
     





</TEXT>
</DOC>
