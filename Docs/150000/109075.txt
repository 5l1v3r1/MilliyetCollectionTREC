<DOC>
<DOCNO> 109075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/spor/ytan.html </URL>
<DATE> 2002/09/23/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
İki kötüden bir iyi çıkmadı 
</HEADLINE>
<TEXT>

     Beşiktaş Teknik Direktörü düşünmüş olacak ki, "En ilerideki iki adamım Ahmet Dursun ile Pancu’nun çarpraz koşuları Trabzonspor defansının dengesini bozar ve araya sızdıracağım adamlarla ve de dönen toplarla gol bulurum..." Ya da en azından bize öyle geldi. 
     Her ne ise, ev sahibi takım bu dediklerimi iki kez yaptı, sonuç alamadı. Bir kez de derin top uygulamasını denedi Kaan Dobra ile, o da defansa çarptı. Beşiktaş’ın topu topu üç pozisyonu var ilk yarıda. 
     Trabzonspor Teknik Direktörünün sistem adına düşündüklerini bir kenara koyuyorum. Aybaba, takım üzerinde çok oynamayı ve risk almayı seviyor... Bir parça da aşırı ve de aykırılıktan. Ancak, kumar oynamayı hepsinden daha çok seviyor. Yoksa, müsabaka yeterliliği ve tecrübesi olmayan alt yapıdan yeni çıkmış Ali Şen ile Siirt’ten gelmiş Serkan Kılıç’ı 25 bin kişinin önündeki bir derbi maçında sahaya sürmezdi. 
     İkinci yarının başında seyircinin dayatması ile alevlenen ve onbeş dakika süren Beşiktaş’ı ayrı tutuyorum. 
     Her iki takımdaki oyuncuların bireysel ve sistem adına toplu hatalarını sıralamaya kalksam, tefrika olur, haftalar sürer... Bir dizi yetersizlik, verimsizlik ve karşılıklı sorumsuzluk... Al birini vur diğerine, iki kere iki dört değil, dünkü futbol adına yarım bile etmiyor. Bir müsabaka düşünün ki, zorluk derecesi çok yüksek ama kalitesi ise aynı oranda düşük olsun. Bu ancak bizim buralarda görülür. 
     Beşiktaş korner atarken az daha gol yiyordu... Trabzonspor, hiçbir duran toptan yararlanamadı... Hal böyle olunca, Samet Aybaba’nın Ali Şen dururken, attığın iki golde imzası olan Fatih’i oyundan almasına hiç şaşırmadım. 
     Kuddusi Müftüoğlu, MHK’nın bu seneki gözdesi... İddia ediyorum, iki lisan bilen bu arkadaşımız 12 kuralı bilmiyor, dün gece de ciddi yorum hataları yaptı. Tüm taktir haklarını ev sahibi takımdan yana kullandı. Son dakikalarda Nouma’nın Hasan’a yaptığı çok kasıtlıydı. Karşılığı ise belli. 
     SONUÇ İki kötüden bir iyi çıksa ve kim çıkarırsa karşıdakine yazık olurdu. 
     



 SPOR 
































</TEXT>
</DOC>
