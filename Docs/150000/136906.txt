<DOC>
<DOCNO> 136906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun06.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CIA Kasetteki ses Büyük ihtimalle Ladin'in 
</HEADLINE>
<TEXT>

     Katar'daki El Cezire televizyonunun yayınladığı ses bandı üzerinde Amerikan Merkezi Haberalma Teşkilatı CIA tarafından yapılan teknik analizde, sesin Usame Bin Ladin'e ait olduğunun neredeyse kesinlik kazandığı bildirildi. 
     Reuter ajansına açıklama yapan bir CIA yetkilisi, ''Teknik analizler bize bu kişinin neredeyse kesin denecek kadar büyük bir ihtimalle Bin Ladin olduğunu gösterdi'' diye konuştu. 
     Başka bir ABD'li yetkili ise en son ortaya çıkan ses bandının ''son derece gelişmiş yöntemler kullanılarak'' diğer ses bantlarıyla kıyaslandığını belirtti. 
     Bin Ladin'in sesini tanıyan ABD'li haberalma uzmanları daha önce yaptıkları açıklamalarda banttaki sesin sahibinin El Kaide örgütünün liderine ait olabileceğini kaydetmişlerdi. Söz konusu teknik analizden sonra banttaki sesin Bin Ladin'e ait olduğu neredeyse kesinleşmiş oldu. 
     Söz konusu ses bandında, ABD'den ''haçlılar'' diye söz eden Bin Ladin, Müslümanlara Irak'ta savaşma çağrısında bulunmuştu. Ses bandında, Bin Ladin, Irak ile ''ABD'ye karşı ortak bir davaları'' olduğunu savunmuştu. 
     





</TEXT>
</DOC>
