<DOC>
<DOCNO> 104394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun16.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basınında, KKTC'nin Türkiye ile entegrasyonu iddiası 
</HEADLINE>
<TEXT>

     AB'nin, Kıbrıs sorunu çözülmeden Rum kesimini üyeliğe alması durumunda KKTC'nin Türkiye ile entegrasyona gidebileceğine ilişkin haberler, Rum basınında geniş yer buldu. 
     Rum gazeteleri, KKTC'nin Türkiye'ye aşamalı entegrasyon planı bulunduğunu, bu çerçevede KKTC Dışişleri Bakanlığı'nın Türkiye Dışişleri Bakanlığı'na entegre edilebileceğini yazdılar. 
     Alithia gazetesi, entegrasyon planının Türk Dışişleri Bakanlığı tarafından hazırlandığını ileri sürerken, planın gelişmelere bağlı olarak uygulanmaya başlayacağını duyurdu. 
     Gazete, Rum yönetiminin bu yöndeki bilgilerden haberdar olmadığına, ancak benzer haberlerin daha önce de yayımlandığına işaret etti. 
     Alithia, Rum yönetiminin Türk tarafından 3 Kasım seçimlerinden önce tepki göstermesini beklemediklerini kaydederken, Rum ve Yunan tarafının, olası Türk faaliyetlerine karşı hazırlıklarını sürdürdüklerini belirtti. Gazete, Kopenhag zirvesi yaklaştıkça Türk tarafının Rum kesiminin AB üyelik sürecini engelleme çabalarını artıracağını savundu. 
     Mahi gazetesi, ''entegrasyon başladı'' başlığıyla verdiği haberinde, Ankara'nın Kıbrıs ile ilgili ''gizli bir planı'' olduğunu ileri sürdü. 
     Simerini gazetesi de, ''Türk tarafının çözüme ilişkin son önerisi'' başlığı altında, KKTC Cumhurbaşkanı Rauf Denktaş'ın Rum kesiminin AB'ye girmesi durumunda Türkiye ile entegrasyona gidecekleri yönünde ''tehditte bulunduğunu'' yazdı. 
     Denktaş, dün Reuters'a verdiği demeçte, Rum kesiminin Kıbrıs sorunu çözüme ulaşmadan AB'ye girmesi durumunda, KKTC'nin Türkiye ile entegrasyon alternatifini düşüneceklerini söylemişti. 
     Denktaş bu çerçevede, KKTC Savunma ve Dışişleri Bakanlıklarının yetkileri ile finans konularını, Türkiye AB üyesi olana kadar, Ankara'ya devredebileceklerini ifade etmişti. 
     





</TEXT>
</DOC>
