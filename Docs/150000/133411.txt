<DOC>
<DOCNO> 133411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun24.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en pahalı cep telefonundan 7 adet satıldı... 
</HEADLINE>
<TEXT>

     Dünyanın en pahalı cep telefonu olduğu bildirilen Vertu'den şimdiye kadar sadece 7 adet satıldığı bildirildi. 
     Telefonları alanlar arasında İngiliz film yıldızı Gwyneth Paltrow, Gucci tasarımcılarından Tom Ford, bazı Wall Street borsacıları ve Arap şeyhleri bulunuyor. 
     New York'taki Barneys mağazasında satışa sunulan Vertu cep telefonlarının platin modeli 19 bin 450 dolar, 18 ayar altın modellerinin fiyatı ise 11 bin 350 dolar. 
     Barneys yetkilileri, şimdiye kadar platin telefonlardan 2 tane, altın modellerden ise 5 tane satıldığını açıkladılar. 4900 dolara satılan çelik modellere ise kimse ilgi göstermedi. 
     Vertu marka telefonlar Finlandiyalı cep telefonu devi Nokia tarafından İngiltere'de üretiliyor. El yapımı olan 227 gram ağırlığındaki telefonların ekranı kristal safir camla kaplı. 
     Üzerinde 18 adet yakut taş bulunan telefonların sesinin ise ''Mozart'ın senfonileri kadar'' harika olduğu ifade edildi. Vertu satış sözcüsü Erin Hawker, ''telefonların, lükse meraklı ve her şeyin en iyisini isteyenler için üretildiğini'' belirtti. 
     Tüm dünyada kullanılabilen Vertu telefonlarındaki özel tuş yardımıyla otel ve lokanta rezervasyonları yaptırmak, uçak bileti almak mümkün. 
     





</TEXT>
</DOC>
