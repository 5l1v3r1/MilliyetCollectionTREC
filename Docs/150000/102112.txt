<DOC>
<DOCNO> 102112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur18.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş ''Açıklamayı saat 17 00'ye doğru yapacağım'' 
</HEADLINE>
<TEXT>

     Devlet Bakanlığı'ndan istifa eden Kemal Derviş, saat 17.00'ye doğru bir açıklama yapacağını söyledi. 
     Herkes gözünü saat 17 00'ye dikti bekliyor... 
     Ankara kulisleri kaynıyor. Kemal Derviş açıklamasında ne diyecek Yeni Türkiye Partisi'ne mi katılacak yoksa CHP'ye mi.. 
     Yada birleşme umutları suya düştüğü için bir süre siyasetten uzuk durup, hayalini kurduğu üniversiteye mi dönecek.. 
     Gazetemiz yazarlarından Abbas Güçlü, 20 gün önce köşesinde "Derviş üniversiteye dönecek" diye yazmıştı. Güçlü, bugün de Derviş'in siyasete bir süre girmeyeceğini söyleyip ekliyor 
     "Şimdi soru şu. Derviş hangi üniversiteye gidiyor. Onu da yarınki yazımda bulacaksınız.. " . 
     Abbas Güçlü'nün böylesine kesin bir ifade ile dile getirdiği iddiasını Derviş'e yakın bir isim de destekliyor. Kemal Derviş'e yakın isimlerden Gaziantep Büyükşehir Belediye Başkanı Celal Doğan "Derviş büyük bir olasılıkla siyasete girmeyeceğini açıklayacak" dedi. 
     Hatırlatmakta yarar var, Celal Doğan, Derviş ile dün görüşen isimler arasında yeralıyor... 
     Ankara kulislerinde, solda birlik çabalarından sonuç alamayan Derviş'in bir süre siyasete girmeyip gelişmeleri uzaktan takip etmeyi tercih edeceği konuşuluyor. 
     YTP çevreleri, Kemal Derviş'in başlangıçta İsmail Cem ve Hüsamettin Özkan ile birlikte hareket ettiğini ve bu nedenle harekete "Troyka" dendiğini hatırlatarak Derviş'in sözünden dönmeyeceğini öne sürüyorlar. 
     Ancak kulislerde konuşulan tüm senaryolar birer tahminden öteye gitmiyor. Kemal Derviş, çalışma ofisinde kurmayları ile birlikte konuşma metnini hazırlıyor. 
     Derviş, bugün yerleştiği Hilton Oteli'nden ayrılırken gazetecilerin, siyasi geleceğiyle iligili ne zaman açıklama yapacağını sormaları üzerine, ''Sanıyorum saat 17.00'ye doğru bir açıklama yapacağım'' dedi. 
     Açıklamayı nerede yapacağının sorulması üzerine de Derviş, mekanından şu anda yüzde yüz emin olmadığını kaydetti. Derviş, ''Şu anda bir açıklama yok. Ben mekanın yerini ofisimin önünde size haber vereceğim. Ancak, otelden giriş çıkışlarda böyle soru sorarsak, hem oteldeki misafirleri rahatsız ederiz, hem de doğru olmaz. Otelden giriş, çıkışta lütfen mikrofon tutmayalım'' diye konuştu. 
     Derviş daha sonra çalışmalarını sürdürmek üzere Kaptanpaşa Sokak'taki Çalışma Ofisi'ne gitti. 
     Kemal Derviş'in yapacağı açıklamayı anında duyuracağız... 
     
</TEXT>
</DOC>
