<DOC>
<DOCNO> 130336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun07.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Blair ile görüşecek... 
</HEADLINE>
<TEXT>

     ABD Başkanı George Walker Bush yönetimi, ''olası Irak harekatına katılmak üzere Basra Körfezi bölgesine 27 bin askerin daha gönderilmesi'' talimatını verdi. 
     New York Times gazetesi, ABD'nin Irak bölgesindeki askeri varlığının, Şubat ortası veya sonlarına doğru 150 bin mevcudu geçeceğini bildirdi. 
     Bush'un, Irak'ta BM silah denetçilerinin BM Güvenlik Konseyi'ne 27 Ocak'ta rapor sunmasından sonra İngiltere Başbakanı Tony Blair ile yüz yüze ''Irak değerlendirmesi'' yapacağı da bildirildi. 
     ABD Savunma Bakanlığı Pentagon'un Basra Körfezi bölgesine 27 bin asker daha gönderme emriyle birlikte, İngiliz filosu sancak gemisi olan uçak gemisi Ark Royal, Körfez'e gitmek üzere dün güneydeki Portsmouth Limanı'ndan ayrıldı. 
     İngiltere Donanma Komutanı Amiral David Snelson, Ark Royal'ın bölgedeki İngiliz donanmasına katılmak üzere yola çıktığını, ancak bunun, geminin mutlaka Irak'a olası operasyonda rol oynayacağı anlamına gelmediğini bildirdi. 
     İngiltere, 20 yıl önce Arjantin'le yaptığı Falkland Savaşı'ndan bu yana en büyük savaş hazırlığı donanma grubunu kurmuş bulunuyor. 
     Ark Royal'ın ''alışılmış bir donanma görevini'' yerine getireceğini belirten Amiral Snelson, ''Irak Devlet Başkanı Saddam Hüseyin'in icraatını etkileyebilmek için bu gücün orada konuşlandırılmasının hemen hemen şart olduğunu'' söyledi. 
     1500 askerle yola çıkan Ark Royal, önce İskoçya'da cephane ve mühimmat yükleyecek, daha sonra Akdeniz üzerinden Körfez'e, aralarında helikopter gemisi HMS Ocean'ın da yer aldığı, donanmaya ait 14 geminin bulunduğu bölgeye gidecek. 
     İngiliz basını, resmi olarak, Haziran ayında Güneydoğu Asya'da yapılacak ''Uçan Balık'' tatbikatına katılmak üzere yola çıktığı açıklanan Ark Royal'ın olası Irak operasyonunda yer alması ihtimalinin ''çok yüksek olduğunu'' ileri sürüyor. 
     





</TEXT>
</DOC>
