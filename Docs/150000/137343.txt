<DOC>
<DOCNO> 137343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo20.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Prag maçına kilitlendi... 
</HEADLINE>
<TEXT>

     Birinci Süper Lig'de İstanbulspor'u yenerek, namağlup liderliğini sürdüren Beşiktaş, izin yapmadan Çek Cumhuriyeti'nin Slavia Prag takımıyla yapacağı UEFA Kupası 4. tur ilk maçının hazırlıklarına başladı. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen ve yaklaşık 2 saat süren idmanda, İstanbulspor maçında 90 dakika forma giyen oyuncular, koşunun ardından çalışmayı bırakırken, diğerleri ise yarı sahada çift kale maç oynadı. 
     Antrenman maçında futbolcularından pres yapmalarını ve isabetli pas vermelerini isteyen Lucescu, idman bitiminde de Yasin Sülün ile bir süre özel görüşme yaptı. 
     İdmana sakatlıkları süren Tümer, Bayram ile hafif sakatlıkları bulunan Sergen, Zago, Ronaldo ve Tolga katılmadı. 
     Siyah-beyazlılar, yarın basına kapalı yapacakları antrenmanla, Slavia Prag maçı hazırlıklarını sürdürecek. 
     
     PRAG YOLCULUĞU ÇARŞAMBA GÜNÜ 

     Beşiktaş, 20 Şubat Perşembe günü oynayacağı Slavia Prag maçı için, 19 Şubat Çarşamba günü Çek Cumhuriyeti'nin başkenti Prag'a gidecek. 
     Siyah-beyazlılar, aynı gün maçın oynanacağı Strahov Stadı'nda son çalışmasını yapacak. Beşiktaş, 21 Şubat Cuma günü de İstanbul'a dönecek. 
     





</TEXT>
</DOC>
