<DOC>
<DOCNO> 132276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/ekonomi/aeko.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar Tüpraş’ın peşinde 
</HEADLINE>
<TEXT>

Rus enerji şirketleri Gazprom ve Lukoil Özelleştirme İdaresi’ne Tüpraş’la ilgilendiklerini bildirdi. Gazprom ihalelere girmek için kaynak hazırladı 
     SEÇKİN ÜREY 

     Başbakan Yardımcısı Abdüllatif Şener’in açıkladığı özelleştirme programına yabancı yatırımcılardan yoğun ilgi geldiği belirtildi. Özellikle Rus firmalarının Tüpraş, Petkim ve TEKEL özelleştirmeleriyle ilgilendiği kaydedildi. 
     Edinilen bilgilere göre Rus enerji şirketleri Gazprom ve Lukoil, Tüpraş’la ilgilendiklerini Özelleştirme İdaresi’ne bildirdi. Gazprom yetkililerinin yaptıkları görüşmelerde, şirketin 25 milyar dolar tutarında nakti bulunduğunu söyledikleri vurgulandı. 
     
     Enerjiyle ilgileniyorlar 
     Özelleştirme ihalelerine girmek için kaynak ayırdığı öğrenilen Gazprom’un ihale tarihleri netleştiğinde doğalgaz dağıtım şirketleri ve enerji santralları için teklif vermeyi amaçladığı ifade edildi. Yüzde 38’i Rus devlet şirketine ait olan Gazprom, son günlerde fiyat tarifesi nedeniyle tartışmalar yaşanan Rus doğalgazını Türkiye’ye satıyor. Lukoil ise ağırlıkla petrol üretiminde faaliyet gösteriyor. Lukoil’in Bakü - Tiflis - Ceyhan petrol boru hattı işletmeciler konsorsiyumuna katılmak için yaptığı görüşmeler de devam ediyor. 
     
     ABD’den tanıtım daveti 
     Bu arada ABD Büyükelçiliği yetkililerinin, Özelleştirme İdaresi ile yaptığı toplantılarda New York’ta programı tanıtıcı toplantıların yapılmasını istedikleri öğrenildi. 
     Özelleştirme İdaresi’nin yakında yurtdışında roadshow’lara çıkacağı, Almanya’da grubetçilere yönelik tanıtım toplantıları yapılacağı ifade edildi. 
     Fortune dergisinin önümüzdeki aylarda yayımlayacağı Türkiye özel sayısında da özelleştirmeye geniş yer ayrılacağı belirtildi. 
     Dergi muhabirlerinin, Başbakan Abdullah Gül’le bir görüşme yaptıkları ve Başbakan Yardımcısı Abdüllatif Şener’den de randevu istedikleri kaydedildi. 
     
İngilizler ve Japonlar’ın gözü TEKEL’de      TEKEL’in alkol ve sigara işletmeleri için Amerikan, İngiliz, Japon ve Rus şirketlerinden talepler geldiği dile getirildi. Sigara fabrikaları ile ilgilenen şirketlerin ikisinin İngiliz British American Tobacco ve Japon JTI olduğu bildirilirken, bir üst düzey yetkili, "Sigara şirketleri artık gelişmekte olan ülkelerde yayılmayı amaçlıyor. Türkiye onlar için iyi bir pazar olacak" dedi. 
     Öte yandan, TEKEL’in gayrimenkul satışından 250 trilyon lira gelir beklendiği ifade edildi. 
     
     TEKEL kuleleri de satılıyor 
     TEKEL’in İstanbul’daki mülklerinin yanı sıra bir dönem Başbakanlık Merkez Binası’nın taşınmasının düşünüldüğü Eskişehir Yolu’ndaki TEKEL Kuleleri’nin satışı için de çalışma yapılıyor. Kulelerin ofis binasına çevrilerek satılması düşünülüyor. 
     



 EKONOMİ 























</TEXT>
</DOC>
