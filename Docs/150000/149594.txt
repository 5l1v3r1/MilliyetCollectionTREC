<DOC>
<DOCNO> 149594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur03.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     Kültür ve Turizm bakanlıklarının birleştirilmesine ilişkin tasarı bu hafta TBMM Genel Kurulu'nda görüşülecek. 
     TBMM'nin ilgili komisyonlarında geçtiğimiz hafta görüşülen tasarı, bu hafta Genel Kurul gündemine gelecek. AK Parti TBMM Grubu, 15 Nisan Salı günü TBMM Danışma Kurulu'nu toplantıya çağıracak ve aynı gün yapılması gereken denetim konularının görüşülmemesini önerecek. AK Parti, bunun kabul edilmemesi halinde önerilerini TBMM Genel Kurulu'na getirecek. 
     Kültür ve Turizm Bakanlıklarının birleştirilmesine ilişkin tasarının görüşmelerine aynı gün başlanacak ve tasarının bu hafta içinde yasalaştırılmasına çalışılacak. 
     
     VETOLU YASA 
     Genel Kurul'da ayrıca TBMM'de Avrupa Birliği Komisyonu kurulmasına ilişkin teklif de görüşülecek. 
     Cumhurbaşkanı Ahmet Necdet Sezer tarafından bir kez daha görüşülmek üzere TBMM'ye iade edilen, asgari vergi matrahı artırımı oranını ve Vergi Baraşı Yasası'nın bir maddesini değiştiren yasanın da ilgili komisyonlarda görüşüldükten sonra TBMM Genel Kurulu'nda ele alınması bekleniyor. 
     
     İL İDARESİ KANUNU 
     TBMM İçişleri Komisyonu'nun 16 Nisan Çarşamba günü yapacağı toplantıda, Anayasa Mahkemesi tarafından iptal edilen İl İdaresi Kanunu'nun, asayişin sağlanmasında askeri birliklerin kullanılmasıyla ilgili maddesinde değişiklik öngören yasa tasarısı görüşülecek. 
     Tasarı, olayların niteliğine göre, istenen askeri kuvvetin çapı, vali ile koordine edilerek askeri birliğin komutanı tarafından belirlenmesini öngörüyor. Tasarı, ayrıca askeri birliğin görevde kalış süresinin, askeri birliğin komutanı ile koordine edilerek vali tarafından kararlaştırılmasını hüküm altına alıyor. 
     İl İdaresi Kanunu'nun Anayasa Mahkemesi tarafından 1999 yılında iptal edilen sözkonusu maddesi, asayiş olaylarının engellenmesinde vali tarafından askeri birlik çağrıldığında, gelecek askeri birliğin çapı ve kalış süresinin askeri birliğin komutanı tarafından belirlenmesini öngörüyordu. 
     Kuzey Kıbrıs Türk Cumhuriyeti vatandaşlarının, ilgili makamlara başvurmaları halinde kendiliğinden Türkiye Cumhuriyeti vatandaşlığı kazanmalarını öngören yasa tasarısı da İçişleri Bakanlığı'nın aynı gün yapacağı toplantıda ele alınacak. 
     
     SAĞLIK BAKANLIĞI'NA YENİ KADRO 
     Sağlık Bakanlığı'nın taşra teşkilatında kullanılmak üzere kadro tahsisine izin veren yasa tasarısı ise Sağlık, Aile, Çalışma ve Sosyal İşler Komisyonu'nda görüşülecek. 
     190 Sayılı Genel Kadro ve Usulü Hakkında Kanun Hükmünde Kararnamenin Eki Cetvellerinin Sağlık Bakanlığı'na ait Bölümünde Değişiklik Yapılmasına Dair Kanun Tasarısı, Sağlık Bakanlığı taşra teşkilatında kullanılmak üzere 11 bin 200 doktor kadrosu ihdas edilmesini öngörüyor. 
     AK Parti ve CHP Grupları da 15 Nisan Salı günü toplanarak haftalık değerlendirmelerini yapacaklar. 
     





</TEXT>
</DOC>
