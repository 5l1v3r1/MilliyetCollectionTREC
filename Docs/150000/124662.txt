<DOC>
<DOCNO> 124662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur14.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de Divan Başkanlığını Mehmet Ağar'ın adayı kazandı 
</HEADLINE>
<TEXT>

     DYP 7. Olağan Büyük Kongresi'nde Divan Başkanlığı seçimini Genel Başkan adayı ve Elazığ Milletvekili Mehmet Ağar'ın desteklediği aday olan eski Sakarya Milletvekili Nevzat Ercan kazandı. 
     Kongrenin bundan sonraki süreci ve delegelerin genel başkan adaylarına yönelik eğilimleri açısından büyük önem taşıyan DYP 7. Olağan Kongresi Divan Başkanlığı seçimini, Mehmet Ağar'ın desteklediği aday kazandı. Tüzük gereği gizli oyla yapılan seçimlerde, eski Sakarya Milletvekili Nevzat Ercan, geçerli 1076 oyun 710'unu alarak Divan Başkanı seçildi. 
     Genel Başkan adaylarından İlhan Kesici'nin destek verdiği eski Erzurum Milletvekili Ayvaz Gökdemir'e ise 366 oy çıktı. 
     
     SALONDAN NOTLAR 

     Kongre sırasında salon içi ve dışında yoğun güvenlik önlemleri alınması dikkati çekti. Kongrede gözlenen diğer notlar da şöyle 
     "-Aşırı sigara dumanı nedeniyle 2 kişi bayıldı. Bu yüzden sağlık ekipleri tarafından Divan'da sigara içilmemesi uyarıları yaptırıldı. 
     -Güvenliği 1350 resmi ve sivil polis sağladı. 
     -Salon bahçesine girişte delege ve misafirler 3 kez aranırken kapılara silahlı girilmez uyarıları asıldı. 
     -Salonun bahçe duvarındaki aday resim ve afişleri kongre başlamadan önce belediye ekiplerince temizlenmeye başlandı. 
     -Dışarıda da salon içerisinde olduğu gibi pankart ve dövizlerde Ağar'ın hakimiyeti gerçekleşti. 
     -Salonun süslemesinde tasarrufa gidilerek, partinin 1999'da yaptığı kongreden kalan malzemeler kullanıldı. 
     -Ağar, Kesici, Ufuk Söylemez gibi adayların posterlerine eşit oranda yer sağlandı. 
     -Kesici de afişlerinde Söylemez'in kullandığı Gelenekten Geleceğe sloganını tercih etti. 
     -Atılan sloganlarda ve tiribün hakimiyetinde Ağar taraftarları üstünlük sağladı. 
     -Tansu Çiller'in teknik danışmanlığını da yapan Veysel Polat sık sık gaf yaparak, BBP'li Enis Öksüz'ü MHP'li , aday Takiyiddin Yarayan'ı da Takiddin Doğan diye anons etti. Polat uyarılar üzerine hatalarını düzeltti. 
     -Aydın Menderes'in çekilmesi ile birlikte sayıları 13'e düşen adaylardan Mustafa Kuran, Mehmet Sena Ekici, Takiyiddin Yarayan, Ufuk Söylemez, Dursun Atabek, Ömer Faruk Altuntaş, Şaban Yiğit, Hasan Subaşı ve Erdem Al salona geldiler. 
     -Salonda Gün Ağar'acak , İlhan Kesici Birleştir Merkezi , Pırıl Pırıl İlhan Pırıl Pırıl , Şaibe Yok Emanet Yok Hasan Subaşı pankartları açıldı. 
     -Sık sık Başbakan Ağar sloganları atılırken buna yer yer Subaşı taraftarlarınca Devletin Başı Hasan Subaşı ile yanıt verildi." 
     
</TEXT>
</DOC>
