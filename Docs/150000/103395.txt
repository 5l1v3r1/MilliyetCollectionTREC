<DOC>
<DOCNO> 103395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo12.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından Milli Takım Teknik Direktörü'ne "Defol..." 
</HEADLINE>
<TEXT>

     17. Dünya Kupası finallerinde 2. turda Güney Kore'ye elenen İtalya, 2 ay aradan sonra Slovenya ile yaptığı ilk özel maçı 1-0 yitirince, İtalyan basını teknik direktör Giovanni Trapattoni'ye yüklenmeye başladı. 
     Tutto Sport Gazetesi, İtalya Milli Takımı Teknik Direktörü Giovanni Trapattoni için manşetinden ''defol'' ifadesini kullanırken, ''2 ay önceki Kore felaketinden sonra milli takımın bir başka yıkımı'' denildi. 
     Gazete, Trapattoni'nin Slovenya karşısında denediği genç oyuncular Doni, Brighi, Marazzina, Zauri ve Oddo'nun ''tek iyi şey'' olduğunu yazdı. 
     La Gazzetta dello Sport Gazetesi de, ''Tam Dünya Kupası'ndaki gibi kötü bir İtalya'' başlığı altındaki haberinde, ''Sahada ve dışarıda çok fazla sinir, çok az oyun, İtalya'yı yalnızca Buffon kurtarıyor'' yorumunda bulundu. 
     Diğer gazetelerde, ''Trapattoni ile gelecek görünmüyor'' ve ''Trapattoni suçlama altında'' biçiminde ifadeler yer aldı. 
     Gazetelerde yer alan köşe yazılarında, Trapattoni'nin oyun anlayışında değişiklik olmadığı ve takımın isteksiz ve ruhsuz oynadığını dile getirdi. 62 yaşındaki deneyimli teknik direktör ise Slovenya karşısında alınan yenilgiyi ve oyunu ''iyi bir ders aldık'' biçiminde açıkladı. 
     Öte yandan İtalya'nın kuzey komşusu Slovenya ile kuzeydeki Trieste kentinde yaptığı maçta, 2 ülkenin taraftarları arasında maç anında ve sonrasında olaylar çıktı. 
     Her iki tarafın diğer ülkenin milli marşını ıslıklamasıyla başlayan karşılaşmada, saha içine yanıcı ve sert maddeler atıldı. 
     Hakem oyunu sık sık durdurup sahayı temizletti ve taraftarları uyardı. Aşırı milliyetçi tezahüratların atıldığı maç sonrasında da taraflar arasında taşlı sopalı kavgaların çıktığı bildirildi. 
     





</TEXT>
</DOC>
