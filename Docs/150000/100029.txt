<DOC>
<DOCNO> 100029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/siyaset/siy04.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP’den YTP’ye eleştiri yağmuru 
</HEADLINE>
<TEXT>

Kemal Derviş’in CHP’ye katılmasından umudu kesen parti yönetimi Ekonomi Bülteni’nde Yeni Türkiye Partisi ile Bakan Derviş’e yüklendi 
     Ankara'da bunlar konuşuluyor 
Ayhan Aydemir 

     CHP, Kemal Derviş’in kendilerine katılacağı umudunu yitirmiş olacak ki, İsmail Cem ve Hüsamettin Özkan’ın Yeni Türkiye Partisi ile henüz bu partide yeralmayan Ekonomiden Sorumlu Devlet Bakanı Derviş’i eleştirmeye başladı. CHP, Ekonomi Masası tarafından hazırlanan Ekonomi Bülteni’nde YTP’ye yüklendi. 
     
     "DSP YTP MHP ANAP" 
     Parti Genel Sekreter Yardımcısı Algan Hacaloğlu başkanlığında hazırlanan bültende, hükümet eleştirilirken, "57’nci Hükümet", ya da "koalisyon ortakları" yerine, "DSP YTP MHP ANAP Siyaseti" ifadesinin kullanılması dikkat çekti. Bültende, "DSP YTP MHP ANAP Siyaseti vergisiz ve yüksek reel faizli iç borçlanma ile son üç yılda ekonomiyi iflasa sürükledi" ifadesi kullanıldı. 
     
     İşlevi kalmayan bütçe 
     6 aylık bütçe uygulamasında, faiz giderleri patladı, yatırımlar durdu, vergi gelirleri yetersiz kaldı, sosyal güvenlik giderleri arttı... Sonuç İşlevi kalmayan, halkı ezen, halka hizmet sunmayan toplumdan kopan, iflas eden bütçe" denildi. Bültende, "DSP YTP MHP ANAP Siyaseti", kamu yatırımlarını rafa kaldırmak, tarım ve çiftçiyi kaderine terketmek, depremzedelere yapılacak desteği unutmak, işsizlik sigortasını lafta bırakmakla suçlandı. Devlet bütçesinin de fiilen iflas ettirildiği savunulan bültende, mevcut ekonomik program, "IMF’ye böylesine teslimiyetçi bir anlayış kabul edilemez" sözleriyle eleştirildi. 
     
Kararsızlar rotayı çiziyor      Seçim kararının alınmasının ardından başkent kulislerinde henüz safını belli etmeyen siyasilerin nerede yer alacakları şimdiden konuşulmaya başlandı bile... Siyasilerin uğrak yerlerinden olan Anadolu Kulübü’nde konuşulanlara bakılırsa ANAP, Mehmet Ağar ve Melih Gökçek’in peşine düşmüş. Ecevit’in göz kırptığı Sadettin Tantan ile İlhan Kesici, Ersin Taranoğlu, ve Murat Başesgioğlu ise Tayyip Erdoğan’ın partisi AKP’nin izinde imiş... 
     
Teşkilat MHP’den olsun      YTP’nin önde gelen isimlerinden İstemihan Talay Mersin’e giderken yolunun üzerindeki Aksaray’a uğradı. Burada partililerle sohbet etti. Toplantı sırasında kendisiyle tanıştırılan Aksaray Oda Başkanı Mustafa Saatçioğlu ile konuşan Talay, yörenin sorunlarını dinledi. YTP’nin örgüt çalışmalarını da yürüten Talay, Saatçioğlu’na "bizim teşkilatı burada sen kur" diye teklifte bulundu. 
     Bu öneri karşısında biran duraklayan Saatçioğlu, "efendim ama ben MHP’liyim" deyiverdi. 
     
     Kafası karıştı 
     Talay, hiç istifini bozmadı ve "olsun biz geniş bir yelpazede olacağız. Sen düşün" yanıtını verdi. 
     Bunun üzerine iyice kafası karışan Aksaray Oda Başkanı Saatçioğlu, "ben başkanımız Rıfat Hisarcıklıoğlu ile bu konuyu bir görüşeyim" diyerek oradan ayrıldı. 
     
Durmuş Savaş eylülde çıkmaz      Sağlık Bakanı Osman Durmuş, geçtiğimiz günlerde sağlık muhabirleri ile toplantı yaptı. Söz, ABD’nin Irak’a müdahalesine gelince bakan kendisinden emin "Eylül’de saldırı olmaz. 6-9 Eylül’de Bağdat’ta İlaç Endüstrisi İşverenleri Sendikası’nın katılacağı fuara gidiyorum. Savaş çıksa adamlar beni niye davet etsin..." dedi. 
     
Yer bulamadı kokpitte uçtu      THY Genel Müdürü Yusuf Bolayırlı geçtiğimiz günlerde iş için Ankara’da idi... Ancak aynı gün İstanbul’a dönmek zorunda kaldı. Uçaklarda yer yoktu. Genel Müdür olduğunu söylemedi. Meydan Müdürü ile uçağa yanaşan Bolayırlı "İyi uçuşlar" deyip kokpitte İstanbul’a ulaştı. 
     
Uzun boylunun tabanı geniş olur      Kuliste İbrahim Yazıcı, İbrahim Gürdal ve Ömer Barutçu sohbet ediyordu. O sırada önlerinden Meclis’in en uzun boylu milletvekili ANAP’lı Şükrü Yürür geçiyordu. Gürdal, "Milletvekilleri içinde en geniş tabanı olan Şükrü Bey’dir" dedi. Yanındakiler "hadi canım sende" deyince, Gürdal, cevabı yapıştırdı "İnanmazsanız gidin bakın, 46 numara ayakkabı giyiyor." 
     



 SİYASET 














</TEXT>
</DOC>
