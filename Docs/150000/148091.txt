<DOC>
<DOCNO> 148091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun39.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eroğlu "Annan raporu peşin hükümle hazırlanmış.." 
</HEADLINE>
<TEXT>

     KKTC Başbakanı Derviş Eroğlu, BM Genel Sekreteri Kofi Annan'ın Kıbrıs konusunda Güvenlik Konseyi'ne sunacağı raporun, ''peşin hükümle ve bir tarafı suçlama düşüncesiyle hazırlanmış gibi göründüğünü'' söyledi. 
     Eroğlu, ''Rumların Kıbrıslı Türklere yönelik 'önlemleri'nin ise hakarete varan davranış biçimi olarak değerlendirilebileceğini, bunların kabulünün mümkün olmadığını'' kaydetti. 
     Başbakan Eroğlu, bir heyeti kabulü sırasında, gazetecilerin soruları üzerine, Annan raporu ve Rumların ''önlemleri''yle ilgili değerlendirmede bulundu. 
     Annan'ın BM Güvenlik Konseyi'ne sunacağı belgeyi henüz tam olarak görüp incelemediklerini belirten Eroğlu, ''Gazetelere yansıtıldığı kadarıyla tek taraflı. Peşin hükümle, bir tarafı suçlama düşüncesiyle hazırlanmış bir rapor gibi görünüyor. Raporu inceledikten sonra daha detaylı açıklama yapacağız'' dedi. 
     Gazetelere yansıyan Rum tarafının Kıbrıslı Türklere yönelik ''önlemleri'' konusunda da daha sonra geniş açıklama yapacağını ifade eden Eroğlu, ancak Rum ''önerileri''ne sıcak bakmanın mümkün olmadığının altını çizdi. 
     Başbakan Eroğlu, şöyle konuştu 
     ''Daha ziyade, bizi kendi tebaası olarak gören ve azınlık hakları vermeye çalışan bir davranış biçimi olarak görülüyor. Bunları kabul etmek mümkün değil. Aslında bu şekilde önerilerle bizi azınlık olarak gördüklerini ortaya koymaktadırlar. Ve bana göre biraz da hakarete varan davranış biçimi olarak değerlendirilebilir.'' 
     





</TEXT>
</DOC>
