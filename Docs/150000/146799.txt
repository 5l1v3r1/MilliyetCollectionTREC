<DOC>
<DOCNO> 146799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko20.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracat savaşa rağmen yüzde 33.2 arttı... 
</HEADLINE>
<TEXT>

     Türkiye'nin ihracatı, Irak savaşının başladığı geçen ay, yüzde 33.2'lik artışla 3.8 milyar dolar olarak gerçekleşti. 
     Türkiye İhracatçılar Meclisi verilerine göre, yılın ilk çeyreğinde yapılan ihracat tutarı da yüzde 33.9 büyüme göstererek 10.2 milyar dolara ulaştı. 
     Ocak ayında yüzde 41.1, Şubat ayında yüzde 26.1 yükselen ihracat, Mart ayında yüzde 33.2 artarak 3 milyar 812 milyon 28 bin dolar olarak gerçekleşti. 
     İlk 3 aydaki artış ise yüzde 33.9 olurken, 10 milyar 218 milyon 991 bin dolarlık ihracat kayıt altına alındı. 
     Toplam ihracatın yüzde 86'sını gerçekleştiren sanayi ürünleri, geçen yıla göre yüzde 35,9 artarak 8 milyar 775.4 milyon dolara ulaştı. Özellikle taşıt araçları ve yan sanayinin hem Mart ayı hem de ilk çeyrek olarak geçen yıla göre gösterdiği yüzde 50'nin üzerindeki ihracat artışı dikkat çekti. Taşıt araçları ve yan sanayi geçen ay 583.2 milyon dolar, ilk 3 ayda da 1.5 milyar dolarlık ihracat yaptı. 
     İhracatın yüzde 25'ini gerçekleştiren hazır giyim ve konfeksiyon sektörü ise Mart ayında 1 milyar dolara yakın bir ihracata imza atarken, ilk çeyrekte 2.6 milyar dolar seviyesini aştı. 
     Sevindirici bir başka gelişme ise tarım sektörünün performansı oldu. Tarım ürünleri ihracı Mart ayında 452 milyon dolar, ilk çeyrekte 1.3 milyar dolar olarak gerçekleşti. 
     Madencilik sektörü ise ilk üç aylık ihracata 150 milyon dolar ile katkıda bulundu. 
     31 Mart itibariyle 1 yıllık ihracat tutarı da 38 milyar 792 milyon 416 bin dolar oldu. İhracattaki büyüme, yüzde 23.5 olarak kaydedildi. 
     
     EURO DOLAR PARİTESİNDEKİ GELİŞMELERİN KATKISI 

     TİM'den yapılan açıklamada, ihracat artışının azımsanmayacak bir kısmının Euro Dolar paritesindeki gelişmelerden kaynaklandığına dikkat çekildi. 
     Kısa bir süre içinde 1.1 seviyesine kadar çıkan paritenin, Irak'taki gelişmeler nedeniyle 1.05 seviyesine kadar gerilemesinin gelecek için bazı sinyaller verdiği belirtilerek, ''Amerikan Doları'nın değer kaybının Avrupa ekonomisinin kuvvetinden değil, Amerikan ekonomisinin güçsüzlüğünden kaynaklandığı bilinen bir gerçektir. Başta Almanya olmak üzere Avrupa ekonomilerinin daralma içinde olması oldukça dikkat çekicidir. Irak savaşının sonucu belki de iki güçlü para arasından bir tanesinin belirgin şekilde öne çıkmasına neden olacaktır. Bu tüm sektörler için dikkate alınması gereken bir uyarıdır'' yorumu yapıldı. 
     





</TEXT>
</DOC>
