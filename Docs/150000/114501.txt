<DOC>
<DOCNO> 114501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur16.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubay, sanığı kurtarmak için az kalsın ölüyordu 
</HEADLINE>
<TEXT>

     Şanlıurfa'nın Siverek İlçe Adliyesi'nde cinayet iddiasıyla yargılanan kişiye, hasımları tarafından yapılan silahlı saldırıyı, jandarma astsubay, saldırganın üstüne atlayarak engelledi. Bacağından yaralanan astsubay, tedavi altına alındı. 
     Cinayet sanığı olarak yargılanan Hasan Yol, Siverek Kapalı Cezaevi'nden Adliye Sarayı'na getirilerek, Ağır Ceza Mahkemesi önünde duruşma sırasını beklemeye başladı. 
     Bu sırada Hasan Yol'un kan davalısı olduğu bildirilen Ömer Kara da Adliye Sarayı'nın dışında bekleyen ve henüz kimliği tespit edilemeyen kişinin ikinci kattan aşağıya sarkıttığı iple tabanca sağladı. 
     Tabancayı alan Ömer Kara, daha sonra Ağır Ceza Mahkemesi Duruşma Salonu'nun önünde bekleyen Hasan Yol'a ateş etmek istediği sırada, durumu fark eden, görevli Jandarma Astsubay Kudret Köroğlu, Ömer Kara'nın üstüne atladı. Ateş alan tabancadan çıkan kurşun, Köroğlu'nun bacağına isabet etmesine rağmen saldırganı etkisiz hale getirdi. 
     Askerler tarafından Siverek Devlet Hastanesi'ne kaldırılan Kudret Köroğlu, burada yapılan ilk müdahalenin ardından, Diyarbakır Askeri Hastanesi'ne sevk edildi. Kara'nın gözaltına alınırken silahı temin eden kişi aranıyor. 
     





</TEXT>
</DOC>
