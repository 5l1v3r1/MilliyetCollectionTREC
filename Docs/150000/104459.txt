<DOC>
<DOCNO> 104459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur01.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Erkan Mumcu'ya sıcak mesajlar... 
</HEADLINE>
<TEXT>

     ANAP'tan istifa eden Erkan Mumcu Ak Parti'ye de CHP'ye de gidebilir. Bugün Tayyip Erdoğan ve Deniz Baykal'dan Erkan Mumcu'ya sıcak mesajlar gitti. 
     CHP lideri Deniz Baykal, Antalya'da, Konyaaltı açıkhava tiyatrosunda sahnelenen Anadolu Ateşi isimli dans gösterisini izledi. 
     Baykal, gösteri arasında gazetecilerin sorularını yanıtladı. Antalya dışından bir ilden aday olmayı planlamadığını söyleyen Baykal, ANAP'tan istifa eden Isparta Milletvekili Erkan Mumcu'nun da Türk siyasi hayatına yakışan bir kişi olduğunu söyledi. 
     Baykal, ''Antalya dışında bir ilden aday olmayı düşünüyor musunuz Bu tür söylentiler var'' şeklindeki bir soruya, ''Şu an için böyle bir şey söylemek mümkün değil. Antalya dışında bir ilden aday olmayı planlamıyorum. Zaten böyle bir teklif de yok. Ama eğer gelirse düşünürüz. Fakat ben yengeç burcuyum. İstikrarlıyım. Tuttuğumu bırakmam. Terzimi, berberimi bile değiştirmem'' cevabını verdi. 
     Erkan Mumcu ile görüştüğü şeklindeki söylentilerin gerçeği yansıtmadığını söyleyen Baykal, ''Sayın Mumcu ile telefonla veya başka bir şekilde görüşmedim. Erkan Mumcu, Türk siyasetine yakışan, bilgili, ilkeleri olan, vizyon sahibi, kişilikli bir insan. Mumcu'nun, ilkeleri ve kendisi için olumlu bir yol bulacağına inanıyorum'' dedi. 
     Erkan Mumcu'ya sıcak mesajlar gönderen bir başka lider de Ak Parti Genel Başkanı Tayyip Erdoğan oldu. Tayyip Erdoğan, ANAP'tan dün istifa eden Erkan Mumcu'nun ne zaman AKP'ye katılacağına ilişkin bir soruya "Eylül'ün 11'ine kadar umut yolculuğunun kadrosuyla buluşacağız. İnşallah bizleri izlemeye devam edeceksiniz" karşılığını verdi. Erkan Mumcu'nun hafta sonuna kadar AKP'ye katılacağı öne sürüldü. 
     





</TEXT>
</DOC>
