<DOC>
<DOCNO> 112070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur09.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü keman virtüözü Ayla Erduran ölümden döndü... 
</HEADLINE>
<TEXT>

     Ünlü keman virtüözü Ayla Erduran, İsviçre'deki bir hastanede, bağırsaklarından acilen ameliyat edilerek, yeniden hayata döndü. 
     Bir süredir bağırsaklarından rahatsız olan Erduran, muayene için İsviçre'nin Cenevre kentindeki Hospital De La Tour'a başvurdu. Kanser tanısıyla hastaneye yatırılan sanatçı, burada acilen ameliyat edildi ve bağırsaklarının önemli bir bölümü alındı. Ameliyattan sonra, sanatçının kanser olmadığı anlaşıldı. 
     Geçirdiği ameliyatın ardından yaklaşık 3 hafta süreyle hastanede yatan sanatçı, bugün taburcu olacak. Hastaneden sonra bir süre de bakımevinde kalacak olan Erduran'ın, yaklaşık bir ay sonra Türkiye'ye döneceği bildirildi. 
     Öte yandan, Erduran'ın acil sağlık sorunu nedeniyle Boğaziçi ve Bilkent üniversitelerinde vermesi planlanan konserleri de ertelendi. 
     -KEMAN ÇALMAYA 4 YAŞINDA BAŞLADI- Keman eğitimine 4 yaşında Carl Berger ile başlayan Erduran, ilk konserini 10 yaşında vermişti. 
     Daha sonra yurtdışında eğitim gören sanatçı, ABD, Kanada, Güney Amerika, İngiltere, Rusya, İsviçre, Almanya, Hollanda ve Finlandiya dahil olmak üzere pek çok ülkede sayısız konserler verdi. Sanatçı, Londra Senfoni, Suisse Romande ve Çek Filarmoni gibi önemli orkestraların konserlerine solist olarak katıldı. 
     Ernest Ansermet, Karel Ancerl, Gennadi Rozhdestvensky, Paul Kletzki, Armin Jordan gibi ünlü şeflerle, lgor Oistrakh, Yehudi Menuhin, Henryk Szeryng, Valery Oistrakh, Andre Navarra, Viktor Pikaizen gibi virtüözlerle birlikte konserler veren Erduran, 1971 yılında ''Devlet Sanatçısı'' unvanını almıştı. 
     





</TEXT>
</DOC>
