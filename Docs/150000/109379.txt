<DOC>
<DOCNO> 109379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur29.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Küskünlere destek vermemiz söz konusu olabilir" 
</HEADLINE>
<TEXT>

     SP Genel Başkanı Recai Kutan, bir grup milletvekilinin TBMM'yi olağanüstü toplama girişimiyle ilgili olarak, gerekçe ve verilen yasa teklifini incelediklerini belirterek, ''Şu anda kurum olarak bir desteğimiz söz konusu değil, ama inceledikten sonra gayet tabii destek vermemiz söz konusu olabilir'' dedi. 
     Kutan, yarın başlayacak ''İtfaiye Haftası'' dolayısıyla Büyükşehir Belediyesi İtfaiye Daire Başkanlığı'nı ziyaret etti. 
     Büyükşehir Belediye Başkan Vekili Ümit Özerol ve İtfaiye Daire Başkanı Sabri Yalın tarafından karşılanan Kutan ve beraberindeki Genel Başkan Yardımcısı Numan Kurtulmuş, İtfaiye Müzesi'ni gezdiler. 
     İtfaiyeci kaskı takan ve kıyafeti giyen Kutan ile Kurtulmuş, hazırlanan asansörlü merdiven aracına binerek yukarı çıktılar. 
     Burada el sallayarak gazetecilere poz veren Kutan, aşağıya inişinde bir açıklama yaptı. 
     Yarın başlayacak hafta dolayısıyla tebrik ve başarı dileklerini sunmak üzere İstanbul İtfaiyesi'ne geldiklerini anlatan Kutan, ''Memnuniyetle görüyoruz ki itfaiye teşkilatımız modern araç gereçlerle techiz edilmiş ve çok gerekli itfaiyeci kardeşlerimiz hayatları pahasına İstanbullular'ın can ve mal güvenliğini sağlamak üzere ellerinden gelen gayreti göstermektedirler'' dedi. 
     ''Yangının sadece binalarda meydana gelmediğini, Türkiye'nin boydan boya yandığını'' savunan Kutan, ''Mutlaka bu yangını söndürmek için de bir itfaiyeye ihtiyaç vardır. Biz SP olarak diyoruz ki Allah'ın izniyle Türkiye'deki yangını söndürmek üzere yola çıktık'' diye konuştu. 
     
     TBMM'Yİ OLAĞANÜSTÜ TOPLAMA GİRİŞİMİ 
     Gazetecilerin sorularını da yanıtlayan Kutan, Meclis'i olağanüstü toplama girişimine ilişkin şunları söyledi 
     ''Şu anda ortaya çıkan küskünler hareketi değil. İmza verenlerin neredeyse yüzde 90'ı kendi partileri içerisinde listelere girmiş, seçilecek yerleri işgal etmiş olan kimseler. SP olarak, durumumuzu şöyle açıklayayım 
     İmza vermiş olan arkadaşlarımız SP'nin kurum olarak talimatları istikametinde oy kullanmış değiller. Arkadaşlarımız gelip sordular, 'Biz böyle bir imza atmayı düşünüyoruz, herhangi bir grup kararı verecek misiniz ' Dedik ki hayır, milletvekillerini serbest bırakıyoruz, nasıl düşünürlerse öyle yapsınlar. 
     Şimdi bir teklif verdiler, teklife gerekçelerini de eklediler. Bu gerekçe ve verilen yasa teklifi, ilgili arkadaşlarımız tarafından inceleniyor. Muhtemelen yarın veya öbürgün biz, SP olarak bu meseleye bakışımızı açıklayacağız. Şu anda kurum olarak bir desteğimiz söz konusu değil, ama inceledikten sonra gayet tabii destek vermemiz söz konusu olabilir.'' 
     
     ''SAYIN İZGİ'NİN BÖYLE BİR YETKİSİ YOK'' 
     TBMM Başkanı Ömer İzgi'nin Meclis'in toplanmasını 1 Ekim tarihine bırakmasını nasıl değerlendirdiği yolundaki soruyu da Kutan, ''Benim anlayışıma göre Sayın İzgi'nin böyle bir yetkisi yok. Yasalar, böyle bir teklif verildiğinde, 7 gün içerisinde Meclis'i toplama sorumluluğu var, Sayın Başkan'ın üzerinde. O 'toplamayacağım' diye bir beyanda bulunduysa, o vakit yetkisini aşmış durumdadır'' diye yanıtladı. 
     Kutan, AK Parti Genel Başkanı Recep Tayyip Erdoğan'ın Avrupa İnsan Hakları Mahkemesi'ne AİHM yaptığı ''yürütmeyi durdurma'' başvurusunun reddine ilişkin bir soruya da, şu yanıtı verdi 
     ''Hangi gerekçeyle reddettiklerini bilmiyorum. Bugüne kadar AİHM'in verdiği değişik kararlar arasında çok açık çelişkiler görülmüştür. Acaba verilen bu kararda da bundan evvel verilmiş kararlarla bir çelişki var mı, yok mu, incelemeden sonra ancak ortaya çıkabilir.'' 
     





</TEXT>
</DOC>
