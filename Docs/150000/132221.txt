<DOC>
<DOCNO> 132221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo05.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski tenisçi Vacek, Banik Ostrova futbol takımını satın aldı 
</HEADLINE>
<TEXT>

     Çekler'in eski profesyonel tenisçisi Daniel Vacek, birinci futbol liginde mücadele eden ülkenin ünlü takımlarından Banik Ostrova'nın yüzde 75'ini satın aldı. 
     UEFA'nın verdiği bilgiye göre, çift erkeklerde Rus Yevgeny Kafelnikov ile birlikte 3 kez ''Grand Slam'' turnuvalarında şampiyonluk elde eden Vacek, 2 milyon Euro vererek takımda büyük bir hisseye sahip oldu. 
     31 yaşındaki Vacek, sezonun ilk yarısını 5. sırada bitiren Banik Ostrova'yı Avrupa'nın önde gelen takımları arasına sokacağını söyledi. 
     1994'te Wimbledon, 1995 ve 1997'de ABD açık tenis turnuvalarında teklerde dördüncü tura yükselen Daniel Vacek, Banik'in en büyük Çek kulüplerinden biri olduğunu belirterek, Avrupa kupalarında büyük mücadele vereceklerini belirtti. 
     1979'da Avrupa Kupa Galipleri Kupası'nda yarı finale kadar yükselen Banik Ostrova, Avrupa kupalarında en son 11 yıl önce mücadele etti. 
     Takımda, 19 yaşındaki genç yıldız forvet Vaclav Sverkos'un, 6 milyon Euro karşılığında geçen yıl Liverpool'a transfer olan Milan Baros'un yerine geçeceği belirtiliyor. 
     Banik Ostrova'da büyük bir hisseye sahip olan Vacek, geçen sezon Profesyonel Tenisçiler Birliği'nin sıralamasında dünya klasmanında 245. sırada yer almıştı. 
     





</TEXT>
</DOC>
