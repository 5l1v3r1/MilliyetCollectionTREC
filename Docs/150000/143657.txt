<DOC>
<DOCNO> 143657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko20.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar, ABD'den haber bekliyor 
</HEADLINE>
<TEXT>

     Tezkereye bağlı olarak ABD'den ekonomik yardımının gelip gelmeyeceğinin belirsizliği, piyasaların elini kolunu bağladı. Pazartesi ve salı gününü tam tersi hareketlerle geçiren piyasalar, bu sabah açılışta ABD Dışişleri Bakanı Powell'ın 6 milyar dolarlık paketin masadan kalktığını açıklamasıyla şaşkına döndü. Şimdi "Tezkere kapsamında yeni bir paket olabilir mi " sorusu gündemde. Sabahki ilk şoku atlatan piyasalarda "bekle-gör" mantığıyla hareketler sınırlandırılmış durumda. 
     İMKB Bileşik Endeksi 1. seansta, dünkü kapanışa göre 707.01 puan azalarak 9.874.49 puandan kapandı. Hisse senetleri ortalama yüzde 6.68 oranında değer kaybetti. 
     Bono Piyasası'nda 3 Mart 2004 vadeli, bugün valörlü tahvilin saat 11.50 itibariyle basit getirisi yüzde 63.95, bileşik getirisi 64.66 düzeyinde bulunuyor. 
     
     YORUMLAR 

     Global Menkul Değerler Stratejisti Hakan Avcı, Borsa ve diğer bütün piyasaların tezkereye bağlı olarak ekonomik yardımın ne olacağını düşündüğünü, piyasalar için en önemli konunun bu olduğunu söyledi. 
     ABD Dışişleri Bakanı'nın dünkü açıklamalarının Borsa'da ilk dakikalarda satış getirdiğini anlatan Avcı, bu paketin tekrar canlanabileceği beklentisi ile ilk panikten sonra bazı yatırımcıların alıma geçtiğini ve Borsa'nın biraz toparlandığını kaydetti. 
     Avcı, ''Piyasayı daha çok tezkereye bağlı ekonomik yardım ilgilendiriyor. Sadece tezkerenin geçmesi piyasalar için yetmez'' dedi. 
     Gedik Yatırım Araştırma Müdürü Işıl Soyhan, dövizde ve bono cephesinde çok sert bir olumsuzluk hakim olduğunu, bunun da Borsa'daki fiyatlara yansıdığını belirtti. 
     ''Hükümet'in son açıklamalarıyla maalesef yatırımcı güvenini kaybetmiş durumda'' diyen Soyhan, hükümetin ve yurtdışından gelen açıklamaların farklı olmasının yatırımcıların kafasını karıştırdığını vurguladı. 

     
</TEXT>
</DOC>
