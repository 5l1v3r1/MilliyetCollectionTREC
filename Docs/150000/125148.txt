<DOC>
<DOCNO> 125148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun01.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada 300 bin çocuk silah altında.. 
</HEADLINE>
<TEXT>

     Birleşmiş Milletler BM , uluslararası sözleşmelere aykırı biçimde çocukları silah altına alan ülkeleri açıkladı. 
     BM Genel Sekreteri Kofi Annan tarafından Güvenlik Konseyi'ne sunulan bir raporda adları yer alan bu ülkeler arasında Kolombiya, Filipinler, Uganda, Myanmar, Nepal, Sudan, Uganda ve Sri Lanka başta geliyor. 
     Raporla ilgili olarak açıklamada bulunan BM Özel Temsilcisi Olara Otunnu, çocukların askere alınmasını önleme konusunda ciddi olduklarını ve çocuk asker kullanan ülkeleri yakından izlediklerini söyledi. Otunnu, hükümetlerin yanı sıra militanların da çocukları askere aldıklarını, ayrıca hamal ve seks kölesi olarak kullandıklarını açıkladı. 
     Öte yandan, BM Çocuk Fonu UNICEF, dünya çapında 40 ülkede yaklaşık 300.000 çocuğun silah altına alındığını açıkladı. 
     UNICEF'in açıklamasında, çocukların silah altına alınması uygulamasının özellikle Afrika ve Asya ülkelerinde yaygın olduğuna işaret edildi. 
     Açıklamada, çocuk asker kullanan ülkeler arasında Afganistan, Burundi, Liberya, Somali ve Demokratik Kongo Cumhuriyeti de sayıldı. 
     





</TEXT>
</DOC>
