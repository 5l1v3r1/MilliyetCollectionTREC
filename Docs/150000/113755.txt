<DOC>
<DOCNO> 113755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur32.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Film seyretme rekor denemesi başladı 
</HEADLINE>
<TEXT>

     "En Uzun Süreli Film Seyretme Yarışması", 67 kişinin katılımıyla AFM Ümraniye Carrefour Sinemaları'nda başladı. 
     Mimar Levent Akış'ın organize ettiği, AFM Ümraniye Carrefour Sinemaları tarafından desteklenen yarışmaya katılanlar, formları doldurduktan sonra, yarışma tişörtlerini giyerek filmlerin izleneceği salona alındılar. 
     Akış, ski bir hayalini gerçekleştirdiğini belirterek "Sinemanın farklı bir dünya, günlük hayatta yaşanabilen bir macera olduğunu göstermek istedik" dedi. 
     AFM Ümraniye Carrefour Sinemaları Genel Müdürü Mehmet Altıoklar da, Türkiye'de yılda 27 milyon kişinin film seyrettiğini, bu sayının İngiltere ve Fransa'da 170, Almanya'da 150 milyon kişiye ulaştığını kaydederek "Amacımız, Türkiye'de de sinemayı seven kişiler bulunduğunu göstermek" diye konuştu. 
     Yarışmanın bir amacının da yurtdışındaki sinema sektörünün dikkatini Türkiye'ye çekmek olduğunu kaydeden Altıoklar, "Yurtdışındaki sinema sektörü Türkiye'de sinemayı bu kadar seven insanlar olduğunu görürse, film tanıtımına ayırdıkları payı da artırabilirler, Türkiye'deki distribütörleri destekleyebilirler" dedi. 
     Altıoklar, son kalan bir kişinin ömür boyu, yarışmayı tamamlayanların da 1 yıl süreyle AFM sinemalarından ücretsiz yararlanabileceğini ifade etti. 
     Basın toplantısının ardından, yarışmacılar salondaki yerlerini aldılar ve ''Kaptan ve Ejderha'' adlı filmi seyrederek, rekor denemesine başladılar. 
     
     YARIŞMA KURALLARI 
     Yarışmacılar, 55 saat süreyle 2'si yerli 30 film seyredecek, her 3 filmden oluşan 10 etapta verilecek 15 dakika aralarda tuvalet, sigara gibi ihtiyaçlarını karşılayabilecekler. 
     Yarışmacılar her filmden sonra verilen 5 dakikalık aralarda ise salonu terk edemeyecekler. Yarışmacılar, film izleme sırasında yanında bulundurdukları ya da salonda verilen yiyecek ve içeceklerden yararlanabilecekler. 
     Cep telefonu ya da elektronik herhangi bir cihaz bulundurmaları, parfüm kullanmaları, film izleme sırasında konuşmaları yasak olan yarışmacılardan uyuyanlar, etap aralarında salona dönmeyenler diskalifiye edilecek. 
     Bağımsız gözlemciler tarafından takip edilecek olan yarışma, ayrıca tamamen video kasede kaydedilecek. 
     Yarışmada rekor kırılması halinde sonuç Guninnes World Record Ltd. bildirilecek. 
     Macaristan'da 1998 yılında düzenlenen benzer yarışmayı, 6 kişi 20 filmi 37 saat 25 dakika izleyerek tamamlamıştı. Tayland'da 2000 yılında 14 kişi 50 saat 55 dakikada 25 film, 2002 yılında ise 12 kişi saat 22 dakikada 28 film seyrederek dünya rekorunu elde etmişti. 
     





</TEXT>
</DOC>
