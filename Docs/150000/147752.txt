<DOC>
<DOCNO> 147752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sonspo11.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Serhat kadro dışı... 
</HEADLINE>
<TEXT>

     Fenerbahçe'de, alacaklarını tahsil edemediği gerekçesiyle kampı terkettiği öğrenilen Serhat Akın, Adanaspor maçı öncesi kadro dışı bırakıldı. 
     Sarı-lacivertli kulübün futbolculara alacaklarına karşılık temmuz ayına çek verdiği, alacaklarını alamayan Serhat'ın da bunun üzerine dün akşam bekarların katıldığı kampı terkettiği öğrenildi. Kadro dışı bırakılan genç futbolcu, Adana kafilesinde yer almadı. 
     Atatürk Havalimanı'nda yöneticiler konu hakkında açıklama yapmazken, kulüp futbol şubesi sorumlusu Sadettin Saran'ın, sorunu halletmeye çalışacağı öğrenildi. 
     Serhat'ın, dünkü antrenmanda geçirdiği sakatlık sonrasında çekilen MR'ında sakatlığının ciddi olmadığı anlaşılmıştı. 
     
     ADANA YOLCULUĞU 
     Öte yandan Fenerbahçe, yarın yapacağı Adanaspor maçı için bugün Adana'ya gitti. 
     Havalimanında gazetecilerin sorularını yanıtlayan sarı-lacivertlilerin savunma oyuncusu Mustafa Doğan, ''Kötü bir sezon geçiriyoruz. Bundan sonra yapacağımız tüm maçları kazanmamız lazım. Artık kendimizi camiamıza affettirmek için oynayacağız'' dedi. 
     Adana deplasmanına Serhat'ın dışında tüm futbolcuların gittiği öğrenildi. 
     
     MUHTEMEL 11 
     Fenerbahçe'de, sarı kart cezasını Altay maçında tamamlayan Ümit Özat, yarınki maçta ilk kez kaptan olarak görev yapacak. 
     Sarı-lacivertlilerin yarınki maça şu muhtemel 11 ile çıkması bekleniyor 
     Rüştü, Fatih, Mirkoviç, Ümit, Erhan Albayrak, Hakan, Kemal Johnson , Ceyhun, Tuncay, Semih Rebrov , Beschastnykh. 
     Adana 5 Ocak Stadı'nda saat 19.00'da başlayacak ve Digitürk LİG TV'den naklen yayınlanacak maçı, hakem M.Selçuk Dereli yönetecek. 
     





</TEXT>
</DOC>
