<DOC>
<DOCNO> 103371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko27.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota Türkiye'deki ağırlığını artırıyor... 
</HEADLINE>
<TEXT>

     Toyota Otomotiv Sanayi Türkiye A.Ş., Corolla Sedan modelinden sonra Corolla Station Wagon modelinin üretimine bugün Adapazarı fabrikasında başladı. 
     Toyota Otomotiv Sanayi Türkiye'den TMMT yapılan açıklamada, başarılı bir başlangıçla bu yılın Şubat ayından beri 17 bin adet Corolla Sedan ihraç edildiği belirtildi. 
     Temmuz ayının sonunda üçüncü en büyük otomotiv ihracatçısı konumunda olan Toyota Otomotiv'in, popüler Station Wagon modelinin de üretime dahil olmasıyla mevcut konumunu daha da güçlendireceği vurgulanan açıklamada, şirketin 31 Mart 2003'de sona erecek mali yılın sonunda 22'si Avrupa'da olmak üzere toplam 25 ülkeye 12 bin adet Station Wagon ve 28 bin adet Corolla Sedan ihraç edeceği bildirildi. 
     Üçüncü yeni modelin üretimine ise 2004 yılında başlanacağı duyurulan açıklamada, ''2004 yılı itibariyle üçüncü yeni modelin üretimine başlanmasıyla, Adapazarı fabrikasındaki yatırım miktarı 750 milyon Euro'ya yükselecek'' denildi. 
     Verilen bilgiye göre, Avrupa'da tasarımı yapılan Toyota Corolla aynı zamanda İngiltere'de Burnaston'da 3 ve 5 kapılı modelleriyle üretiliyor. Toyota Yaris'in Fransa Valenciennes'te, Toyota Avensis'in İngiltere Burnaston'daki üretimiyle Toyota 3 ana modelini Avrupa'da üretiyor. 
     Bu yılın ilk 7 ayında Avrupa'da 120 binden fazla Toyota Corolla satan Toyota'nın Avrupa'daki pazar payı yüzde 4.4 düzeyinde bulunuyor. Geçen yıl 666 bin 35 adet araç satan ve bu yıl 740 bin araç satmayı planlayan Toyota'nın, 2005 yılında Avrupa'da 800 bin adet araç satma hedefine doğru emin adımlarla ilerlediği bildirildi. 
     





</TEXT>
</DOC>
