<DOC>
<DOCNO> 116011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur16.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'dan Türk medyasına ''çifte standart'' suçlaması 
</HEADLINE>
<TEXT>

     Rusya'nın Ankara Büyükelçisi Aleksander Lebedev, Çeçen teröristlerin elindeki rehinelerin kurtarılmasına yönelik operasyon ve Çeçen sorunu konularında Türk medyasını "çifte standart" uygulamakla suçladı. 
     Lebedev, yazılı açıklamasında, Moskova'daki operasyon benzeri olağanüstü durumlarda kararların çok kısa bir zaman dilimi içinde alındığını belirterek "Bu nedenle son derece dramatik hataların yapılması muhtemeldir, asıl önemli olan nihai amaca ulaşılmasıdır" dedi. 
     Terörist Abdullah Öcalan'ın Rusya'da bulunduğu dönemi anımsatan Lebedev, 1998 yılında sık sık Öcalan'ın sınırdışı edilmesi için Dışişleri Bakanlığı, Başbakanlık ve Çankaya Köşkü'ne çağrıldığını belirterek "Türk makamlarının tutumunu haklı sayarak, Rusya yönetimi Öcalan'ın sınırdışı edilmesine yönelik yegane doğru kararı aldığında memnun olmuştum" ifadesini kullandı. 
     Lebedev, açıklamasında şunları kaydetti 
     "Türkiye'de Türk vatandaşlarına karşı terör eylemi gerçekleştiren terörist başka, Rusya'da Ruslara karşı sabotaj eylemi yapan Çeçen veya yabancı Vahabi terörist başka mıdır Örneğin, PKK'ya karşı yürütülen mücadelede 30 binden fazla Türkün yaşamını yitirdiğini hepimiz biliyoruz." Lebedev, Türk medyasında çıkan bazı haberlerin "Türkiye ile Rusya arasında uzun bir süredir çaba sarfedilerek kurulan dostluk ve ortaklık ilişkilerini baltalamayı amaçladığını" öne sürdü. 
     Lebedev, Moskova'daki operasyon konusunda sadece Türk medyasında değil, tüm dünya medyasında yöneltilen eleştirilere karşılık şunları söyledi 
     "Bu konuda uzman değilim ve kurtarılanlar karşısında kurtarılmayanların sayısının makul olup olmadığı konusunda hüküm veremiyorum. Bu tür örnekler hakkında benim şahsi bilgim yok. Kurbanların sayısı teröristleri hesaba katmıyorum sarsıcıdır, fakat gelecek için bunun sebeplerini uzmanların incelemesi gerekiyor, çünkü maalesef bu eylem son değildir. Gazın formülüyle uğraşmak ise eninde sonunda özel servislerin işidir." 
     





</TEXT>
</DOC>
