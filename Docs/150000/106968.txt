<DOC>
<DOCNO> 106968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun28.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da tüketici dernekleri pahalılığı protesto edecek 
</HEADLINE>
<TEXT>

     İtalya'da tüketici dernekleri, Euro ile gelen pahalılığı protesto etmek için yarın boykota gideceklerini açıkladı. 
     Geçtiğimiz temmuz ayında da pahalılığa karşı 1 günlük boykota giden tüketiciler, bu kez arkalarına daha fazla destek alarak katılımı artıracaklarını umuyor. 
     Adoc, Adusbef, Codacons ve Federconsumatori gibi ülkedeki tüm tüketici dernekleri boykota katılacaklarını açıkladı. Yapılan açıklamalarda, halka bir gün için harcamalarını kısıtlaması ve alışveriş yapmaması çağrısında bulunuluyor. 
     Bu arada tüketici derneklerini bir arada toplayan Tüketiciler Koalisyonu adlı örgüt, yarın Roma'daki Senato binası önünde oturma eylemi yapacaklarını açıklarken, Senato Başkanı Marcello Pera'dan Senato içinde konuşma yapma talebinde bulundu. 
     Açıklanan verilere göre, 1 Ocak 2002'den itibaren Euro'ya geçen İtalya'da sebze fiyatları yüzde 16.1, gazeteler yüzde 14.7, meyveler yüzde 11, banka hizmetleri yüzde 7.5, şans oyunları yüzde 6.6, oteller yüzde 5.6, cafeler yüzde 5.1 oranında zam gördü. 
     





</TEXT>
</DOC>
