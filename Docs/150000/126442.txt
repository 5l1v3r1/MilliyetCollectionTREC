<DOC>
<DOCNO> 126442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur26.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Bu planla Kıbrıs Türklerinin 5-10 yılda sonu gelir" 
</HEADLINE>
<TEXT>

     KKTC Cumhurbaşkanı Rauf Denktaş, BM'nin Kıbrıs Planı'nı kabul etmenin, Kıbrıs Türklerinin 5-10 yıl içinde sonunu getirmek anlamına geldiğini, BM Genel Sekreteri'nin de bunun farkında olduğunu sanmadığını söyledi. 
     Denktaş, Ankara Üniversitesi Tıp Fakültesi İbni Sina Hastanesi'nde yaklaşık 5 saat süren sağlık kontrolünden geçirildi. 
     Yapılan tetkik ve kontrollerin ardından, hastaneden ayrılırken gazetecilere açıklama yapan Denktaş, rutin kontrol için hastaneye geldiğini söyledi. ABD'de geçirdiği ameliyat sonrasında göğsünde biriken suyun boşaltılması için çalışıldığını söyleyen Denktaş, ''Özel bir muameleyle bunun kaynağına inildi. Çaba, birkaç gün sonra bu suyun tamamen kurutulmasıdır. Sağlık, sıhhat olarak bir zorluğum yok. inşallah bu hafta içinde Kıbrıs'a dönmüş oluruz'' diye konuştu. 
     KKTC'ye döner dönmez görüşmelere başlayıp başlamayacağı sorulan Denktaş, görüşmelere başlamak zorunda olduklarını ifade etti. Denktaş, ''Arkadaşlarım halen çalışmaktadırlar. Benimle temas halindeler ama esas görüşmeler, De Soto'nun Ada'ya gelişinden sonra başlayacak. De Soto 7 Ocak'ta Ada'ya gelecekmiş'' dedi. 
     
     ANNAN'A CEVAP 
     BM Genel Sekreteri Kofi Annan'ın sunduğu Kıbrıs Planı'nı da değerlendiren Denktaş, şunları söyledi 
     ''Önümüze konulmuş olan belge incelendikçe diplomatik açıdan Türk halkına ekonomik ve siyasi açıdan ne getirir, ne götürür, tabiatıyla daha da belirginleşecek. Görüşme yoluyla telafi edebilmek için elimizden gelen gayreti göstereceğiz. Bu planı kabul etmek demek, Kıbrıs Türkleri'nin 5-10 yılda sonunu getirmek demektir. Ben Sayın Genel Sekreter'e de belgesinin ekonomik ve siyasi neticelerinin Kıbrıs Türkleri için ne olduğunu teferruatlı biçimde yazmaktayım. Bunu birkaç güne kadar bitiririm herhalde. Çünkü Genel Sekreter'in de bunun farkında olduğunu zannetmiyorum. Toprak konusunda yapılanlar ve bizden istenenler, Kıbrıs Türkleri'ni sefalete sürükleyecek bir zaman içerisinde Ada'dan boşalmalarını temin edecek durumdadır.'' Türk hükümetinin bu konuda çalışmalar yaptığını ifade eden Denktaş, ''Yeni hükümetin de söylediği gibi görüşme yoluyla uzlaşma, anlaşma istiyoruz. Zaten görüşme yoluyla uzlaşma, anlaşma olsun diye Türkiye bunca yıldır fedakarlıklar yapmıştır ve yapmaktadır'' diye konuştu. 
     
     ''RUMLAR KADAR EŞİT HAK" 
     Sonucun, Kıbrıs Türkleri'ni ''silip süpüren'' bir sonuç olmaması gerektiğini vurgulayan Denktaş, ''Netice, Kıbrıs Türkleri'ni, Rumlar kadar ayakta tutan, onlar kadar eşit, onlar kadar egemen ve onlara ortak, yeni bir ortaklıkta ortak bir statüye getiren bir anlaşma olması lazım. Bu yüzden de çalışıyoruz'' dedi. 
     Denktaş, KKTC'de aylarca birlikte çalıştıkları Rum Başsavcı Alekos Markides'in, ''Denktaş ile bu iş yürümez'' dediğini duyduğunu, bunu söyleyenlerin çoğaldığını ifade ederek, ''Ama Denktaş ayaktadır, bu iş Denktaş ile yürüyecektir'' diye konuştu. 
     Denktaş, hastaneden ayrılırken, hasta ve hasta yakınlarının ''geçmiş olsun'' dileklerini selamlayarak kabul etti. Bu sırada bazı vatandaşların, ''Kıbrıs sana emanet'' dedikleri duyuldu. 
     Denktaş'ın özel doktoru, İbni Sina Hastanesi Kardiyoloji Anabilim Dalı Başkanı Prof. Dr. Dr. Derviş Oral da Denktaş'ın, geldiği zamana göre sağlık durumunun çok iyi olduğunu belirterek, bugün yapılan kontrolde göğüste biriken suyun boşaltıldığını söyledi. Prof. Dr. Oral, yapılan kontroller sonucu Denktaş'ın Perşembe veya Cuma günü Kıbrıs'a gönderilebileceğini ifade etti. 
     





</TEXT>
</DOC>
