<DOC>
<DOCNO> 115433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun05.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Paul McCartney, Avustralya konserini iptal etti 
</HEADLINE>
<TEXT>

     Efsanevi Beatles grubunun üyesi Paul McCartney, çıkacağı dünya turnesinin son ayağı olan Avustralya konserini, Endonezya'nın Bali adasındaki bombalı saldırı nedeniyle 2003 yılına erteledi. 
     McCartney, ''Saldırıda yaralanan ve hayatını kaybedenlerin ailelerine duyduğum saygının göstergesi olarak, Melbourne'de düzenleyeceğim konseri iptal etme kararı aldım'' açıklamasını yaptı. 
     Paul McCartney'in sözcüsü Geoff Baker da ''Paul'un, Avustralya tarihindeki en trajik olayın meydana geldiğini düşündüğü bir zamanda oraya giderek, 36 şarkılık eğlenceli bir konser vermek olmazdı'' dedi. 
     Melbourne'de 23 Kasım'da 30 bin kişiye konser vermeyi planlayan McCartney'in dünya turnesi, ABD'den başlayarak, Japonya'nın Osaka kentinde son bulacak. 
     Daha önce İngiliz rock grubu Oasis, Endonezya ve Filipinler'de art arda düzenlenen bombalı saldırılar nedeniyle Filipinler'in başkenti Manila'da düzenleyeceği konseri iptal etmişti. 
     





</TEXT>
</DOC>
