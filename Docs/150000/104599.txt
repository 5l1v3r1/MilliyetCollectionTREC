<DOC>
<DOCNO> 104599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun21.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail gazetesi "ABD Irak'a 30 Kasım'a kadar saldıracak" 
</HEADLINE>
<TEXT>

     İsrail'de yayımlanan Maariv gazetesi, ABD'nin 30 Kasım'a kadar Irak'a saldıracağını ileri sürdü. 
     Gazetedeki haberde, 2 Amerikalı generalin İsrail ve Ürdünlü askeri yetkililere kısa süre önce bir rapor sunduğu, bu rapora göre ABD operasyonunun haftalarca sürmesinin beklendiği ve Irak Devlet Başkanı Saddam Hüseyin'in ''tamamen tasfiyesine'' kadar uzayacağı belirtildi. 
     Haberde, Amerikalı generallerin ''Irak'ın İsrail'e saldırmamasını sağlayacağız. Scud füzelerine olabilecek en kısa sürede ulaşmaya çalışacağız ve İsrail'i istediği zamanda haberdar edeceğiz'' dediği kaydedildi. 
     Maariv gazetesi, ABD'nin denizden akın desteğinde yoğun bir hava saldırısı ve karadan yarma harekatı planladığını ve üst düzey Amerikalı askeri yetkililerin son haftalarda İsrail'deki Amerikan silah depolarını kontrol ettiğini de yazdı. 
     Körfez Savaşı sırasında Irak, ABD'nin stratejik ortağı İsrail'e 39 Scud füzesi fırlatmış, saldırıda 2 kişi ölmüş yüzlerce kişi yaralanmıştı. 
     





</TEXT>
</DOC>
