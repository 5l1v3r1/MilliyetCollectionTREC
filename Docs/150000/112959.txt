<DOC>
<DOCNO> 112959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur23.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala'ya 3 yıl hapis istemiyle dava 
</HEADLINE>
<TEXT>

     İzmir'de, görüntü almak ve röportaj yapmak isteyen 4 gazeteciyi dövdüğü iddiasıyla Galatasaraylı futbolcu Ümit Davala hakkında 1 yıldan 3 yıla kadar hapis cezası istemiyle dava açıldı. 
     İzmir Savcısı Feyyaz Erdoğan'ın hazırladığı iddianamede, Davala'nın, Akşam Gazetesi muhabiri Serhan Şarman, Yeni TV kameramanı Ercan Akgün, İzmir TV muhabiri Ünal Gümüştekin ve İzmir TV kameramanı Gönen Güven'e saldırarak, kamera ve fotoğraf makinelerini kırdığı belirtildi. İddianamede, Davala'nın, ''darp ve müessir fiil'' suçlarından 1 yıldan 3 yıla kadar hapisle cezalandırılması istendi. 
     Borsa Restoran'da, 12 Ekim gecesi yemek yerken görüntülenmek istemeyen Davala ile dayısı Muhittin Sekman ve eski futbolcu Metin Altınay, gazetecilerle restoranın içinde ve dışında kavga etmiş, olay yerinden geçerken görüp fotoğraf çeken Şarman'a da saldırmıştı. 
     Gazeteciler karakola gidip şikayetçi olurken, polis tarafından arandığını öğrenen futbolcu ile yanındakiler, ertesi gün teslim oldukları karakolda ifadelerinin ardından, serbest bırakılmıştı. Sanıklar hakkında hazırlanan soruşturma dosyası, emniyetçe savcılığa gönderilmişti. 
     





</TEXT>
</DOC>
