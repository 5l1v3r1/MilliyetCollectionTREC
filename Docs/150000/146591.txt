<DOC>
<DOCNO> 146591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko33.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı Zor günler yaşıyoruz, ancak aşacak güçteyiz 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, Türkiye'nin zor günler yaşadığını, ancak bunları aşacak güçte olduğunu bildirdi. 
     Küçük, Devlet Bakanı ve Başbakan Yardımcısı Mehmet Ali Şahin ile yaklaşık 25 dakika süren görüşmesinin ardından bir açıklama yaptı. 
     Kendilerinin sadece sorunları tespit etmek değil, sorunlara yönelik çözüm önerilerini de hükümete her zaman ifade etmek istediklerini anlatan İSO Başkanı Küçük, bu anlamda hükümetin diyaloga açık tutumunu, çözüme yönelik arayışlarını kendilerinin de katkılarıyla benimsenmesinin moral ve güç verdiğini ve çalışma tempolarını artırdığını söyledi. 
     ''Ekonomide aşamayacağımız sorun yok'' diyen Küçük, Türkiye'nin hep beraber düzeltileceğini kaydetti. 
     Kurumlar arası işbirliğine inandıklarını vurgulayan Küçük, Türkiye'de güçlü bir iktidarın olduğunu ve herkese büyük sorumluluklar düştüğünü dile getirdi. 
     Bir gazetecinin, ''Hükümete önerileriniz neler oldu '' şeklindeki sorusu üzerine Küçük, genellikle ekonomi ve sanayi ile ilgili önerilerde bulunduklarını kaydederek, ülkenin en önemli gerçeğinin güçlü bir ekonomi yaratabilmek olduğunu, bunu yaratacak olanın da özel sektör olduğunu bildirdi. 
     Özel sektörün lokomotifinin ise sanayi sektörü olduğunu belirten Küçük, sanayinin önünün açılması gerektiğini kaydetti. Küçük, dış pazarlarda rekabet edilen ülkelerde eşit şartlarda mücadele etmek istediklerini ifade ettiklerini söyledi. 
     
     İŞ GÜVENCESİ 
     Çalışma ve Sosyal Güvenlik Bakanı'na ''İş Güvencesi Yasa Tasarısı'' ile ilgili görüşlerini aktardıklarını anlatan Küçük, sadece işin güvencesinin değil, işverenin de güvenliğinin gözetildiği, çağdaş bir kanunun tüm tarafların katıldığı ve tartıştığı, ülkenin şartlarına uygun bir iş kanunu olması gerektiğini ilettiklerini söyledi. 
     Küçük, Çalışma ve Sosyal Güvenlik Bakanı'na sosyal sigortalarda yeniden yapılandırılmanın gerekliliğini dile getirdiklerini de bildirdi. 
     Küçük, ''Bir güven ortamı var. Bunu artırmak, kalıcı hale getirmek için hep beraber çalışmak gerekiyor'' diye konuştu. 
     ''Ulusal tahvil, savaş tahvili gibi bir takım öneriler var. Siz ne diyorsunuz '' şeklindeki bir başka soru üzerine de Küçük, bunları değerlendirecek olanın Bakanlar Kurulu olduğunu, ancak bunların Türk milletinin duyarlılığını ifade ettiğini söyledi. 
     İSO Başkanı Küçük, önemli olanın yakalanan bu olumlu havayı kalıcı kılacak tedbirleri alabilmek, hızlı hareket etmek, doğru karar alabilmek olduğunu da sözlerine ekledi. 
     





</TEXT>
</DOC>
