<DOC>
<DOCNO> 109328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko21.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tepe Nautilus Alışveriş Merkezi açıldı... 
</HEADLINE>
<TEXT>

     Tepe Grubu ve Türkiye İş Bankası A.Ş. Mensupları Munzam Sosyal Güvenlik ve Yardımlaşma Sandığı Vakfı TİBAŞ ortaklığı ile Kadıköy'de inşa edilen Tepe Nautilus Alışveriş Merkezi törenle açıldı. 
     Tepe Grubu Yönetim Kurulu Başkanı Vekili Murahhas üyesi Ali Kantur, törende yaptığı konuşmada, Türkiye'nin içinde bulunduğu ekonomik krizde böyle bir yatırımın yapılmasının aynı zamanda bazı mesajlar içerdiğini belirtti. 
     Bu mesajlardan birinin yöneticilere olduğunu ifade eden Kantur, yöneticilerin yatırımlarında zamanla bencillikten uzaklaştığını ve hep insanı ön planda görmek istediklerini söyledi. 
     Ali Kantur, ''Biz burada da insanlarımıza, kendimize saygımızı göstermek istiyoruz. Onlara doğru mekanlarda, iklimde, aileleriyle birlikte hertürlü ürünü, rahatlıkla görerek, rahatlıkla elleyerek, fiyatlarını karşılaştırarak, mümkün olan rekabete açık en uygun fiyatlarla, en doğru ortamda sunmaya çalışıyoruz'' dedi. 
     Alışveriş merkezinin kurulduğu alanın daha önce bir konteyner deposu olduğunu ve çevre açısından hoş görünmediğini anlatan Kantur, ''Alışveriş merkezi trafiği engeller' denildi. Ama trafiği düzenledik, yönleri değiştirdik ve daha rahat akar duruma getirdik. Çevredeki yapıların da değeri arttı'' şeklinde konuştu. 
     Kantur, uluslararası ortakların Türkiye'ye geldiklerinde sadece sermaye getirmediklerini, aynı zamanda Türkiye'yi tanıyarak, Türkiye'ye ithal ettiği ürünün en az 20 katı kadar ürünü ihraç etmeye başladıklarını kaydetti. 
     Alışveriş merkezinde istihdam yaratıldığını, 300 milyon dolara kadar satış beklendiğini ve bunların ekonomiye kayıtlı olduğunu belirten Kantur, bunun da ekonomi için önemli olduğunu vurguladı. 
     Ekonomik kriz nedeniyle hoş olmayan hislerle dolu olduklarını ifade eden Kantur, bütün bunlara rağmen yatırımlarını gerçekleştirdiklerini kaydetti. 
     
     ERSİN ÖZİNCE "İSTİHDAM VE İÇ TİCARET HACMİ YARATILDI" 
     TİBAŞ Vakfı Yönetim Kurulu Başkanı ve İş Bankası Genel Müdürü Ersin Özince de, bu tür yatırımların doğrudan üretimle ilgili görünmese de ciddi istihdam ve iç ticaret hacmi yarattığını belirtti. 
     Bu tür yatırımların arazi geliştirme projelerin artırılması ile aynı zamanda sermaye ve finansla ilişkileri açısından da önemli adımlar olduğunu ifade ederek, ''Arazi geliştirme projelerinin borsaya da yansımasıyla, özellikle kaliteli standartta yapıya çok ihtiyaç olan İstanbul'da önemli arazi geliştirme şirketleri gelişecektir'' dedi. 
     Kadıköy Belediye Başkanı Selami Öztürk ise, alışveriş merkezinin trafik akışına ve çevreye rahatsızlık vereceği yönünde eleştiriler aldığını hatırlatarak, ''Ancak trafik yapılan düzenlemelerle eskisinden çok daha rahatladı. Çevreden de olumsuz tepkiler almadım'' diye konuştu. 
     Öztürk, ulaşımın rahatlaması için raylı sistem ve metroyu yapmayanların başkalarının ticaret yapma şevkini engelemeye hakkı olmadığını vurgulayarak, ''Burada eleştirilecek bir nokta varsa, bu raylı sistem ve metroyu getirmeyenlerden kaynaklanmaktadır'' diye konuştu. 
     Selami Öztürk, alışveriş merkezinin 2 bin kişiye doğrudan, binlerce kişiye ise dolaylı olarak istihdam yarattığını kaydetti. 
     Törende daha sonra, Ersin Özince'ye, Tepe Nautilus Alışveriş Merkezi'nin anahtarı verildi. 
     ARİA'NIN REKORU 
     İş Bankası Genel Müdürü Ersin Özince, törende gazetecilerin GSM operatörü Aria'nın yabancı sermaye rekoruyla ilgili sorusu üzerine ise bunun örneklerinin artması gerektiğini belirterek, ''Keşke 10 tane Aria olsa. Türkiye'nin yabancı sermaye artısına çok iyi cevap verir. Türk insanının da tüketim potansiyeli özelleştirmelerde değerini bulmuş olur. Yabancı sermaye rekorunu inşallah bizim dışımızdaki kuruluşlar kırsın istiyoruz. Biz rekor sahibi olmak istemiyoruz'' diye konuştu. 
     ''NAUTILUS'' 
     TİBAŞ Vakfı'na ait arazinin Tepe Grubu tarafından 49 yıllığına ''yap-işlet-kira öde-devret'' modeliyle kiralanmasıyla 170 bin metrekarelik alana inşa edilen Tepe Nautilus Alışveriş Merkezi'ne, Kadıköy'ün tarih boyunca denizle içiçe yaşamasından esinlenilerek denizi sembolize edilen dekorlar kullanıldı. 
     Alışveriş merkezine de denizlerde 200 milyon yıldır yaşamını sürdüren deniz canlısı ''Nautilus''un ismi verildi. 
     2.600 araçlık otoparkı bulunan alışveriş merkezinde, hipermarket CarrefourSA, 8 salonlu sinema, Tepe Home, 16 küçük fast-food restoran, 104 orta ve küçük boy mağaza bulunuyor. 
     





</TEXT>
</DOC>
