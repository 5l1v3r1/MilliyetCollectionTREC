<DOC>
<DOCNO> 114195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sondun09.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kissinger Kuzey Kore Irak'tan tehlikeli 
</HEADLINE>
<TEXT>

     Eski Amerikan yetkilileri Henry Kissinger ve Zbigniew Brzezinski, Kuzey Kore'yi Irak'tan daha büyük tehdit olarak nitelendirdi. 
     Eski ulusal güvenlik danışmanı Brzezinski, "Kuzey Kore, bizim için askeri bakımdan Irak'tan daha büyük tehdit oluşturuyor" dedi. Eski başkan Jimmy Carter döneminin ulusal güvenlik danışmanı Brzezinski, Pyongyang yönetiminin güçlü bir ordu, yüzlerce füze ve atom bombasına sahip olduğunu iddia etti. 
     Brezinski, Kuzey Kore yönetiminin gizli nükleer silahlanma programını sürdürdüğünü kabul etmiş olmasının, Irak sorunu gibi ciddiye alınması gerektiğini belirterek "Bu ülkeye karşı da aynı yol izlenmeli. Bize güçlü bir uluslararası destek gerek. Bu ülkeler silahlanmaktan vazgeçmezlerse kuvvet kullanmak gerekebilir" diye konuştu. 
     Eski dışişleri bakanlarından Kissinger da "Irak'tan daha büyük tehlike" olarak nitelendirdiği Kuzey Kore'ye karşı kuvvet kullanımı fikrini reddetmedi. 
     Richard Nixon ve Gerald Ford dönemlerinde bakanlık yapan Kissinger, "Askeri harekata başvurulabilir, ama ben şahsen diğer ülkelerin işbirliğinden yararlanma taraftarıyım" dedi. 
     Washington, Kuzey Kore'nin 1994 anlaşmasını ihlal ederek birkaç yıldır gizli nükleer program yürüttüğünü itiraf ettiğini geçen hafta açıkladı. 
     





</TEXT>
</DOC>
