<DOC>
<DOCNO> 118810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/yazar/yilmaz.html </URL>
<DATE> 2002/11/14/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Erdoğan bir ilden çıkacak 
</HEADLINE>
<TEXT>

     AKP lideri Tayyip Erdoğan, Roma uçağında başbakanlığa giden yolu açacak Anayasal düzenlemelerin sinyallerini verdi. 
     AKP’de, Erdoğan’ın Meclis dışından başbakan seçilmesine olanak tanıyan, Anayasa’nın 109. maddesinde değişiklikten vazgeçtikleri görüşü ağır basıyor. 
     Cumhurbaşkanı Ahmet Necdet Sezer’in "Kişiye özel hukuk düzenlemesine" karşı yaklaşımını ortaya koymasıyla, AKP’nin çabası Anayasa’nın 76. maddesindeki değişikliğe odaklandı. 
     Düşünce özgürlüklerini kısıtlayıcı yasal düzenlemeleri içeren ve düşünce "suçundan" dolayı hüküm giyenlere milletvekili seçilme yasağı getiren maddelerde değişiklik gündeme geliyor. 
     Kopenhang kriterleri doğrultusunda anayasal değişiklik paketi içinde yer alan, 76. madde önerisi, 57. hükümet döneminde Meclis Komisyonu’na gelmişti. 76. madde görüşüldüğü sırada ANAP’ın Meclis Komisyonu’nda ikinci oylamaya katılmaması sonucu değişiklik sağlanamamıştı. 
     
     Meclis’ten çıkacak 
     76. maddenin TBMM’den geçmesi halinde Eşber Yağmurdereli, Akın Birdal, Murat Bozlak gibi siyasetçilerin ve aydınların üzerindeki seçilme yasağı da kalkmış olacak. Ancak Anayasa’da 330 milletvekilinin "evet" oyu ile yapılan değişiklik Cumhurbaşkanı’nın onayına sunulabiliyor. Cumhurbaşkanı 330 ile 367 arasında destek bulan değişiklikleri halkın oyuna sunuyor. 367’den fazla onanan yasa değişikliğini ise isterse referanduma götürme hakkını kullanabiliyor. 
     Meclis’te 363 sandalyeye sahip AKP CHP ile mutabakat arıyor. CHP bu uzlaşmaya, milletvekili seçimlerini 5 yıldan, 4 yıla indirme şartı ile yaklaşıyor. CHP bu tavrı ile bir yandan anayasal değişikliğin sağlanması yolunda engel oluşturmama eğilimini ortaya koyarken, diğer yandan da AKP’li Meclis’in cumhurbaşkanı seçmesini engellemeye çalışıyor. 
     
     Hangi il olacak 
     AKP 76. madde üzerinde ısrar etmeden, Anayasa’nın 78. maddesindeki değişiklikle de Erdoğan’a başbakanlık yolunu açacağını düşünüyor. 78. maddeye göre milletvekilerinden beşte biri istifa ederse üç ay içinde seçimlere gidilir veya 30 ay sonra ara seçim yapılır. AKP söz konusu maddeye ilişkin yapılacak ek düzenleme ile "bir seçim bölgesinde milletvekillerinin tümü istifa ederse, 45 gün içinde o ilde ara seçim yapılır" ifadelerini Meclis’ten geçirmeyi hedefliyor. Bu değişiklik için de 76. maddede olduğu gibi Meclis içindeki oy şartlarını yerine getirmeleri gerekiyor. 
     Hukukçular Erdoğan’ın başbakanlığı için 78. maddede yapılacak değişikliğin yeterli olduğu görüşünde birleşiyorlar. Böylece AKP’nin oy patlaması yaptığı bir ilden Erdoğan’ın çıkması hiç de sürpriz olmayacak. 
     
     







İran’da yargı sorunu 


Tanzimatçıların "lise modeli" kazığı... 


Kemal Uluer... 


Lojman, kira ve kayyum 


Türkiye için tarihi dönüm noktası 


Milli değerlerimizi harcamayalım 


Üçgen 


Kulüp milliyetçiliği 


ABD’nin Irak savaşının bize maliyeti yüksek olacak 


Bu fırsat kaçmamalı 


Evet Bu, medyayı soygunculardan’ kurtarma kavgası 


Fener - Galatasaray rekabetinin keyfi... 


Erdoğan’ın Batı seferi 


AKP de nükleer santral yapamaz 


Şimdi moda fon modası’ 


Erdoğan bir ilden çıkacak 


</TEXT>
</DOC>
