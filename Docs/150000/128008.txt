<DOC>
<DOCNO> 128008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/siyaset/siy03.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, belediyeleri kurtardı 
</HEADLINE>
<TEXT>

   Cumhurbaşkanı, seçimle ilgili diyerek nüfusu 2000'in altındaki belde belediyelerinin kaldırılması yasasını veto etti 
   ANKARA Milliyet 

   
   Cumhurbaşkanı Ahmet Necdet Sezer, nüfusu 2000'in altındaki belde belediyelerinin kaldırılması ve bazı belediyelerle köylerin Denizli Belediyesi'ne katılmasını öngören yasaları kısmen veto etti. Veto gerekçelerinde, her iki maddenin seçimlerle doğrudan ilgili olduğu ve seçim yasası değişikliği niteliği taşıdığı belirtildi. Sezer, veto gerekçesinde şu ifadelere yer verdi 
   "Anayasa'nın 67. maddesinin son fıkrasında, seçim yasalarında yapılan değişikliklerin, yürürlüğe girdiği günden başlayarak bir yıl içinde yapılacak seçimlerde uygulanmayacağı kurala bağlanıyor. Bu maddede, siyasal dalgalanmaların seçimleri düzenleyen kurallara yansıyıp seçim sonuçlarına etkili olmaması amaçlanmıştır. Bunun için kuralın içeriği ve etkisi üzerinde durulması, eğer metin seçim yasası kurallarına eşdeğer ve etkililikteyse anayasal yönden değerlendirmeye bağlı tutulması zorunludur." 
   Gerekçede, "Farklı seçim çevrelerinde farklı seçimlerin yapılmasını sağlayacak ve sonucu yönünden seçimlerle doğrudan ilgili olan düzenlemenin, yaklaşık üç ay sonra yapılacak seçimlerde uygulanması olanaklı kılınmıştır" denildi. 
   
</TEXT>
</DOC>
