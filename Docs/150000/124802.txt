<DOC>
<DOCNO> 124802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/soneko17.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Deniz ve demiryollarına yöneliyor... 
</HEADLINE>
<TEXT>

     Ulaştırma Bakanı Binali Yıldırım, ''Denizyolunu teşvik etmek için yapacağımız düzenleme ve yatırımların bedeli ne olursa olsun, bir tek insanımızı kurtarmanın bedelinden daha büyük değildir'' dedi. 
     AK Parti İstanbul İl örgütünce düzenlenen eğitim seminerine katılmak üzere Uludağ'a gelen Yıldırım, gazetecilere yaptığı açıklamada, bugün karayollarının durumunun herkesin malumu olduğunu ifade ederek, bir yılda meydana gelen trafik kazalarının 6-7 bin can aldığını kaydetti. 
     Yıldırım, kaybolan milli servetin 6-7 katrilyonlarla ifade edildiğini ve 50-60 bin kişinin sakat kaldığını belirterek, tek amaçlarının toplu ulaşımı, karayolu ağırlıklı olmaktan çıkarıp deniz ile demiryoluna kaydırılması olduğunu söyledi. 
     Deniz ulaşımının, toplu taşımada daha çok kullanılması için sahil şeridi bulunan bütün illere destek vereceklerine dikkati çeken Yıldırım, ''Yerel yönetimlerin kendilerinin yapmaları gereken düzenlemeler var. Merkezi yönetim olarak ne lazımsa onu da biz yapacağız. Denizyolunu teşvik etmek için yapacağımız düzenleme ve yatırımların bedeli ne olursa olsun, bir tek insanımızın hayatını kurtarmanın bedelinden daha büyük değildir'' diye konuştu. 
     Yıldırım, demiryollarının da ulaştırmada öncelikli konuları arasında olduğuna işaret ederek, şunları söyledi 
     ''Osmanlı Devleti hükmi şahsiyetini kaybettiğinde 14 bin 500 kilometre demiryolu ağı vardı. Türkiye Cumhuriyeti kurulduğunda sınırları içinde kalan sadece 4 bin 500 kilometresiydi. 1950 yılına kadar bu 7 bin kilometreye ulaştırıldı ve bugün 10 bin kilometre. Buradan da anlaşılıyor ki, demiryolları ciddi anlamda geri kalmış ve çok büyük sübvansiyonla ayakta duran bir taşıma sistemi. Demiryollarımızın güçlendirilmesi için yap-işlet modeli çerçevesinde birçok planlanmış projeyi hayata geçireceğiz. Bunun içinde Bursa, İstanbul Tüp Geçit, Marmaray, İstanbul-Ankara Hızlı Tren, Kars-Tiflis Demiryolu, Ankara-Yozgat-Sivas direkt bağlantısı, Samsun'dan Mersin'e inen yüzlerce proje var. Bunun için Demiryolu Teşkilat Yasası'nda düzenlemeler yapmak gerekiyor. Özel girişimcilerin demiryolu taşımacılığına girmesi yönündeki engellemeleri kaldırmak gerekiyor.'' 
     





</TEXT>
</DOC>
