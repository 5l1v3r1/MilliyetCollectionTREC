<DOC>
<DOCNO> 116800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/ekonomi/aeko.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ın ilk demeci Reuters’a 
</HEADLINE>
<TEXT>
IMF ile yeniden masaya oturulacak 
AKP lideri Erdoğan, IMF ile ekonomik programı yeniden gözden geçireceklerini ve gerekli gördükleri konularda değişiklik yapılmasını isteyeceklerini söyledi 
     EKONOMİ SERVİSİ 

     AKP Genel Başkanı Recep Tayyip Erdoğan, uluslararası Reuters haber ajansına oy verme işleminin tamamlanmasından üç saat sonra verdiği demeçte Uluslararası Para Fonu’yla yeniden masaya oturacaklarını söyledi. 
     Reuters’in yaptığı haberde seçim sonuçlarının gelmesinin ardından Erdoğan’ın "IMF ile yeniden masaya oturacak ve programın tüm başlıklarını yeniden gözden geçireceğiz. Gerekli gördüğümüz konularda ise değişiklik yapılmasını talep edeceğiz" dediği aktarıldı. Erdoğan Reuters’a, tamamiyle yabancı sermayenin yanında olacaklarını da belirterek, "Hiç olmadığı kadar yabancı sermayeye açık olacağız" dedi. 
     
     Halk üç yılda rahatlayacak 
     Erdoğan, iç kamuoyuna yaptığı ilk açıklamada ise "AB’ye giriş sürecini hızlandıran, ekonomimiz dünyayla entegrasyonunu güçlendiren, ekonomik programın uygulanması konusunda kararlı olan bir siyasi iradeyi inşaa etmek için partimiz görev almaya hazırdır" dedi. Erdoğan, ilk icraatın yerel yönetimler reformunu gerçekleştirip belediyeleri rahatlatmak olduğunu belirtirken, halkın ekonomik anlamda üç yıl vade sonunda rahatlayacağını söyledi. 
     AKP seçim öncesinde, IMF programı ile ilgili iki stratejik açıklamada bulunmuştu. AKP lideri Erdoğan, "borç ötelemesi"ni gündeme getirmiş ve "Burada iç borçlanmayı kast ediyoruz. Konuşur, döviz bazında kura bağlarız, karşı tarafı mağdur etmeden bunu öteleyebiliriz" demişti. AKP Genel Başkan Yardımcısı ve Kayseri Milletvekili Abdullah Gül de "IMF ile yüzde 6.5 faiz dışı fazla hedefinin indirilmesini müzakere edebileceklerini" söylemişti. IMF Türkiye Masası Şefi Juha Kahkonen de bu konuda "Yeni hükümetle elbette oturup tartışacağız. Ancak faiz dışı fazla hedefinin sürdürülmesi için iyi sebeplerimiz var. Türkiye nin borç düzeyi çok yüksek. Bunu ödeyebilmesi için kaynak yaratması gerekiyor. Bunun yolu yüzde 6.5 faiz dışı fazladan geçiyor" demişti. 
     
     Zayıf yanlar var’ 
     Gül dün seçim sonuçlarının belli olmasından sonra yaptığı açıklamada ise Erdoğan’ın IMF ile ilgili sözlerini şöyle değerlendirdi "Ekonomik programın zayıf ve eksik yanları vardır. Bunları da seçim beyannamemizde yazdık. Erdoğan bu anlamda söylemiştir. Referansımız seçim beyannamemiz olacaktır. Bilgiliyiz, ne yapacağımızı biliyoruz. Piyasaya güven vereceğiz. Kim bu piyasaya erken girerse o kazanır. Fırsat bu fırsattır." 
     
İlk sınav, yarım kalmış ev ödevinde verilecekYeni hükümetin, seçim sonrasına ertelenen dördüncü gözden geçirmenin tamamlanması için dört konuda adım atması gerekiyor 
     AKP iktidarı ile IMF arasındaki ilk temas, seçim sonrasına ertelenen stand - by anlaşmasının dördüncü gözden geçirmesine ilişkin olacak. 
     Gözden geçirmenin tamamlanması ile 1.6 milyar dolarlık kredinin serbest bırakılması için, KİT’lerdeki atıl istihdamın azaltılması, TEKEL’in özelleştirme planının açıklanması, doğrudan vergi reformunun TBMM’ye sunulaması ve İcra iflas Kanunu’nda gerekli değişikliğin yapılması gerekiyor. 
     Türkiye 2003’te IMF’den 2.6 milyar dolar kredi alıp, 2.5 milyar dolar kredi geri ödemesi yapacak. 2003’te toplam 77.3 milyar dolar borç ödenecek. Bunun 65.8 milyar doları iç, 11.5 milyar doları ise dış borç. Kamunun 2003’teki borç servisinin 6 milyar dolarlık kısmı tahvil borç geri ödemesi, 2.5 milyar doları IMF’ye kredi geri ödemesi olacak. 
     
     Memur zam bekliyor 
     Yeni hükümet içerde ise ilk sınavını memurlar karşısında verecek. Memur maaş zammına yeni hükümet karar verecek, ayrıca işçi emeklilerine de memur ve memur emeklileri oranında zam yapılmasını öngören kararnamenin uygulamasını üstlenecek. 
     Hükümeti bekleyen en önemli sorun ise işsizlik. Son bir yılda yaklaşık 700 bin yeni işsizin katılımı ile işsiz sayısı 2.7 milyonu bulurken, işsizlik oranı da yüzde 6.9’dan, yüzde 9.6’ya ulaşmış durumda. AKP bu konuda çözümü, ekonomideki canlanmanın sağlayacağı yeni iş olanakları ve istihdam üzerindeki vergilerin düşürülmesi olarak sundu. Seçim beyannamesinde istihdamdan alınan Gelir Vergisi ve sigorta primlerinin düşürüleceği sözü yer aldı. 
     
     Mali milat tarih oluyor 
     Yeni hükümet 2003’te geçilmesi gereken mali milat konusunda da karar alacak. AKP seçim beyannamesinde geçmişe yürüyen ya da geçmişi esas alan vergi kanunlarının çıkartılmayacağını ve mali milat uygulamasının kaldırılacağını ilan etmişti. AKP’nin vaatleri arasında ilke olarak vergi oranlarının düşürülmesi ve vergi sayısının azaltılması yer alıyor. 
     



 EKONOMİ 




















</TEXT>
</DOC>
