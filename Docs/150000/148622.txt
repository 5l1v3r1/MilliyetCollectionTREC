<DOC>
<DOCNO> 148622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko44.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko İngiltere'de teknoloji şirketi kurdu... 
</HEADLINE>
<TEXT>

     Beko Elektronik, İngiltere'de Fusion Digital Technologies Ltd. ünvanlı teknoloji şirketi kurdu. 
     Beko'dan yapılan açıklamaya göre, kuruluş sermayesi 1 milyon sterlin olan şirketin yüzde 70'i Beko Elektronik, yüzde 30'u ise STP Analog televizyon yayınlarını dijital yayına çevirmeye yarayan kutu üreticisi PACE firmasının eski kurucu ortağı ve Yönetim Kurulu Üyesi Barry Rubery'e ait. 
     Fusion Digital şirketinin merkezi, dijital teknolojinin en büyük pazarı konumundaki İngiltere'de Yorkshire'da bulunacak. 
     Dijital dünyaya geçişteki en önemli ürün olan set-top-box STB ile ilgili teknolojiyi geliştirerek, pazarlamasını üstlenecek Fusion Digital, ayrıca entegre dijital TV iDTV ürünlerinin araştırma ve satışını da gerçekleştirecek. 
     Fusion Digital'in müşterilerinin beklentileri doğrultusunda geliştirdiği sayısal teknolojiyle ilgili ürünlerin üretimi Beko Elektronik'in Beylikdüzü'ndeki fabrikasında yapılacak. 
     Şirketin ilk yıl öncelikle İngiltere, ikinci yıl itibariyle Almanya, Fransa pazarlarına ürünlerini sunacağı belirtilen açıklamaya göre, şirketin 2003 yılı sonu itibariyle çalışan sayısı 19 mühendis, 22 pazarlama ve yönetim olmak üzere toplam 41 kişi olacak. 
     Eylül ayında satışa başlayacak olan Fusion Digital, 2003 yılında 11.3 milyon sterlin ciro hedefliyor. 2004 yılında 37.3 milyon sterlin, 2007 yılında ise 200 milyon sterlin ciroya ulaşması planlanıyor. 
     





</TEXT>
</DOC>
