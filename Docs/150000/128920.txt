<DOC>
<DOCNO> 128920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo10.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, hazırlıklarına başladı... 
</HEADLINE>
<TEXT>

     Birinci Süper Futbol Ligi'nin ilk bölümünü 3. sırada bitirerek dikkatleri üzerine çeken Gençlerbirliği, ikinci bölüm hazırlıklarına Antalya'da başladı. 
     Ligin ikinci bölümü için Antalya Belek'teki Sol Belvil Otel'de kamp yapan kırmızı-siyahlı ekip, 18 Ocak'a dek çalışmalarını burada sürdürecek. 
     Gençlerbirliği, Antalya kampı süresince 6, 8 ve 14 Ocak tarihlerinde günde 3, diğer günler ise çift antrenmanla ikinci bölüme hazırlanırken, bir de özel turnuvaya katılacak. 
     Kamp süresince 13 Ocak Pazartesi günü izin yapacak olan başkent ekibinin futbolcuları, 18 Ocak Cumartesi günü Ankara'ya dönecek. 
     Kırmızı-siyahlı ekip, Ankara'da 2 gün izin yaptıktan sonra, 20 Ocak Pazartesi günü Beştepe İlhan Cavcav Tesisleri'nde toplanarak, 2. etap kamp çalışmalarını kendi tesislerinde sürdürecek. 
     Kulüp başkanı İlhan Cavcav, tüm futbol camiasının gözlerinin Gençlerbirliği'nin üstünde olduğunu, bu nedenle de ikinci bölüme çok iyi hazırlanarak, ligde Ankaralıların özlemle beklediği şampiyonluk mücadelesini vereceklerini söyledi. 
     Cavcav, 31 Ocak'a dek sürecek olan transfer sezonunda takıma yararlı olabilecek 1-2 futbolcu transfer etmek istediklerini belirterek, ''Transferlere ihtiyacımız yok. Ancak uzun lig maratonunda hele ki üst sıralara oynuyorsanız, illaki kadronun geniş ve kaliteli oyunculardan kurulu olması gerekir. Biz de takıma yararlı olacağına inandığımız kaliteli 1-2 futbolcu transfer edebiliriz'' dedi. 
     





</TEXT>
</DOC>
