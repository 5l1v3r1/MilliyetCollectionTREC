<DOC>
<DOCNO> 126405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo12.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Takım içindeki uyumu artırmak ilk hedef 
</HEADLINE>
<TEXT>

     Birinci Süper Futbol Ligi'nde 18 maçlık ilk bölümün ardından ikinci sırada yer alan Galatasaray'da, hedeften bir sapma yok. 
     Sarı-kırmızılı kulübün ikinci başkan ve basın sözcüsü Ali Dürüst, Türkiye Ligi'nde yarışın devam ettiğini dile getirerek, ''İlk bölümü lider bitirmek isterdik. Ancak, ikincilik de şu an için çok büyük bir dezavantaj değil. Lig bizim için yeniden başlayacak'' dedi. 
     Geçmiş dönemde takımdaki eksikleri gördüklerini ifade eden Dürüst, bunları telafi etmek için önlerinde zaman bulunduğunu söyledi. 
     Ali Dürüst, şu anda transferden daha çok takım içindeki uyumu arttırmak istediklerini belirterek, ''Mevcut takımın ikinci yarıya daha uyum içinde başlamasını sağlamayı hedefliyoruz. Bu uyum son maçlarda gözüktü. Bu arada takviye gerekiyorsa elimizdeki yabancı oyuncuları da göndermemiz gerekmiyor, çünkü kontenjanımız var'' şeklinde konuştu. 
     
     ''EKSİKLER ZORLADI'' 
     Ligin ilk bölümünde sakat, hasta ve cezalı futbolcuların çokluğunun kendilerini zorladığını belirten Dürüst, bu nedenle maçlara üst üste aynı kadroyla çıkamadıklarını anlattı. 
     Ali Dürüst, bu eksiklerin takımı olumsuz etkilediğini kaydederek, ''Samsunspor maçında da eksik bir kadroyla çıktık. Ancak, Ayhan örneğinde olduğu gibi düzelen oyuncumuz çıkıp oynuyor. Batista 40 gündür yok, umarım ikinci yarıda o da hazır olur'' diye konuştu. 
     
     ''İÇ SAHADA ÇOK MAÇ OYNAMAK AVANTAJ'' 
     Ligin ikinci döneminde 10 maçı kendi sahalarında oynayacak olmalarının bir avantaj olduğunu vurgulayan Dürüst, ancak bunu iyi kullanmaları gerektiğini dile getirdi. 
     Dürüst, ''10 maçı içerde oynayacağız. Kendi sahanda avantaj kullanabilmek için gol atman ve galip gelmen lazım. Rakip takımlar da bize karşı kapanacaktır, bunu da unutmamak gerekir'' dedi. 
     Ligin ikinci döneminde liderliğe ortak 5 takım bulunduğunu söyleyen Dürüst, gelecek bölümün daha zorlu geçeceğini sözlerine ekledi. 
     





</TEXT>
</DOC>
