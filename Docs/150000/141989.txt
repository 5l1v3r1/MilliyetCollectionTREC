<DOC>
<DOCNO> 141989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun16.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşından önce medya savaşı başladı... 
</HEADLINE>
<TEXT>

     ABD Irak'a yönelik operasyonu başlatmadan, ABD'nin önde gelen TV ve medya kuruluşları arasındaki ''savaş'' çoktan başladı. 
     1991 Körfez savaşı sırasında Bağdat'ın bombalanması dahil tüm olayları dünya kamuoyuna anında ve canlı olarak nakletme tekelini elinde bulunduran CNN televizyonunun karşısında, şimdi Fox ve MSNBC gibi birbirinden ciddi rakipler bulunuyor. 
     Kaynaklar, CNN televizyonunun olası bir Irak savaşını izleyicilerine yansıtabilmek için 30 milyon dolarlık bütçe ayırdığını, bölgeye video ve uydu telefonlarıyla donatılmış 250 yapımcı, muhabir ve kameraman yerleştirdiğini belirttiler. Bunların 16'sının Kuzey Irak'ta, 4'ünün ise Amerikan bombalarının birinci hedefi olan Bağdat'ta görev yapacağı bildiriliyor. 
     CNN bölgeye, üstlerinde uydu yayını yapmaya imkan veren çanak antenler bulunan Hummer'lardan oluşan bir de filo sevk etmiş bulunuyor. 
     
     CNN, FOX'UN GERİSİNDE 

     Konuyu irdeleyen Amerikan finans çevrelerinin gazetesi Wall Street Journal, CNN'in medya yarışında şu ana kadar Fox News'un gerisinde kaldığını ifade etti. Fox News, son dönemde yaptığı atılımla Paula Zahn ve Connie Chung gibi isimleri kadrosuna ekledi. Buna rağmen CNN'in reklam gelirinin Fox'tan fazla olduğu kaynaklar tarafından belirtiliyor. 
     Bu arada Körfez savaşında Bağdat'ın bombalanmaya başladığını dünyaya canlı olarak ilk duyuran ve dünya çapında üne kavuşan CNN muhabiri Peter Arnett, bu kez MSNBC adına Bağdat'ta bulunuyor. 
     Öte yandan CBS takdimcisi Dan Rather, Irak Devlet Başkanı Saddam Hüseyin ile röportaj yaparak daha savaş başlamadan tüm rakiplerini atlattı. 
     
     EL CEZİRE FAKTÖRÜ 

     Amerikan medya kuruluşları kadar resmi makamları da düşündüren bir diğer unsur ise Arapça yayın yapan El Cezire televizyonu. 
     Daha ziyade Usame Bin Ladin'in açıklamaları ya da sivil kurbanlar gibi tartışılacak görüntüleri ekrana getirerek büyük puan toplayan El Cezire'nin, Amerikan TV'leri tarafından da gerektiğinde kaynak olarak kullanılabileceği kaydediliyor. 
     Yetişemediği yerlerde El Cezire tarafından yapılan çekimlerden yararlanacağını açıklayan CNN yetkilileri, bununla birlikte El Cezire kaynaklı çekimleri yayınlarken dikkatli olacaklarını vurguladılar. 
     
     CNN SANSÜRDEN ÇEKİNİYOR 

     Öte yandan CNN yetkilileri, televizyonun Bağdat'tan da izlenebilmesinin kendi aleyhlerine olduğunu kaydettiler ve Iraklı yetkililerin yayımlanan malzemenin bir kısmına itiraz edebileceğini söylediler. 
     Iraklı yetkililerin yanı sıra Pentagon'un sansürü de cephede görev yapacak gazetecileri korkutuyor. CNN yetkilileri, özellikle Amerikalı askerlerin cesetleriyle ilgili görüntülerin ekrana getirilmesinin büyük tepkiye neden olabileceğini söylediler. 
     





</TEXT>
</DOC>
