<DOC>
<DOCNO> 109289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun08.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada, ırk kargaşasının eşiğinde... 
</HEADLINE>
<TEXT>

     Kanada'da yürülükte olan ve uygulamasında hata olduğu açıkça görülen göçmenlik yasasında gerekli değişiklikler yapılmadığı takdirde, Toronto ve Vancouver gibi büyük kentlerin ırk kargaşasına sahne olma eşiğine geldiği uyarısında bulunuldu. 
     Fraser Enstitüsü tarafından yapılan ve sonuçları bugün açıklanan araştırmaya göre, büyük kentlerde nüfusun giderek artması, çevre kirliliği, trafik sorunu, sağlık ve eğitim sistemiyle ilgili endişeleri de beraberinde getiriyor. 
     Araştırmayla ilgili açıklamayı kaleme alan Martin Collacott, Kanada'nın dünyaca ünlü ''hoşgörülü toplum'' olma niteliğinin tehdit altında olduğuna, bunun Kanadalıların ırkçı olmasından değil, büyük kentlerde aşırı nüfusa bağlı sorunlardan kaynaklandığına dikkat çekiyor. 
     Ülkenin herhangi bir yerinde, henüz göçmenlerle Kanadalılar arasında gerginlik ve ırkçı kargaşa olmadığını ifade eden Collacott, ancak bunun asla olmayacağını varsaymanın gerçekdışı olacağını kaydetti. 
     Kanada'ya 2000 yılında göçmen ve mülteci olarak 227 bin kişinin giriş yaptığı, bu rakamın 2001'de 260 bine yükseldiği, 2002 rakamlarının 235 bin civarında olmasının beklendiği de açıklandı. 
     Göçmen nüfusun yoğun olduğu kentlerde çoğunlukta olan Liberal Parti liderligindeki federal hükümetin yıllık toplam göçmen ve mülteci hedefi ise 300 bin civarında. Kanada'ya gelen göçmenlerin dörtte üçünden fazlası Toronto, Montreal ve Vancouver'a yerleşiyor. 
     Göçmen Bakanı Denis Coderre de nüfusun seyrek olduğu bölgeleri göçmenler için cazip kılmaya çalıştıklarını söyledi. Bakanın bu yaklaşımı, ''Kanada halkı için iş ve yaşam imkanları açısından elverişli olmayan bölgelere göçmen göndermenin sorunun çözümü olmadığı'' eleştirilerine maruz kalıyor. 
     Öte yandan göçmenlikle ilgili uygulamalarda önceki yıllarda, ekonomik koşullar ve Kanada toplumu içinde uyumlu bir orana sahip olacak göçmen sayısı arasındaki ilişkiye önem verildiğini hatırlatan Collacott, bugün ise bu yasanın siyasete alet edildiğini söyledi. 
     Collacott, geçmiş yıllarda yoğun göçmen dalgaları arasında belirli bir süre ara verildiğini, böylece yeni yerleşenlere uyum sağlama zamanı ve imkanı verildiğini hatırlattı. 
     İktidardaki Liberal Parti'yi bu konuda yanlış uygulamalarda bulunmakla suçlayan Collacott, dil bilenler ya da meslek sahibi göçmen adaylarından ziyade aile fertlerine öncelik verildiğini, bunu yaparken de federal seçimlerde daha fazla oy alma hedefi gözetildiğini söyledi. 
     Bu yıl içinde kalifiye elemanlar ve ailelerinin dahil olduğu ''ekonomik göçmen'' kategorisine girenlerin sayısının 134 bin, önceden Kanada'ya göçmen olarak gelenlerin yakınlarından oluşanların ise 59 bin olması bekleniyor. 
     





</TEXT>
</DOC>
