<DOC>
<DOCNO> 146686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/spor/spo03.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi Felipe 
</HEADLINE>
<TEXT>

Sambacı’nın başarılı olması için dua eden Galatasaray Felipe’yi satıp, 3 milyon dolarını kurtarmayı amaçlıyor 
     ERHAN TELLİ 

     FIFA’lık olmuştu 
     GALATASARAY Yönetimi, sezon ortasında Brezilya’ya geri dönen Felipe’nin maçlarını dört gözle takip ediyor, eski oyuncularının başarılı olabilmesi için adeta dua ediyor. Flamengo’da, FIFA’nın verdiği geçici bonservis ile oynayan Sambacı’nın iyi oynayıp, piyasa yapmasını bekleyen Sarı - Kırmızılılar, bu şekilde ödedikleri 3 milyon doları kurtarmayı amaçlıyor. 
     
     Yüzde 50 pay 
     FELİPE’NİN Brezilya Ligi’nde ortaya koyacağı futbolla başarılı bir sezon geçirmesini ve transfer teklifleri almasını uman Galatasaray, böylece satıştan gelecek paranın yüzde 50’lik bölümünü tahsil ederek, zararını kurtarmanın hesaplarını yapıyor. Bu nedenle Brezilyalı’nın oynadığı tüm maçları dikkatle takip eden Sarı-Kırmızılı yöneticiler, uzun bir bekleme dönemine geçti. 
     
Terim tempo istiyor      TRABZONSPOR maçının ardından izin yapan Galatasaray, hafta sonu oynanacak Diyarbakırspor maçının hazırlıklarına dün yaptığı iki antrenmanla başladı. Milli oyuncuların dışında kalan herkesin katıldığı çalışma sırasında Teknik Direktör Fatih Terim oyuncularını üç gruba ayırarak dar alanda çift kale maç yaptırdı. Tempoyu yüksek tutmalarını isteyen Terim, hata yapanları sık sık uyardı. 
     SAKATLIĞI nedeniyle Trabzon ile oynanan özel karşılaşmada formasını giyemeyen gurbetçi yıldız Berkant Göktan iyileşerek dün yapılan çalışmaya katıldı. Akşam ise PAF takımı ile yapılan maçı A takım 6 - 0 kazandı. Ara verilmeden 70 dakika oynanan maçta A takımın gollerini Lukunku 2 , İlker, Arif, Berkant ve Volkan Glatt attı. İstanbul’a dönen kaleci Mondragon ayrı olarak çalıştı. 
     
     


SPOR 
























</TEXT>
</DOC>
