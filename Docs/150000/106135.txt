<DOC>
<DOCNO> 106135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur01.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP'linin öldürüldüğü kıraathane bombalandı... 
</HEADLINE>
<TEXT>

     Okmeydanı'nda parti bildirisi dağıtmak isteyen bir kişinin, işyeri sahibi tarafından öldürüldüğü kıraathane bombalandı. 
     Mahmut Şevket Paşa Mahallesi Hafik Caddesi 28 numarada, Ziya Yücetepe'ye ait Yücetepe Kıraathanesi'nin kapısına, kimliği henüz belirlenemeyen kişi ya da kişilerce yerleştirilen bomba patladı. 
     Patlama nedeniyle yaralanan olmazken, işyerinin kepenkleri parçalandı, caddedeki yaklaşık 50 ev ve işyerinin camları kırıldı. Kıraathanenin önünde park halinde duran 4 otomobilde de maddi hasar meydana geldi. 
     Bomba uzmanları yaptıkları incelemede, patlamaya el yapımı basınç ve parça etkili bombanın neden olduğunu belirledi. 
     Patlamanın olduğu Yücetepe Kıraathanesi'nin sahibi Ziya Yücetepe, 31 Ağustos 2002 tarihinde işyerinde ÖDP'ye ait bildiri dağıtmak isteyen grupla aralarında çıkan kavga sonucu ateş açmış, Sinan Kayış'ın ölümüne, Yalçın Köse'nin de yaralanmasına neden olmuştu. 
     Polise teslim olan Ziya Yücetepe ile kavgaya karışan garson Ömer Karakuş, çıkarıldıkları mahkemece tutuklanarak cezaevine konulmuştu. 
     Olayla ilgili soruşturma sürdürülüyor. 
     





</TEXT>
</DOC>
