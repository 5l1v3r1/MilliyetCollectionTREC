<DOC>
<DOCNO> 108097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/soneko22.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker "Artışlar program dengeleri içinde olacak" 
</HEADLINE>
<TEXT>

     Ekonomiden Devlet Bakanı Masum Türker, bugüne kadar memurun, örgütlü olmamasından dolayı ücretlerinde yapılan artışlara itiraz edilmediğini belirterek, ''şimdi memur hakkımı verin diyor, haklıdır'' dedi Türker, ABD'den sağlanan 200 milyon dolarlık hibe anlaşmasının ardından, Hazine Müsteşarlığı'nda bir grup gazetecinin sorularını yanıtladı. 
     Bakan Türker, memur maaşlarında yapılacak iyileştirme zammı konusunu değerlendirirken, ''haklıdır derken, programın kuralları içinde en son kuruşuna kadar, en son değerine kadar alması hakkıdır. Mevcut program ve bütçe disiplinini aşmamak koşuluyla'' dedi. Bakan Türker, ödeneklere ilişkin soruya karşılık ise şöyle konuştu 
     ''Maliye Bakanı ödenekleri bulur, ben parayı bulurum. Maliye Bakanı ödenek bulduysa, parası var demektir. Ancak hedefi şaşacak rakamlar olmaz. Bu rakamları koyduğunuz zaman, uzun bir süre kamuda çalışan işçiler memurdan 3 kat fazla maaş alıyordu. Biz, memurun mağdur olduğu yaklaşımıyla bu oranı 2.1'e düşürdük.'' 
     
     ''TÜM ARTIŞLAR PROGRAM DENGELERİ İÇİNDE'' 
     Türker, memur maaşlarına yapılacak artışla ilgili değerlendirmelerin yarın da süreceğini vurgularken, yapılan bütün artışların ''program dengeleri'' içinde olduğunu söyledi. Bakan Türker, devamla şöyle dedi 
     ''Türkiye'de sıkıntı şu ilk defa bir toplu görüşme yapılıyor. İki farklı konfederasyon var. Büyük bir rekabet içinde, en ufak olaya bile hassasiyet gösteriyor. Bunun da topluma yansıması doğal. Artık toplumun örgütlü olmasını, katma değerin paylaşımında hak talebinde bulunmasına, hepimiz kendimizi alıştırmalıyız. Şimdi memur da, örgütlülük hakkın kullanıp talepte bulunuyor. Ben memurların bu talebelerini doğru buluyorum. Örgütlülük haklarını kullanıyorlar. Bu da, katma değerin paylaşımında adaletin sağlanmasında bazı insanların zarar görmesini engelleyen bir oluşumdur.'' 
     
     100 MİLYONLUK LİRALIK ANLAŞMA DOĞRU MU 
     Bir gazetecinin, iyileştirme zammına ilişkin ''100 milyon liralık anlaşma doğru mu'' sorusuna Türker, ''Bu konudaki değerlere bakmadım. Sayın Keçeciler nasıl anlaşmış, hangi konularda anlaşmış... Toplantıya katılan arkadaşlarımız var. Zaten bir sapma olursa, programda arkadaşlar gerekli hatırlatmayı yapıyorlar'' yanıtını verdi. 
     ''2003 yılının bütçesini, ABD'deki görüşmelerde mi çatacaksınız'' sorusu üzerine de Bakan Türker, şunları söyledi 
     ''Biz, 2003 yılı bütçesi çatılmış halde gidiyoruz farkımız o. Unutmayın program bizim programımızdır. Bütçe bizim bütçemizdir ve Türkiye'nin gerçeklerine uymak zorundadır. Zaten uymadığı zaman çeşitli yerlerden sesler gelir. Şu anda görüşümüze göre uygulanan programda en fazla kayba uğramış kesim, tarım kesimdir ve desteklenmesi gereken kesim tarım kesimidir.'' ''Bütçeden tarıma ayrılan pay mı arttırılacak'' şeklindeki soruya karşılık Türker, ''Bütçede mevcut olan paylar, artık kullandırılmaya başlanacak'' dedi. 
     
     FINDIKTAKİ ARZ FAZLASI 
     Türker bu arada, fındıkta arz fazlası bulunduğunu hatırlatarak, şöyle konuştu 
     ''Devletin arz fazlasına müdahil olma görevi var. Bu bir yükümlülüktür. Diğer ürünlerde böyle bir ihtiyaç hasıl olmadı bir fındıkta var. Fiskobirlik devlet adına alacak. Fiskobirliğe görev vereceğiz. Hesaba göre 140 bin ton fındık fazlası var. Fakat bu arz fazlasının devlet tarafından ele alınması gereken miktarı 50 ile 70 bin ton arasındadır. Bu fazla fındık fiyatının düşmesine neden oluyor. 
     Finansman 140 trilyonu geçmez. Bu bütçede var. Dış Ticaret müsteşarlığı fon koyacak, onu bunu bekliyoruz. Fondan gelecek para 90 trilyon, bütçeden de 50 trilyon para var.'' 
     
     ARZ FAZLASI OLAN İKİNCİ ÜRÜN KURU ÜZÜM 
     Türkiye'de şu anda arz fazlası olan iki ürün olduğunu bunlardan birinin fındık, diğerinin kuru üzüm olduğuna işaret eden Bakan Türker, ''son yağmurlar üzümle uğraşanlara zarar verdi, bu üzüntü verici. Kuru üzümde de duruma göre belirlenecek'' dedi. 
     Bu konuda, program içinde kalındığı ve değerler aşılmadığı sürece bugüne kadar en fazla zarar görmüş çiftçiye, köylüye gerekli yardımı yapacaklarını anlatan Devlet Bakanı Türker, ''Bu yardım daha çok destek şeklinde olacak, eskisi gibi ürün alalım, yakalım şeklinde değil'' dedi. 
     
     IMF DÜNYA BANKASI YARIYIL TOPLANTISI 
     Türker, IMF-Dünya Bankası Yarıyıl toplantısı için gidecekleri ABD'de, Türkiye'nin tanıtımının yapılacağını ve yatırımcıların kafalarına takılan sorulara açıklık getirileceğini de söyledi. 
     ABD'deki temasları sırasında Dünya Bankası Başkanı James Wolfenson ile iş yemeğinde bir araya geleceğini, ayrıca IMF yetkilileriyle görüşeceğini anlatan Bakan Türker, ABD Hazine Bakanı ve yardımcısıyla görüşme için uygun günün araştırıldığını da belirtti. 
     Türker, 26 Eylülde Afganistan'ın yeniden yapılandırılması ile ilgili toplantıya katılacağını, bu toplantıda özellikle Afganistan'ın yeniden yapılandırılmasında ekonomik faaliyetlere Türk İşadamlarının nasıl katkı sağlayacağını görüşeceklerini bildirdi. 
     





</TEXT>
</DOC>
