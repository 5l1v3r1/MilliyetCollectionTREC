<DOC>
<DOCNO> 149199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur29.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Aslıtürk zamanaşımıyla kurtuldu... 
</HEADLINE>
<TEXT>

     Muhammet Ciğer ve Orhan Aslıtürk'ün de aralarında bulunduğu 6 sanığın, ''Vergi Usul Kanunu'na muhalefet etmek'' suçundan yargılandığı dava, zamanaşımı nedeniyle ortadan kaldırıldı. 
     İstanbul 2. Ağır Ceza Mahkemesi'ndeki duruşmaya, başka suçtan tutuklu Muhammet Ciğer ile tutuksuz sanık Ziya Ekincioğlu katıldı. Diğer tutuksuz sanıklar Muharrem Ağım, Seda Gengörü, Orhan Yıldırım Çakar ve Orhan Aslıtürk ise duruşmaya gelmedi. 
     Mahkeme Heyeti Başkanı Ahmet Ulucak, sanık avukatlarından Aydın Metin'in, davanın zamanaşımı süresi dolduktan sonra açıldığını belirterek, bu nedenle ortadan kaldırılmasına karar verilmesi isteğiyle mahkemeye başvurduğunu tutanağa yazdırdı. 
     İstem hakkındaki görüşü sorulan Cumhuriyet Savcısı Orhan Erbay, sanıklar hakkındaki davanın, 15 Ekim 2002 tarihinde Bakırköy Cumhuriyet Başsavcılığı'nca açıldığını belirtti. 
     Dosya incelendiğinde Maliye Bakanlığı Hesap Uzmanları Kurulu'nun 19 Eylül 2001 tarihinde Eyüp Cumhuriyet Başsavcılığı'na suç duyurusu yaptığını, evrakın ''yetkisizlik'' kararı ile Zeytinburnu Cumhuriyet Başsavcılığı'na gönderildiğini, buradan da ağır ceza mahkemesinde dava açılması için fezleke hazırlanarak Bakırköy Cumhuriyet Başsavcılığı'na gönderildiğinin anlaşıldığını belirten Savcı Erbay, ilgili mevzuat uyarınca suç tarihinin 26 Ocak 1997 olarak kabul edilmesi gerektiğini, 5 yıllık zamanaşamı süresinin 26 Ocak 2002 tarihinde dolduğunu, ancak iddianamenin bu tarihten sonra hazırlandığını ifade etti. 
     Savcı Erbay, zamanaşamı süresi dolduktan sonra açılan davanın ortadan kaldırılmasına karar verilmesini istedi. 
     Savcı Erbay'ın görüşüne karşı diyecekleri sorulan Muhammet Ciğer, ''Savcının görüşü aslında benim lehime gibi görünüyor, ama ben bu ihracatların gerçek olduğunun ortaya çıkmasını istiyordum'' dedi. 
     Mahkeme heyeti de, iddianamesi zamanaşımı süresi dolduktan sonra hazırlanan davanın ortadan kaldırılmasına karar verdi. 
     Dava iddianamesinde, Ascor firmasının ortakları olan Muhammet Ciğer ve Orhan Aslıtürk ile Bisaş Bursa İplik Sanayi Ticaret A.Ş'nin yetkilileri Muhammer Ağım, Seda Gengörü, Ziya Ekincioğlu ve Orhan Yıldırım Çakar'ın, ''Vergi Usul Kanunu'na muhalefet etmek'' suçundan 1 ile 3'er yıl arasında hapis cezasına çarptırılması isteniyordu. 
     





</TEXT>
</DOC>
