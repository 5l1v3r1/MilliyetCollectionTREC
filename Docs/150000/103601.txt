<DOC>
<DOCNO> 103601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur04.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti gardını aldı... 
</HEADLINE>
<TEXT>

     Kamuoyu yoklamalarında birinci parti olarak gösterilen ve mankenlere kadar hemen her kesimden adaylık başvurusu yapılan AKP, boksörlerle de gardını tamamladı. 
     Eski Boks Federasyonu Başkanı Caner Doğaneli ile eski boks şampiyonlarından Cemal Kamacı, kuruculuğunu yaptıkları AK Parti'nden milletvekili aday adayı oldular. 
     Üç dönem Boks Federasyonu Başkanlığını yürüten ve halen Dünya ve Avrupa Boks Birlikleri Asbaşkanı olan Caner Doğaneli, kurucuları arasında bulunduğu Ak Parti'ye milletvekili adaylığı başvurusunu yaparken bölgesinin kesin olarak belirlenmediğini, Ankara 2. Bölge ya da memleketi olan Elazığ arasında tercih yapılacağını belirtti. 
     Doğaneli ANKA'ya yaptığı açıklamada, siyasete girmesinde amatör sporlardaki sorunların çözümüne katkı sağlamak düşüncesinin etkili olduğunu kaydederek, "Spordaki çifte standardı ortadan kaldırma düşüncesindeyiz. Ak Parti olarak demokrasinin, İslamiyetin ve herşeyin temelinde yatan eşitliği biz sporda da tatbik edeceğiz" dedi. 
     
     İCAP ERERSE DÖVERİZ 
     Eski şampiyon boksör, 27 kez milli formayı giyen ve dört kez Avrupa şampiyonu olan Cemal Kamacı da kurucuları arasında bulunduğu AK Parti'den Sakarya milletvekili aday adayı oldu. Kamacı, ANKA'nın sorusu üzerine daha önce Refah ve Fazilet Partilerinden, 4 kez Trabzon ve 3 kez de Sakarya bölgesinden aday olduğunu anlattı. Yakın dostu olan Tayyip Erdoğan'ın çağrısı üzerine AK Parti'nden aday olduğunu kaydeden Cemal Kamacı, "Meclis'te boksöre ihtiyacı var mı" sorusu üzerine, "Siyaset her insanın hakkı. Biz Türkiye'nin en büyük eksikliğinin adalet olduğunu düşünüyoruz" dedi. 
     Kamacı, Mecliste yaşanan kavgaların hatırlatılması üzerine de, "Bir boksör olarak kavgayı onaylamıyorum. Biz insanlara sevgiyle yaklaşıyoruz ama Türkiye'nin sorunlarının çözümünde icap ederse döveriz de" diye konuştu. 
     





</TEXT>
</DOC>
