<DOC>
<DOCNO> 110556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/soneko04.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker ''500 milyon dolarlık krediyi erken kullanmak istiyoruz'' 
</HEADLINE>
<TEXT>

     Devlet Bakanı Masum Türker, İstanbul yaklaşımına destek için Dünya Bankası'nın öngördüğü 500 milyon dolarlık kredinin erkene alınarak bu yıl sonuna kadar kullandırılmasının planlandığını söyledi. 
     Türker, Washington'da Dünya Bankası Başkanı James Wolfensohn ve IMF Başkanı Horst Köhler ile görüşmesinin ardından düzenlediği basın toplantısında, İstanbul yaklaşımına destek için Türk bürokratların yarın Dünya Bankası yetkilileriyle planlanan çalışmalarına başlayacağını kaydetti. 
     Söz konusu 500 milyon dolarlık kredi aslında Dünya Bankası'ndan 2003-2006 haziran ayları arasında sağlanması öngörülen toplam 5 milyar dolarlık ülke yardım stratejisi CAS kredilerinin bir parçasını oluşturuyor. 
     Türker, reel sektöre destek amacıyla İstanbul yaklaşımının en kısa sürede harekete geçirilmesine katkı için söz konusu 500 milyon doların gelecek yılki CAS'a mahsuben bu yıla aktarılacağını söyledi. Böylece söz konusu kredi, en az 6 ay öne alınmış olacak. 
     Türker, bu arada yine Dünya Bankası ile üzerinde anlaşmaya varılmış olan 500 milyon dolarlık sosyal riski azaltma kredilerinin eğitim için kullanılacak ikinci 100 milyon dolarlık diliminin de bu yıl sonuna kadar Türkiye'ye iletilmesinin kararlaştırıldığını bildirdi. Türkiye, bu 500 milyon doların halen ilk 100 milyon dolarını almış bulunuyor. 
     Bakan Türker, IMF Başkanı Köhler ile görüşmesine değinirken de, dördüncü gözden geçirme dönemine ilişkin konular üzerinde genelde IMF ile mutabık kalındığını anlattı. Bu gözden geçirmenin tamamlanmasının sonunda IMF İcra Direktörleri Kurulu'nun normalde kasım ayının ikinci yarısında 1,6 milyar dolarlık kredi dilimi için toplanmasının planlandığını kaydeden Türker, ''Bu tarih seçimden önce kararlaştırılmıştı. Yani seçim olmasaydı da kasımın ikinci yarısında toplanacaktı'' dedi. 
     Türker, seçim ortamından dolayı aralarında vergi reformu, mali yönetimin şeffaflaştırılması, icra iflas kanun tasarılarının da bulunduğu birkaç düzenlemenin yeni döneme aktarılmasında IMF ile anlayış birliği içinde olunduğunu da kaydetti. 
     Bakan Türker, ''IMF ve Dünya Bankası, Türkiye ile ilişkilerde çok iyi niyetli davranıyor. Dışarıda yansıtıldığı gibi sert politikalardan değil, programın sert uygulanmasından yanalar. Seçim dönemine rağmen gösterdiğimiz iyi performansta mutabıklar'' dedi. 
     Masum Türker, Afganistan'ın yeniden yapılandırılması projelerine ek olarak, Amerikan Eximbank'ın da Türkiye'ye yönelik kredi limitlerini artırmayı planladığını kaydetti. Türker, Eximbank'ın özellikle sivil havacılık alanında isteyenlere kredi açabileceğini ifade ettiğini söyledi. 
     
     SEÇİM TARTIŞMALARI 

     Seçimin gündemde olmasından IMF ve Dünya Bankası yetkililerinin bir rahatsızlık hissetmediğini belirten Türker, Türkiye'de ekonomik olarak her şeyin iyi gitmesine karşın, mayıs ayından sonra belirsizliğe gidilince faiz oranlarının yükseldiğini ve bundan da, ülkeyi belirsizliğe itenlerin sorumlu olduğunu söyledi. Türker, IMF'nin de bu durumun farkında olduğunu ve son raporlarında, ''her şey iyi giderken Türkiye'yi bu duruma itenlere işaret olduğunu'' kaydetti. 
     3 Kasım'da seçimin yapılmamasının Türkiye'ye ekonomik maliyetinin ne olacağı yönündeki bir soru üzerine Türker, ''Bunun ekonomik maliyeti olmaz. Biz, seçimin olmasını istiyoruz. Şu anda faizler bu riski içine almış durumda. Seçimin olmamasının bize tek maliyeti, seçim olacak diye ertelenen kanunların gecikmesi olur. Bir de siyasete olan güven sarsılır. Böylece bir sosyal maliyet ortaya çıkar. Seçim olmazsa yüksek faiz durumu da devam eder'' dedi. 
     Dış yatırımcıların, Adalet ve Kalkınma Partisi'ne sıcak bakmadığı yönündeki bir soru üzerine Türker, AKP'nin Türkiye'de meşru bir parti olduğunu ve seçime girerken bu partiye farklı yaklaşım gösterilmesinden yana olmadığını söyledi. 
     
     ''DSP'NİN BARAJ SORUNU YOK'' 

     Türker, partisi DSP'nin baraj sorunu olmadığını belirterek, ''Bizim partimiz, en deneyimli, güvenilir lidere, Başbakan Bülent Ecevit'e sahip'' dedi. Bakan Türker, biraraya geldiği ABD Hazine Bakanı Paul O'Neill'ın, Ecevit'in ABD'yi ziyaretinde ortaya koyduğu ileri görüşlülüğe, isabetli ekonomik ve siyasi yorumlarına büyük saygı duyduğunu ifade ettiğini de anlattı. 
     Bakan Türker, kendi beklentisine göre DSP'nin oyunun yüzde 14'ten aşağı kalmayacağını belirtti. 
     
     IRAK 

     Devlet Bakanı Türker, gazetecilerin sorusuna karşılık, Irak konusunu ABD'deki temaslarında konuşmadıklarını kaydetti. Türker, ''Biz savaş arzulamıyoruz. Çünkü en büyük zararı biz göreceğiz. Mülteci sorunu, sosyal ve ekonomik olarak, özellikle geri kalmış bölgelerde işsizliği derinleştirir. Biz hiçbir yerde Irak konusunu, bu ne olacak diye masaya yatırmadık'' dedi. 
     ABD'de temaslarını tamamlayan Bakan Türker, bugün Washington'dan ayrılacak. 
     





</TEXT>
</DOC>
