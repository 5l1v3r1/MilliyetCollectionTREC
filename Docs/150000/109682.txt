<DOC>
<DOCNO> 109682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sondun18.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç "Suçlanmak yerine ödüllendirilmem gerekir" 
</HEADLINE>
<TEXT>

     Eski Yugoslavya Devlet Başkanı Slobodan Miloşeviç, Lahey'deki uluslararası savaş suçları mahkemesinde görülen davasının bugün başlayan ikinci aşamasında da suçlamaları reddetti. 
     Miloşeviç, savcının iddianameyi okumasından sonra yaptığı ilk savunmada, Sırpların savaş suçu işlediğini reddederek, savaş kışkırtıcılığıyla yargılanmak yerine, barış için çalışmış olması nedeniyle ödüllendirilmesi gerektiğini iddia etti. 
     ''Hiç şüphesiz Sırplar Bosna ve Hırvatistan'daki Sırplara yardım ettiler, ama bu suç değildi. Savaş değil, barışın sağlanmasına yardım ettiğim için ödüllendirilmem gerekir'' diyen Miloşeviç, savunmasının bir parçası olarak 1992 yılında İngiliz ITV televizyonu tarafından çekilen bir video filmi gösterdi. 
     Bir Sırp toplama kampı olduğu iddia edilen yerin görüntülerinde, dikenli teller arkasındaki erkeklerin açlıktan ölmekte oldukları açıkça görülüyordu. 
     Miloşeviç, bu görüntülerin yanıltıcı olduğunu, çünkü görülen kişilerin hapishanede tutulmadıklarını, açık havadaki bir mülteci kampında olduklarını iddia etti. 
     BM Uluslararası Savaş Suçları Mahkemesi'nin yasadışı ve Sırp halkına karşı bir savaş aracı olduğunu ileri süren Miloşeviç, savaşın sorumlusunun Batılı hükümetler olduğunu iddia ederek, ''Balkanlardaki tek savaş, Yugoslavya'ya karşı, büyük dünya güçleri tarafından çıkarılan ve sürdürülen bir savaştı'' dedi. 
     Davanın başladığı sırada mahkeme binası önünde onlarca Boşnak, savaş zamanındaki Bosna Sırplarının lideri Radovan Karaciç ve zamanın ordu komutanı Radko Mladiç'in tutuklanmasını isteyen bir gösteri yaptı. 
     





</TEXT>
</DOC>
