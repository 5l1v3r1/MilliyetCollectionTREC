<DOC>
<DOCNO> 132827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/spor/spo05.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇILDIRTMAYIN BİZİ’ 
</HEADLINE>
<TEXT>

MHK Başkanı Bülent Yavuz, Kuşadası seminerinde sert açıklamalar yaptı. Yavuz’un dünkü eleştiri yağmurundan, kulüpler, yöneticiler ve futbolcular da nasibini aldı 
     CEMAL ERSEN 

     MERKEZ Hakem Kurulu Başkanı Bülent Yavuz, hakem seminerinde yağdı, gürledi. Kuşadası’nda dün başlayan devre arası hakem semineri, kulüp başkanları ve yöneticilerinin yoğun ilgisine sahne olurken, Yavuz sert açıklamalarıyla dikkat çekti. MHK Başkanı, Türk futbolunun bugün geldiği noktada hakemin katkısını gözardı edenleri vicdansızlıkla suçlarken, "Bizi dışlamaya çalışanlara hodri meydan diyorum. Hiçbir kurum ve bireyin buna hakkı yoktur. Biz, A’dan Z’ye açığız. Kimse hakemlerimiz ile ilgili oturduğu yerden ahkam kesmesin. Camiamızı tahrip etmeye kalkanlar haindir" ifadelerini kullandı. 
     İşte Yavuz’un ilgi çeken sözlerinin konu başlıkları 
     - Buyursun gelsin Avrupalı hakem, Fenerbahçe - Galatasaray derbisini yönetsin. Yolunu şaşırır, yolunu. Bu kıyaslamayı yapıp bizi çıldırtmasınlar. 
     - Bülent Demirlenk, İstanbulspor - Elazığspor maçında elle atılan golü görmedi. Dünya Kupası finali yöneten Collina üç hafta önce aynı hatayı yaptı. Kimse onu acımasızca eleştirmedi. 
     - Türk futbolunda, hakemi aldatmaya yönelik bozuk ruh haline sahip futbolcular var. Yıldız olsun, olmasın. Soruyorum size, bunların ne katkısı var bize. 
     - Hakem kadrolarında gençleştirme operasyonuna girdik. Aşı tuttu. Fidelerin tam olarak kök saldığını anlamak için üzerinden sert bir kışın geçmesi lazım. Lütfen bize zaman tanıyın. 
     - Hakemlerimiz beş yıldır mükemmel eğitim alıyor. Sadece kural öğretmiyoruz. Coğrafya, psikoloji, yabancı dil, iletişim dersi de veriyoruz. Hangi futbolcuya bu eğitimler veriliyor. 
     - Hepimiz aynı geminin içindeyiz. Batarsak hepimiz batarız. İşe başlamadan önce yemin ettik. Ölünceye kadar da bu yemine sağdığız. 
     - FIFA listesi eleştirilip duruyor. Bu MHK ve federasyonun aldığı bir karardır. Kimse bunu daha fazla tartışmasın. 
     - Hakemlerin kasıtlı olarak bazı kulüplerin önünü kestiği iddia ediliyor. Saçmalamasınlar Allah aşkına. Futbolu perişan etmek isteseydik çoktan ederdik. 
     
Kartal’dan zeytin dalı      BEŞİKTAŞ II. Başkanı Hüsnü Güreli, hakemler hakkında açtıkları tüm davalardan feragat ettiklerini açıkladı. Güreli, geçmişte zaman zaman hakemleri eleştirdiklerini belirterek, "Sakin kafayla oturup düşündüğümüzde, sert tepkiler verdiğimizi ve futbol ailesinin huzurunun bozulduğunu gördük. Bu bir hataydı" dedi. Hüsnü Güreli ayrıca, son yıllarda taraftarların, holiganizm politikasının hakemler üzerinde baskı oluşturduğuna da dikkat çekti. 
     GÜRELİ’NİN konuşması büyük alkış alırken, Beşiktaş’la davalı olan Muhittin Boşat ile Metin Tokat tepki vermedi. Kulüpler Birliği Başkanı Cemal Aydın da, hakemlerin ligin ilk yarısını iyi bir seviyede bitirdiğini, ancak maçların zorluk derecesinin düşük olduğunu belirtti. Aydın, "İkinci yarıda maçların zorluk derecesi artacak, doğal olarak sizin de işiniz zorlaşacak. Sizlerin yanınızda değiliz, çünkü sizlerle omuz omuzayız" ifadesini kullandı. 
     
     NOTLAR 

</TEXT>
</DOC>
