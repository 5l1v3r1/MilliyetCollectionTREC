<DOC>
<DOCNO> 132058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur26.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahliye edilen Sümerbank eski Genel Müdürü'ndün açıklamalar... 
</HEADLINE>
<TEXT>

     ''Usulsüz işlemlerle Sümerbank'ın içini boşalttıkları'' iddiasına ilişkin bankanın eski sahibi Hayyam Garipoğlu'nun da aralarında bulunduğu 47 sanıklı dava kapsamında yargılanmasına yeni başlanan bankanın eski Genel Müdürü İsmail Emen, görev yaptığı süre içinde Sümerbank'ın ''altın dönemi''ni yaşadığını öne sürdü. 
     İstanbul 6. Ağır Ceza Mahkemesi'ndeki duruşmaya, gıyabi tutuklu olarak aranırken 13 Ocak 2003 tarihinde Atatürk Havalimanı'nda yakalanan ve ertesi gün tutuklanarak cezaevine konulan İsmail Emen ile tutuksuz sanıklardan Cengiz Biçer katıldı. Hayyam Garipoğlu'nun da aralarında olduğu tutuksuz 45 sanık ise gelmedi. 
     Duruşmada sorgusu yapılan İsmail Emen, bankada genel müdür olarak 7 ay görev yaptığını, eşinin ''beyin kanseri'' olduğunu öğrenince de tedavi amacıyla ABD'ye gitmeleri gerektiğinden görevinden ayrılmak istediğini bildirdi. 
     Bu dönemde Hayyam Garipoğlu'nun ''Malki Cinayeti''ne ilişkin gözaltına alınması nedeniyle bankanın krize girdiğini kaydeden Emen, şöyle devam etti 
     ''Hazine yetkilileri ve arkadaşlarım, böyle bir dönemde ayrılmamın bankaya zarar vereceğini düşünerek istifama izin vermediler. Ancak eşimin günleri sayılıydı. Yanında bulunmam gerekiyordu. İstifa etmedim ama fiili olarak görevimden ayrıldım. Aradan biraz zaman geçince de istifa ettim.'' Eşinin tedavisi sürdüğü için ABD'den ancak doktorlar izin verince Türkiye'ye dönebildiklerini, bu süre içinde Şişli Adliyesi'nde yürütülen 2 soruşturma kapsamında ifade verdiğini anlatan Emen, devlet terbiyesi almış biri olarak hiçbir zaman kaçmadığını ve ABD'de bulunduğu süre içinde adresini konsolosluğa bildirdiğini dile getirdi. 
     
     OFF-SHORE BANKALAR... 
     Emen, bütün bankaların off-shore bankalarla çalıştığını, göreve geldiğinde Sümerbank'ın da birlikte çalıştığı bir off-shore banka bulunduğunu belirterek, Nesim Malki'nin varislerinin sahibi oldukları bu bankayı daha sonra Ali Avni Balkaner'e sattıklarını bildirdi. 
     Komisyonlar nedeniyle Balkaner'le anlaşmaya varılamadığını, diğer bankaların da yüksek komisyon istediklerini anlatan Emen, bunun üzerine grubun bir off-shore banka kurmasının gündeme geldiğini, ancak bu kuruluş aşamasında kendisinin görev almadığını kaydetti. 
     Emen, off-shore bankayla yaptıkları çalışmalar sonucunda geçmiş yılların zararlarını kapattıklarını, Malki cinayeti gündeme gelinceye kadar da ayda 2-3 trilyon lira kar ettiklerini ve bu dönemde bankanın ''altın dönemi''ni yaşadığını söyledi. 
     
     YÜZDE 300'LÜK İPOTEK 
     Hayyam Garipoğlu'nun gözaltına alınmasından sonra herkesin battığını düşündüğü bankayı krizden çıkardığını belirten Emen, ''Kendimi, dalgalı denizlerde gemisini limana sağ salim getirmiş bir kaptan olarak düşünüyorum'' dedi. 
     Genel müdürlüğü döneminde Garipoğlu'na baskı yaparak, grup şirketlerinin kullandığı kredinin yüzde 300 fazlası değerinde ipotek aldığını ifade eden Emen, sözlerini şöyle sürdürdü 
     ''Hayyam Garipoğlu beni sevmez. Ben de kendisinden pek hoşlanmam. Ancak Sezar'ın hakkını Sezar'a vermek gerek. Bizim isteklerimize hiç itiraz etmedi. 'Sermaye artırımına gitmek gerek' dedim. Fabrikasını sattı, artırdı. 'Bu yetmez' dedim, yeniden sermaye artırımına gitti. Hatta Hayyam Garipoğlu'nun, babasının kefen parası olarak tuttuğu 800 milyar liraya bile el koyduk.'' Usulsüz olduğu söylenen kredilerin hepsinin yasalara uygun şekilde ve kredibilitesi bulunduğu düşünülen şirketlere verildiğini belirten Emen, kendisi döneminde off-shore bankaya mevduat alınmadığını da sözlerine ekledi. 
     
     EMEN'E TAHLİYE 
     Duruşmada söz alan Emen'in avukatı Betül Ümit, müvekkilinin eşinin ''sayılı günü'' olduğunu, Emen'in tutukluğunun sürmesi halinde son günlerinde eşinin yanında bulunma hakkının elinden alınmış olacağını söyledi. 
     Emen'in diğer avukatları da, müvekkillerinin tahliyesini istediler. 
     Dosya kapsamı, savunmasının alınmış olması ve delil durumunu göz önüne alarak İsmail Emen'in tahliyesine karar veren mahkeme heyeti, Hayyam Garipoğlu, Mehmet Nida Garipoğlu, Nizam Garipoğlu, Cengiz Biçer ve Murat Yüksel hakkındaki yurtdışına çıkış yasağının devamını kararlaştırdı. 
     Duruşma, dosyadaki eksikliklerin giderilmesi amacıyla ertelendi. 
     
     İDDİANAMEDEN 
     Birleştirilen iki davanın iddianamesinde, sanıkların işledikleri suçlar ''cürüm işlemek için teşekkül oluşturmak'', ''teşekküle bilerek yardım etmek'', ''bankayı aracı kılarak dolandırıcılık yapmak ve bu suça iştirak'', ''tahsis edilmemesi gereken bir kredinin açılmasını sağlamak maksadıyla dolandırıcılık yapmak'' ile ''banka parasını zimmete geçirmek'' olarak gösteriliyor. 
     Hayyam Garipoğlu'nun olayın 245 mağduru olduğu düşünülerek 808.5 ile 2017 yıl Garipoğlu Grubu'na bağlı çeşitli şirketlerin ortağı olan M. Nida, Nizam ve Kasım Garipoğlu'nun 739 ile 1647'şer yıl Sümerbank Yönetim Kurulu üyesi Cengiz Biçer'in 763 ile 1904 yıl arasında ağır hapis cezalarına çarptırılması istenen iddianamelerde Şükrü Karahasanoğlu, İsmail Emen, Muhammet Ciğer, Mehmet Faruk Keçeli ve Orhan Aslıtürk'ün de aralarında olduğu diğer 42 sanığın da 1 ile 54 yıl arasında değişen çeşitli ağır hapis cezalarına çarptırılmaları öngörülüyor. 
     





</TEXT>
</DOC>
