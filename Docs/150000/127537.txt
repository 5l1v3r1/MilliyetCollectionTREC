<DOC>
<DOCNO> 127537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/spor/spo03.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevkiiler belli, isimler belirsiz 
</HEADLINE>
<TEXT>

Savunmanın sağ kanadına, orta alana ve forvete futbolcu arayan Galatasaray, el attığı her futbolcudan somut bir yanıt alamadı. Insua’dan yüksek bonservis bedeli nedeniyle uzaklaşan Aslan, Reiziger ve Revivo’dan cevap bekliyor 
     ERHAN TELLİ 

     Kutuzov gündemde 
     TRANSFERDE birçok kapıyı çalan ancak maddi sıkıntı nedeniyle rahat hareket edemeyen Galatasaray, mevkiileri belirledi ama buna uygun isimleri bulamadı. Sarı-Kırmızılılar’ın, savunmanın sağ kanadına, orta alana ve forvete kesinlikle bir futbolcu transferi yapacağı öğrenildi. Sarı-Kırmızılı ekibin son olarak, Fatih Terim’in Milan’a transfer ettiği, bu sezon Sporting Lisbon’a geçen Kutuzov ile ilgilendiği ifade edildi. 
     
     Insua el yaktı 
     ARJANTİNLİ Insua’dan ise fazla fiyat nedeniyle geri adım atıldı. Independiente bu oyuncuyu kiralamaya yanaşmazken, bonservis ücretini de 6 milyon dolar olarak bildirdi. Bunun üzerine Galatasaray Insua’dan şimdilik vazgeçti. Reizeger konusunda ise bekleme devam ediyor. Terim’in sağ kanada özellikle istediği adam olan Holandalı için Barcelona ile temaslar sürüyor. Kesin kararın yılbaşından sonra verileceği belirtildi. 
     
     Popescu işi çok zor 
     REVİVO konusu ise beklemeye alınmasına rağmen sıcaklığını koruyor. Başkan Özhan Canaydın’ın geçtiğimiz günlerde bir televizyon kanalında, Fenerbahçe ile her türlü bağlarını koparması halinde alabileceklerini söylemesi, beklentileri artırdı. Bu yüzden yönetim, Revivo’nun Fenerbahçe arasındaki görüşmelerin bitmesini merakla bekliyor. Terim’in libero transferini düşünmemesi nedeniyle Popescu işi de zora girdi. 
     
Chiesa-Serginho ilgisi      FATİH Terim’in İtalya’daki görevi bitti ama Çizme basını yine de tecrübeli çalıştırıcıyı her gün sayfalarına taşıyor. Corriere dello Sport dün de Terim’in, eski oyuncuları Lazio’dan Chiesa ve Milan’dan Serginho’yu istediğini iddia etti. 
     BU arada Corriere dello Sport’ta yer alan, "Terim, Hasan Şaş’ın ocak ayında Inter’e gitmesini önlemek için Inter’den yönetici Oriali ile kavga ediyor" haberi yalanlandı. Lele Oriali, sağ kanat düşündüklerini, Hasan’ın listede bulunmadığını söyledi. 
     
Hayırlı kaleciler      EROL DEMİRKOL 

     ASLAN’IN kalecileri hayırlı çıktı. 1.5 yıl önce Galatasaray’dan ayrılan Taffarel’in 900 bin dolarlık alacağı için henüz kulübün kapısını çalmadığı bildirildi. Birçok eski futbolcunun aksine UEFA’ya başvurma gereği dahi duymayan Sambacı’nın, yapılacak ödemelerde ilk sırada bulunduğu belirtildi. 
     İKİ sezondur takımda bulunan Mondragon da ülkesine gitmeden önce çalışanlara cömertlik yaptı. Kolombiyalı kaleci, masörler ve malzemeciler başta olmak üzere, çalışanlara 150 ile 200’er dolar arasında para dağıttı. 20 çalışana, yaklaşık 4 bin dolar harçlık verdi. 
     
Ümit Karan’ın acı günü      MÜNİR BAĞRIAÇIK 

     GALATASARAYLI milli futbolcu Ümit Karan’ın babası Süleyman Karan, önceki gece sabaha karşı Almanya’nın başkenti Berlin’de, tedavi gördüğü hastanede vefat etti. Bir süredir rahatsızlığı nedeniyle hastanede yatan ve yakalandığı amansız hastalıktan kurtulamayarak yaşama veda eden Süleyman Karan’ın cenazesi dün sabah Berlin Türk Şehitliği’ndeki morga getirildi. Baba Karan’ın gelecek hafta içinde Berlin’in Spandau semtindeki mezarlığa defnedileceği öğrenildi. 
     
Kocaelispor’un 1.5 milyon dolar ısrarı      KÖRFEZ, Volkan’ı satarak maddi krizden kurtulmayı düşünüyor. Kocaelispor, Galatasaray tarafından istenen genç futbolcu için 1.5 milyon dolarda ısrar ediyor. Buna karşın Sarı - Kırmızılılar ise 300 bin dolar ile iki futbolcu öneriyor. Bu arada Kocaelispor eski Teknik Direktörü Hikmet Karaman da kulüpten alacaklarına karşılık Yeşil - Siyahlılar’ın federasyondan alacağı paraya temlik koydurdu. 
     



 SPOR 




























</TEXT>
</DOC>
