<DOC>
<DOCNO> 118355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/siyaset/siy05.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller’in istifası istenecek 
</HEADLINE>
<TEXT>

Büyük kongre çekişmesinin başladığı DYP’de, Kozakçıoğlu ve Attila Çiller’in aday olmamasını istiyor. 32 il kongresi bu ay başlayacak 
     AYDIN HASAN Ankara 

     DYP’de, Genel Başkan Tansu Çiller ile, siyaseti bırakmasını isteyen gruplar arasında büyük kongreye yönelik çekişmeler başladı. Çiller, bugün saat 15.00’te, Ankara’da toplanacak DYP Başkanlık Divanı’na katılacak. Aralarında Hayri Kozakçıoğlu ve İsmet Attila’nın da bulunduğu divan üyelerinin, kongrede kesinlikle aday olmamasını isteyecekleri Çiller, perşembe günü de Genel İdare Kurulu toplantısına katılacak. Toplantıda bazı üyelerin Çiller’in istifa etmesini isteyeceği belirtilirken, kongre takviminin işletilmesi kararı da alınacak. GİK’te oluşacak siyasi denge, Çiller’in siyasi hayatı açısından da hayati önem taşıyacak. Çiller’e yakın isimler, Başkanlık Divanı’nın istifa etmesini isterken, genel başkan yardımcılarının bir bölümü bunu "Çiller’in siyasi manevrası" olarak değerlendirdi. 
     GİK üyesi Faris Özdemir ise, Çiller için "eski genel başkanımız" ifadesini kullandığı ve il başkanlarına göndereceği mektubunda şu ifadeleri kullandı 
     "İçeriden ve dışarıdan vuruldun. Ayrıca yağcılar, yalaklar ve salaklar da vardı arkanda. Eski genel başkanımız onurlu bir davranışla, mazide güzel günlerde yer almak için siyasetten çekildi. O kalplerimizde sevap ve hatalarıyla yer alacak. Bizse yaralarımızı onaracağız." Kongrenin ocak ayında yapılması bekleniyor. Bu ay ise, içinde İstanbul, İzmir, Bursa, Manisa’nın bulunduğu 32 ilin kongresinin yapılması umuluyor. 
     



 SİYASET 













</TEXT>
</DOC>
