<DOC>
<DOCNO> 110126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/spor/spo04.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
EVDEKİ ISTIRAP 0-1 
</HEADLINE>
<TEXT>

Trabzonspor, Samsunspor’a 87. dakikada Celil’in golüyle boyun eğdi, ligde ikinci kez vurgun yedi. Avni Aker’de son altı maçında toplam 13 puan kaybeden Karadeniz ekibi sahasında gün yüzü göremedi 
     TEKNİK Direktör Samet Aybaba, bazı oyuncularını kadro dışı bırakabileceğini söyledi. Hakemi ve seyirciyi eleştiren Aybaba, "Sezonun en iyi futbolunu oynadık. Ne yazık ki yine gol atamadık. Komik bir golle rakibimize boyun eğdik. Samsunspor gol attı, seyirci rakibi alkışladı. Burada Trabzon’u temsil ediyoruz. Bunun nedenini anlamış değilim" diye konuştu. 
     HAKEMİN çok kötü yönetim gösterdiğini belirten Aybaba, "Trabzon hem rakipler, hem de hakemler için en rahat deplasman olmuş. Her türlü önlemi alacağız. Bazı oyuncularımızı uyaracağım, gerekirse kadro dışı bırakacağım. Top kazanmak için rakibe baskı yapmayanlar var" diye konuştu. Öte yandan sezon başında Samsun’a giden Osman, ilk kez Trabzon’a karşı forma giydi. 
     AVNİ Aker’de 182 gündür kazanamayan Bordo-Mavili ekip, Samsunspor karşısında büyük yara aldı. Trabzonspor, bulduğu gol pozisyonlarını değerlendiremedi, konuk ekip ise kontrataklarla rakip kaleyi yokladı. Ev sahibi, yakaladığı pozisyonlarda kaleci Shorunmu’yu geçemedi. 41’de İlhan’ın bir kafa şutu direkten dışarıya gitti. 87’de Celil rakiplerini tek tek çalımladı, günün başarılı ismi Petkovic’i de avlamayı başardı. 
     
     Talihsiz Oumar 
     FRANSIZ futbolcu, son idmanda sakatlanınca, kadrodan çıkarıldı. Ayak bileği dönen ve en az iki hafta sahalardan uzak kalacağı bildirilen Oumar’ın yerine kadroya Serkan Özsoy çağrıldı. Uzun süredir 18’e giremeyen Mehmet Kahraman ilk on birde sahaya sürüldü. 
     



 SPOR 


























</TEXT>
</DOC>
