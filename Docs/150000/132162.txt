<DOC>
<DOCNO> 132162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun09.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de olası Irak savaşına karşı olanların sayısı artıyor 
</HEADLINE>
<TEXT>

     İngiltere'de yapılan bir kamuoyu araştırması, olası Irak savaşına karşı olanların sayısının son birkaç ayda arttığını gösterdi. 
     Londra'nın dün Körfez'e 26 bin asker göndereceğini açıklamasından sonra Mori Sosyal Araştırma Enstitüsü tarafından yayımlanan kamuoyu araştırması, BM desteği olmadan Irak'a savaşa karşı olanların oranının yüzde 77 olduğunu ortaya koydu. Mori'nin geçen Eylül ayında yaptığı araştırmada bu oran yüzde 70 olarak çıkmıştı. 
     Son araştırmada, BM'nin onaylaması durumunda İngiltere'nin Irak'a askeri harekata katılmasını destekleyenlerin oranının yüzde 61 olduğu belirtilirken, Eylül ayına göre bu oranda yüzde 10 azalma olduğu kaydedildi. 
     Araştırmada, Başbakan Tony Blair'in Irak krizine yaklaşımını onaylamayanların oranının yüzde 62 olduğu belirtilirken, Ekim ayında yapılan araştırmada bu oranın yüzde 47 olduğuna dikkat çekildi. 
     ABD Başkanı George Bush'un Irak kriziyle ilgili tutumunu onaylamayanların oranı yüzde 68 çıkarken, Eylül ayındaki araştırmada yüzde 59 çıkan oranın da son araştırmada arttığı görüldü. 
     Mori Enstitüsü'nün, araştırma için 17-20 Ocak günleri arasında 955 İngilizle görüştüğü belirtildi. 
     





</TEXT>
</DOC>
