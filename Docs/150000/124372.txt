<DOC>
<DOCNO> 124372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun12.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nato zirvesi başladı... AB, Türk tavrının değişmesi bekliyor 
</HEADLINE>
<TEXT>

     NATO üyesi ülkelerin Brüksel'deki daimi temsilcilerinden oluşan NATO Konseyi, İttifak ile AB arasında güvenlik işbirliğini ve Avrupa Güvenlik ve Savunma Politikası AGSP konusunu tartışmak üzere Brüksel'de toplandı. 
     Türkiye'nin Daimi Temsilci Büyükelçi Ahmet Üzümcü tarafından temsil edildiği Konsey toplantısında, ''Kopenhag zirvesi ışığında'' AGSP konusunun ele alınacağı ifade edildi. 
     
     AB'NİN BEKLENTİSİ 
     AB, AGSP çerçevesinde, 2003 yılına kadar, 60 bin askerlik bir güç oluşturmayı ve kriz yönetimlerinde rol oynamayı hedefliyor. Askeri yetenekleri özellikle istihbarat ve planlama alanında kısıtlı olan Batı Avrupa ülkeleri, bu çerçevede, NATO olanaklarını kullanmak ve bu amaçla İttifak ile bir anlaşma imzalamak istiyorlar. 
     Türkiye, AGSP'nin karar mekanizmasına, AB üyesi olmayan NATO müttefiklerinin etkin katılımını istemiş ve tavır koymuştu. İki yıl süren müzakereler sonunda, geçen Aralık ayında, ABD, Türkiye ve İngiltere arasında varılan uzlaşma sonunda, ''Ankara Belgesi'' imzalanmış, AB'nin onayına sunulmuştu. 
     AB, Brüksel zirvesinde, bir ''Brüksel Belgesi'' üzerinde mutabakata vardığını açıklamıştı. AB Ortak Dış Politika ve Güvenlik Yüksek Temsilcisi Javier Solana, NATO-AB işbirliğinin somutlaşması için bu metini NATO'ya sunmakla görevlendirildiğini, belgenin NATO'da da yakın zamanda onaylanarak resmiyet kazanacağını düşünüdüğünü söylemişti. Solana, ısrarlı sorular karşısında, ''Ben bir ülke ile değil, NATO ile müzakere yapmakla görevlendirildim. Resmi görüşmeler NATO ile olacak'' diye konuşmuştu. 
     Solana'nın beklentileri gerçekleşmemiş, geçen ay yapılan NATO Prag zirvesinde de konu tartışılmamıştı. 
     
     TÜRKİYE'NİN TAVRI 
     Brüksel Belgesi'nin ''geniş ölçüde tatmin edici'' olduğunu belirten Türk diplomatik kaynaklar, sorunun bu belgeden doğmadığını ifade ediyorlardı. 
     Ankara, Kıbrıs Rum yönetiminin, olası AB üyeliği çerçevesinde AGSP'ye ve dolayısıyla NATO'ya katılımına karşı çıkıyor ve bu unsura bir çözüm bulunmadığı sürece, NATO-AB işbirliğinin somutlaşmasına karşı tavır izleyeceğini belirtiyor. 
     Kıbrıs sorununa çözüm bulunmadan GKRY'nin AB'ye üye olarak kabul edilmemesi gerektiğini de belirten Türkiye, AGSP konusunun, ''bazılarının ileri sürdüğü gibi'', Kopenhag zirvesinde bir pazarlık unsuru olmayacağını kaydediyordu. 
     Türklerin, ''tanımadıkları bir devletin temsilcilerini, Türkiye'nin üye olduğu NATO'da görmek istemedikleri'' ifade ediliyor ve Kıbrıs sorunu çözülmedikçe bu tavrın değişmeyeceği üzerinde duruluyordu. 
     Amerikalıların, ''bu işin Türkiye'yi tatmin edecek şekilde çözülmesini istedikleri ve bu konuda Ankara'ya teminat verdikleri, Türkiye'ye baskı yapılmasına karşı oldukları, sağlıklı bir formül istedikleri'' de belirtiliyordu. 
     
     KOPENHAG'DAN İŞARETLER 
     AB devlet ve hükümet başkanları, Kopenhag'da, AB'ye katılımı öngörülen 10 aday arasında bulunan Kıbrıs Rum kesimi ve Malta'nın, ''NATO üyesi olmadıkları'' gerekçesiyle, AGSP dışında bırakılmasına yönelik bir formül geliştiriyorlar. Bu formülün, Türkiye'ye güvence getireceği ileri sürülüyor. Ancak bazı diplomatik kaynaklar, Kıbrıs Rum kesiminin, 2004'te AB üyesi olmasının ardından, söz konusu güvencenin anlamını yitireceği görüşü üzerinde duruyorlar. 
     Brüksel'de devam eden NATO Konseyi toplantısının aralıklı olarak geç saatlere kadar sürebileceği, gelecek hafta da devam edebileceği belirtiliyor. 
     AB kanadı, toplantıda, önce NATO'lu müttefiklere Kopenhag'da alınan kararlar konusunda ayrıntılı bilgi verileceğini belirttiler. 
     Konsey'deki büyükelçilerin, başkentleriyle çeşitli temaslar kurarak değerlendirmelerde bulunmaları öngörülüyor. 
     AB'li diplomatik kaynaklar, NATO ile AB arasında işbirliği anlaşmasının, gelecek hafta, törenle imzalanması olasılığından söz ediyorlar. 
     





</TEXT>
</DOC>
