<DOC>
<DOCNO> 107881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun21.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi "Brüksel zirvesinden büyük adımlar umuyorum" 
</HEADLINE>
<TEXT>

     AB Komisyonu Başkanı Romano Prodi, tam üyelik müzakereleri devam eden adaylar ve Türkiye'ye ilişkin ilerleme raporlarının 9 Ekim'de açıklanacağını, komisyonun, üyeliğe hazır olan adayları bu şekilde bildireceğini söyledi. 
     Komisyonu ziyaret etmek üzere Brüksel'de bulunan Fransa Başbakanı Jean-Pierre Raffarin ile birlikte ortak basın toplantısı düzenleyen Prodi, 24-25 Ekim'de yapılacak Brüksel zirvesinde ''büyük adımlar'' atılmasını umduğunu, ''engellerin aşıldığını'', Kopenhag zirvesinden de ''umutlu olduğunu'' söyledi. 
     Prodi, bazı sorunların gündemde kaldığını belirterek, İrlanda'da yapılacak referandumu buna örnek gösterdi ve komisyonun bu referanduma müdahalede bulunamayacağını kaydetti. 
     Romano Prodi, AB'nin genişleme için ihtiyacı olan kurumsal reformlar konusunda da uzlaşmaya varılacağını umduğunu ifade etti. 
     Fransa Başbakanı Raffarin de genişlemeden yana olduklarını, Fransa'nın bu konuda yapıcı bir yaklaşım sergilediğini, genişlemenin AB'ye güç kazandıracağını, kamuoylarının buna hazırlanması gerektiğini, 2004'te büyük bir siyasi randevunun söz konusu olduğunu anlattı. 
     Raffarin, 3 Fransız milletvekilinin Irak'a giderek çeşitli temaslarda bulunmasını nasıl değerlendirdiğinin sorulması üzerine, ''Paris hükümeti, bu heyetin neden, hangi mali kaynaklarla Irak'a gittiğini bilmiyor. Bu tavır, Fransa'nın çizgisinde değildir ve bunu kesinlikle onaylamıyoruz. Fransa'nın politikası dışında, bireysel bir girişim söz konusudur'' dedi. 
     





</TEXT>
</DOC>
