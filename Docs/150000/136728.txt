<DOC>
<DOCNO> 136728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun24.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Papa, Tarık Aziz'i kabul etti... 
</HEADLINE>
<TEXT>

     Katolik dünyasının ruhani lideri Papa 2. Jean Paul, Irak Başbakan Yardımcısı Tarık Aziz'i kabul etti. 
     83 yaşındaki Papa, Vatikan içindeki Papalık özel kütüphanesinde Tarık Aziz ile yaklaşık 20 dakika baş başa görüştü. Irak'a yönelik olası askeri müdahaleyi engellemek için, Katolik dininin merkezi olan Vatikan'a gelen Aziz, Papa'dan sonra Vatikan Başbakanı Kardinal Angelo Sodano ve Dışişleri Bakanı Kardinal Jean Louis Tauran ile görüşüp, Vatikan'dan ayrıldı. 
     Aziz-Papa görüşmesinden haber ve görüntü alabilmek için çeşitli ülkelerden çok sayıda gazeteci Vatikan'a gelirken, basın salonunun bulunduğu Vatikan dışında beklemek zorunda kalan gazeteciler arasında haber yarışından dolayı büyük tartışma ve kavgalar çıktı. 
     Aziz, Vatikan'daki görüşmeleri sonrasında bir açıklama yapmazken, Vatikan Sözcüsü Navarro Valls'ın yazılı bir açıklama yapması bekleniyor. 
     2 gündür Roma'da bulunan Aziz, bu sabah bazı muhalefet liderleri ile biraraya geldi. 
     Sol partilerin ittifakı Zeytin Dalı'ndan parlamenterler ile dün akşam yemek yiyen Aziz, bu sabah eski Dışişleri Bakanı ve şu anda Senato Başkan Yardımcısı olan Lamberto Dini, eski Senato Başkanı Nicola Mancino ve eski Cumhurbaşkanı Oscar Luigi Scalfaro ile görüştü. 
     Aziz, Vatikan'dan ayrıldıktan sonra İtalya Dışişleri Bakanı Franco Frattini ile olan randevusuna gitti. 
     





</TEXT>
</DOC>
