<DOC>
<DOCNO> 146172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun26.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Merkez Komutanlığı Operasyona ara verilmedi 
</HEADLINE>
<TEXT>

     Amerikan Merkez Komutanlığı, sıkı direniş ve malzeme eksikliği nedeniyle Irak'taki askeri operasyona 4 ila 6 gün arasında ara verildiği haberlerini yalanladı. 
     Katar'daki Merkez Komutanlığı'nda basın toplantısı düzenleyen Amerikalı Tümgeneral Victor Renuart, Irak'ta Saddam Hüseyin'i iktidardan uzaklaştırmaya yönelik operasyonda herhangi bir mola olmadığını belirterek, muharebe alanındaki bazı duraklamaların operasyona ara verilmiş gibi algılanmaması gerektiğini söyledi. 
     Amerikalı bazı komutanlar sabah saatlerinde yaptıkları açıklamada, sıkı direniş ve malzeme eksikliği nedeniyle Irak'taki askeri operasyona 4 ila 6 gün arasında ara verilmesi talimatı verildiğini ileri sürmüşlerdi. 
     Adlarının açıklanmasını istemeyen Amerikalı askeri yetkililer, dün emri verilen ''operasyon molasının'', ordu lojistik sorunları çözümleyene kadar askerlerin ülkenin kuzeyine doğru ilerleyişinin bir süre durdurulacağı anlamına geldiğini söylemişlerdi. 
     Yetkililer, bu duraklama sırasında işgal gücünün, ağır hava bombardımanıyla Irak birliklerine saldırısının süreceğini belirtmişlerdi. 
     




</TEXT>
</DOC>
