<DOC>
<DOCNO> 121238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/magazin/amag.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AYRILDILAR 
</HEADLINE>
<TEXT>

Özür dileyen eşinin mazeretlerini kabul etmeyen Hülya Avşar, "Bir kez daha düşün" diyen büyükleri de dinlemeyip kararını açıkladı "Artık aynı çatı altında yaşayamayız" 
     YAŞAR ÇAKMAK 

     Hülya Avşar, eşi Kaya Çilingiroğlu’nu affetmedi. Avşar, Reyhan Gökdeniz’le yaptığı kaçamaktan sonra, "Oyuna geldim. Bana tuzak kurdu" deyip kendisinden özür dileyen eşinin mazeretlerini kabul etmedi. Avşar’ı verdiği karardan annesi Emral Avşar ve kayınvalidesi Gülümser Çilingiroğlu ve dostları da döndüremedi. Annesi ve kayınvalidesi kızları Zehra’nın hatırına Avşar’dan Çilingiroğlu’na son bir kez daha şans vermesini istedi. Kız kardeşi Helin Avşar ise, yeğeni Zehra’yı alıp dışarı çıktı. Emral Avşar, Gülümser Çilingiroğlu ve Kaya Çilingiroğlu ile saatler süren tartışma sonunda Hülya Avşar, kesin kararını açıkladı 
     "Artık aynı çatı altında yaşayamayız." 
     Hülya Avşar’ın kararını açıklamasından sonra Tarabya Nurol Sitesi’ndeki evden önce kayınvalide Gülümser Çilingiroğlu, "Sen bilirsin. Vereceğin karara saygı duyuyorum" diyerek ayrıldı. Annesinin ardından Kaya Çilingiroğlu da, golf malzemelerini alıp evi terk etti. Çilingiroğlu’nun Antalya’ya gidip, bir süre golf oynayıp, stres atacağı belirtildi. 
     Avşar ise evde, annesiyle başbaşa kaldı. Emral Avşar kızına, "Bu senin kararın. Sabaha kadar bir kez daha düşün" dedi. Aile üyelerine aldığı kararı bir gece daha düşünüp sabah düzenleyeceği basın toplantısıyla duyuracağını bildiren Hülya Avşar, bir kaç saat iç sesini dinledikten sonra basın toplantısından vazgeçti ve medyaya duyuracağı açıklamayı 12 saat öne çekti. Avşar, şu açıklamayı yaptı 
     "Eşim Kaya Çilingiroğlu ve ben, ayrı yaşamaya karar verdik. Kendisi dün geceden itibaren evden ayrılmıştır. Ancak elbette zaman zaman bu eve de girip çıkacaktır. Bundan herhangi bir sonuç çıkarılmamasını, yanlış yorumlar yapılmamasını rica ederim. Önümüzdeki günlerde kesin kararımızı vermeye çalışacağız. Ve bu son karara kadar ayrı kalacağız. Herhangi bir değişiklikte hepinizi bilgilendireceğim." 
     Yakınlarının "Hayatının en zor kararını verdi" dediği Avşar, moral depolamak için bayramda kızı Zehra’yla birlikte Dubai’ye gidecek. 
     
"Kaya’nın durumu erkeklere ders olsun"      BİRSEN ALTUNTAŞ 

     Bir tanıtımda Erbil Süel firması tarafından 7.5 milyar değerinde 150 gramlık, 8 ayar altından yapılan 25 numara ayakkabı hediye edilen Ebru Şallı da bu konuda taraf oldu... Ve şunları söyledi "Türkiye’deki erkekler Kaya Çilingiroğlu’nun durumuna dikkatle bakıp ders çıkarmalı. Küçük bir kaçamak diye düşündükleri bir olay başlarına bela açabilir. Harun aldatırsa gözünün yaşına bakmam, hemen terk ederim." 
     



 MAGAZİN 













</TEXT>
</DOC>
