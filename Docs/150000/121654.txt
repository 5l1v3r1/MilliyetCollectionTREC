<DOC>
<DOCNO> 121654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur02.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta kongreye kadar Ekrem Pakdemirli... 
</HEADLINE>
<TEXT>

     ANAP 3. Olağanüstü Kongresi, genel başkan ve MKYK seçimi gündemleriyle 11 Ocak 2003'te toplanacak. 
     ANAP MKYK, parti genel merkezinde 3 Kasım seçimlerinin ardından ilk toplantısını yaptı. 6 saat süren toplantıda, Yılmaz, daha önceden açıklandığı şekilde istifa ederken, genel başkan vekilliği görevine Ekrem Pakdemirli seçildi. 
     Toplantıda, Başkanlık Divanı tarafından önerilen 11 Ocak 2003 tarihi onaylanırken, toplantı gündemine MKYK üyelerinin seçimi de eklendi. ANAP tüzüğüne göre, olağanüstü kongrede, önceden belirlenen gündem maddeleri görüşülüp karara bağlanabiliyor. 
     Toplantının ardından Yılmaz, bir grup partilinin alkışları arasında genel merkez binasından ayrıldı. 
     
     ''KONJONKTÜR DEĞİŞECEK VE ANAP LEHİNE DÖNECEK'' 

     Edinilen bilgiye göre, Yılmaz toplantıda yaptığı konuşmada, 3 Kasım seçimlerinden başarısız çıkmanın nedenini, uygulanan ekonomik programın sonuçlarının alınmadan seçime gidilmesi olarak gösterdi. Yılmaz, ''Dünyanın hiçbir yerinde böyle bir programı uygulayan parti sandıktan çıkmamıştır. Ama yine gelsek iktidara, aynı programı uygulardık. Çünkü bu program, Türkiye için yararlı bir program'' dedi. 
     Uygulanan programın sosyal kesimlere yaşattığı sıkıntının hükümet ve meclisteki partilere tepki olarak geri döndüğünü ifade eden Yılmaz, kendisine ihtiyaç olan her dönemde partisine yardımcı olacağını ve çalışacağını söyledi. 
     MKYK üyelerinden olağanüstü kongrede genel başkan adayı olacak kişiyi genel başkan vekili olarak seçmemelerini tavsiye eden Yılmaz, kendisini partiyi yeniden toparlamaya hazır hissetmediğini ve ''yorgun'' olduğunu ifade etti. 
     Seçimlerden birinci çıkan partinin durumunu da değerlendiren Yılmaz, ''AK Parti toplama bir yapıya sahip. Onun için sıkıntılar yaşayacaklardır'' dedi. 
     Konjonktürün değişeceğini ve ANAP lehine mutlaka döneceğini ifade eden Yılmaz, ANAP'ın 1987'de icraatlarından dolayı yüzde 23 oy aldığını ve bunun sadece ANAP'a nasip olduğunu söyledi. 
     Yılmaz, ''ANAP seçimi, Devlet Bahçeli'nin yaylada erken seçim çağrısı yaptığı gün kaybetmişti. Asıl o zaman kaybetti'' dedi. 
     Toplantıda, partinin mali bakımdan da bir sıkıntısının olmadığı, en çok mal varlığına sahip olan parti konumunda bulunduğu kaydedildi. 
     
</TEXT>
</DOC>
