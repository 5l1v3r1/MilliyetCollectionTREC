<DOC>
<DOCNO> 121664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur12.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanlığı, AB standardında tutuklu sevk aracı satın aldı 
</HEADLINE>
<TEXT>

     Avrupa Birliği'ne tam üyelik için müzakere tarihi bekleyen Türkiye, tutuklu ve hükümlerin Avrupa Birliği standartları ve insan haklarına uygun araçlarla sevki için adımlar attı. 
     Adalet Bakanlığı Ceza ve Tevkif Evleri Genel Müdürlüğü'nün talebi üzerine Koç Topluluğu Tofaş-Fiat Otoyol-İveco ürünlerinin satış ve satış sonrası hizmetlerini sunan şirketi BİRMOT, klimalı, dijital kameralı, iç duvarı kumaş kaplama, deri koltuklu cezaevi sevk aracı dizayn ederek teslim etti. 
     Iveco marka M2914 araçlarda yapılan değişikliklerle daha güvenli ve rahat hale getirilen sevk araçları, 1 şoför, 13 koruma memuru ve 12 mahkum olmak üzere toplam 26 kişiyi taşıyabiliyor. 
     Tutuklu veya hükümlülerin sevki, araç içinde karşılıklı 3'er koltuğun bulunduğu toplam 6 kişiyi alan mahkum koğuşuyla gerçekleştiriliyor. 
     12 adet mahkumun sevkinin yapılabildiği, 2 adet mahkum koğuşunun bulunduğu araçta, bir koridor ve muhafızların sırtlarını dayayarak oturabilecekleri koltuklar da var. 
     Şoför bölümündeki açılıp katlanabilir yatak ise uzun yolculuklarda, görevli amirin dinlenmesine olanak sağlıyor. 
     Sevk aracındaki ısı derecesi klima sistemiyle ayarlanabilirken, hükümlü ve tutuklular, şoför mahallindeki sürgülü bölmeden veya ön tarafta oturan amir tarafından dijital kameralar aracılığıyla her an gözetlenebiliyor. 
     Amir, monitörler aracılığıyla yaptığı görüntü denetiminin yanı sıra, tutuklu veya hükümlülerin kendi aralarındaki ya da jandarmayla yaptığı konuşmaları dinleyebiliyor. Böylece istenmeyen olaylara anında müdahale edilebiliyor. Deri koltuklu sevk aracının bütün duvarları ise kumaş kaplama. 
     
     İNSAN HAKLARINA VE AB STANDARTLARINA UYGUN SEVK 

     Müşterilerin talepleri doğrultusunda yeniden şekillendirilen standart araçlar hakkında bilgi veren BİRMOT Kamu Satışları Koordinatörü Ali Mülazımoğlu, standart araç üzerinde ''araç üst yapımı'' adı altında tadilat ve değişiklik yaptıklarını bildirdi. 
     Bu kapsamda, Adalet Bakanlığı Ceza ve Tevkif Evleri Genel Müdürlüğü'ne 10 adet hükümlü ve tutuklu sevk aracı teslim ettiklerini belirten Mülazımoğlu, cezaevlerinin bu sistemden çok memnun olduklarını söyledi. 
     Mülazımoğlu, ''Nakil için kullanılan bu araçlar, insan haklarına ve Avrupa Birliği standartlarına uygun olarak tasarlanıyor. Araçlarda hem rahatlık var hem de tutukluların kontrolü yapılabiliyor'' diye konuştu. 
     Bu tip araçlardaki değişikliklerin müşteri istekleri doğrultusunda yapılmasından dolayı seri ve standart bir üretim olmadığını vurgulayan Mülazımoğlu, Bakanlığın talebi doğrultusunda 2003 yılı için verilecek tekliflere açık olduklarını kaydetti. 
     





</TEXT>
</DOC>
