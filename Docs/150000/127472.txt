<DOC>
<DOCNO> 127472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur11.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazine Müsteşarı "Etkili ve esnek yardım" 
</HEADLINE>
<TEXT>

     ABD Hazine Bakanlığı Müsteşarı John Taylor, Dışişleri Bakanlığı'nda yaptıkları görüşmelerde, Türk ekonomisinin durumu, ekonomik reformlar ve ABD'den Türkiye'ye yardım paketi konularını ele aldıklarını söyledi. 
     Türk ekonomisinde gelişme gözlemlediklerini, enflasyonun da giderek düşmekte olduğunu söyleyen Taylor, Türkiye'ye verilmesi planlanan yardım paketinin esnek ve uygulanabilir olmasını amaçladıklarını, bu yardımın aynı zamanda piyasalara güven telkin etmesi üzerinde durduklarını kaydetti. 
     ABD Dışişleri Bakan Yardımcısı Marc Grossman da, Ankara'ya son iki haftadır yoğunlaşan ciddi istişareler çerçevesinde geldiklerini söyleyerek, ''Bu istişareler, Saddam Hüseyin rejiminin 1441 sayılı BM kararını acilen uygulamasına yönelik ortak vizyonunu belirtmemize imkan sağlamıştır'' diye konuştu. Bu istişarelerin süreceğini de söyleyen Grossman, MGK toplantısından çıkan kararla ilgili yorumunun sorulması üzerine, bu kararları yorumlayamayacağını kaydetti. Grossman ''Türk muhataplarımız bize MGK kararlarının eğilimini iletti, biz de onlara şu andaki pozisyonumuzu ilettik. Gerek bu istişarelerden, gerekse Türkiye ile olan işbirliğimizden memnunuz'' dedi. 
     Türkiye'ye sağlanacak yardımın içeriğinin sorulması üzerine Taylor, ''Bu yardımın olabildiğince etkili ve esnek olması için çalıştıklarını belirterek, görüşmelerde miktar üzerinde durmadıklarını söyledi. 
     Taylor, bir çatışma durumunda bu yardımın Türkiye açısından yararlı olabilmesini hedeflediklerini söyleyerek, ''Bizim yardımımız hazırlıkların bir parçası, ama amacımız hala bir çatışmayı önlemek'' diye konuştu. 
     





</TEXT>
</DOC>
