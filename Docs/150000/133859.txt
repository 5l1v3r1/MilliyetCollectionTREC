<DOC>
<DOCNO> 133859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun31.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaştan korkmuyorsanız gemi turları neredeyse bedava 
</HEADLINE>
<TEXT>

     ABD'nin olası Irak operasyonu, gemi turu düzenleyen şirketlerin planlarını zora sokarken, ''cruise'' olarak adlandırılan bu turları organize eden şirketler, fiyatlarda yüzde 50'ye varan indirimlere gitti. 
     Bu yılkı tur programlarına İstanbul ve Efes'i de dahil eden ''Princess Cruises'' şirketi, savaş bulutlarının yoğunlaşmasından sonra yaptığı açıklamada, 12 günlük Akdeniz turlarına katılacak kişinin yanındaki refakatçiden ücret alınmayacağını duyurdu. Şirketin ''Grand Princess'' ve ''Golden Princess'' adlı aşk gemileri Barselona ve Venedik'i de kapsayan tur için kişi başı fiyat 1.570 dolar. 
     Yaz aylarında Akdeniz turlarında indirime gideceği bildirilen şirketler arasında ''Uniworld'' da bulunuyor. Bu şirket, turlara katılmak üzere kuzey Amerika'dan Hollanda ya da Belçika'ya gelecek yolculara bedava uçak bileti vereceğini, ayrıca ücretsiz seyahat sigortası yaptıracağını açıkladı. Sigorta, yolcunun seyahatini iptal etmesi halinde ücretini aynen geri almasını garanti ediyor. 
     Seyahat şirketleri, gemi turlarını bir yıl önceden organize etmek zorunda olduklarından, savaş gibi beklenmedik durumlar firmaları zor durumda bırakıyor. Buna rağmen, ''cruise'' sektöründe faaliyet gösteren şirketlerin, turizmin öteki alanlarındakilerden daha fazla kazanç sağladıkları Wall Street uzmanları tarafından ifade edildi. 
     





</TEXT>
</DOC>
