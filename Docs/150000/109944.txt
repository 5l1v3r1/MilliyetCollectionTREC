<DOC>
<DOCNO> 109944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur20.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan ''Partimizde gruplaşma yok'' 
</HEADLINE>
<TEXT>

     YTP Genel Başkan Yardımcısı Hüsamettin Özkan, parti içinde ya da milletvekilleri arasında ''Özkan ve Cem ekibi'' şeklinde bir gruplaşmanın kesinlikle bulunmadığını belirtti. 
     Özkan, yaptığı yazılı açıklamada bugün bir basın organında yer alan ve YTP'nin bölündüğüne ilişkin haberin gerçeği yansıtmadığını bildirdi. 
     Haberlerde YTP milletvekillerinin ANAP'a katılacakları yönünde ibarelerin de bulunduğunu ifade eden Özkan, açıklamasında şunları kaydetti 
     ''YTP'nin yetkili kurulu olan Merkez Yürütme Kurulu'nun kararı olmaksızın ben dahil hiç kimsenin partimiz adına herhangi bir girişimde bulunması mümkün değildir. Bu bağlamda, Sayın Mesut Yılmaz'la yetkili kurulumuzun bilgisi dışında herhangi bir görüşmemiz olmamıştır. 
     YTP'nin milletvekillerinin tamamına yakın bir kısmı Seçim Yasası ile Siyasi Partiler Yasası'nda değişiklik yapılmasının ülke yararına olacağını düşünmektedir. Ayrıca, seçim tarihinin bu değişiklikten sonraki bir tarihe ertelenmesini isteyenler olduğu gibi bu görüşü paylaşmayanlar da bulunmaktadır. Parti yönetimi, her iki görüşü de saygıyla karşılamaktadır. 
     Siyasi yaşantım boyunca liderlik düşüncem hiçbir zaman olmamıştır, bugün de yoktur. Gerek partimizin içinde, gerekse milletvekillerimiz arasında Özkan ve Cem ekibi gibi bir gruplaşma kesinlikle yoktur, olamaz da.'' Özkan, hakkında çıkan haberlerle ilgili olarak yasal haklarını kullanarak ceza ve tazminat davası açacağını bildirdi. 
     





</TEXT>
</DOC>
