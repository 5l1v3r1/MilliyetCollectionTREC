<DOC>
<DOCNO> 129769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko20.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel Genel Müdürü Zam konusunda tarih veremem 
</HEADLINE>
<TEXT>

     Tekel Genel Müdürü Sezai Ensari, tütün mamulleri ve alkollü içkilerden alınan Özel Tüketim Vergisi ÖTV oranlarının artırılmasının fiyatlara yansıyıp yansımayacağı konusunda, ''zamma dair şu anda tarih ya da oran söylemem mümkün değil. Bu konuda çalışmalarımızı yapacağız'' dedi. 
     Ensari, tütün ve tütün mamüllerinde yüzde 11.71'lik, alkollü içkilerde ise yüzde 30'luk bir vergi artışı olduğunu belirtirken, fiyatı etkileme oranı açısından birbirine yakın olan bu değerlerin fiyatları yaklaşık yüzde 20 artırmayı gerektiren bir yük getirdiğini ifade etti. 
     Bazı üreticilerin bu yükü hemen ürüne yansıtabileceğini kaydeden Ensari, şöyle konuştu 
     ''Devlete bu şekilde ödeyeceği için ya sineye çekip kendi ödeyecek ya da ürettiği ürünün fiyatına ekleyerek kendisini garantiye alacak. Yani önceden kurumun kasasına giren rakam neyse zam yapacak, ben bunu bir süre daha sineye çekebilirim diyorsa zam yapmayacak. Buna yetkili kurulları karar verecek. Philip Morris'te kendi yetkili kurulları, TEKEL'de de bizim yönetim kurulunun elinde olan birşey. Hükümet Ben bu vergiyi artırdım. Ben sizden bu rakamı alacağım diyor. 
     Biz hemen bu zammı yapıp yapmayacağımızı arkadaşlarımızla görüşeceğiz. Bunun teknik hesaplarını, getirisi ve götürüsüne dair detay hesapları yapacağız. Piyasa durumuna göre bir şekil vereceğiz. Ama şu anda zamma dair tarih ya da oran olarak birşey söylemem mümkün değil. Bu konuda çalışmalarımızı yapacağız. Bizim bu konuda imada bulunmamız bile birçok speküle girişimlere neden olur. Bu nedenle tarih vermekten kaçınırız.'' Her fiyat artışının piyasanın koşulları gereği talep azalışını da beraberinde getirdiğini vurgulayan Ensari, ''Biz daha önce zam yaparak piyasada bir ara bayağı pay kaybetmiştik. Uzun süre zam yapmayarak bu payı yeniden yükselttik. Şimdi pazar payımız yüzde 65'lerde'' dedi. 
     
     ''NE KADAR ZAM YAPACAĞIMIZI BELİRLEMİŞ DEĞİLİZ'' 
     Tekel Genel Müdürü Sezai Ensari, rakiplerinin vergiden dolayı zam yapması, kendilerinin ise yapmaması halinde yüzde 65 olan pazar paylarının yüzde 75'lere kadar çıkabileceğine işaret ederken, ''Onlar yapmaz da, biz zam yaparsak payımız düşer. Aynı oranda birlikte zam yaparsak hemen hemen muhafaza edilir. Bunları dikkate alacağız. Bunları gözönüne alıp bir değerlendirme yapacağız. Ne kadar zam yapacağımızı belirlemiş değiliz'' diye konuştu. 
     Kararın ardından, kurum olarak gerekli önlemleri alacaklarını belirten Ensari, ''Bize bıraksalardı biz bu zammı yapmazdık. Ama bu hükümetin kaynak arayışıdır. Buna da saygı göstermek gerekir. Hükümetle uyumlu, onların kararlarına saygılı, ama içerde de kendi hesaplarını yapan, makul olan şeyi gerçekleştirecek bir tutum ve irade içindeyiz'' dedi. 
     Sezai Ensari, hükümetin aldığı kararın sigara ve alkolü içermesinin sosyal faydası olabileceğini ifade ederken, şöyle dedi 
     ''Sigara, tütün keyfi içilen birşeydir. Sigaranın bağımlılık yapmasından dolayı alkol, daha da keyfi içilen birşeydir. Bir bakıma fiyatı artırıyorum, adam da içmesin. Sağlığı açısından daha iyi anlayışı olabilir. İnsanlar almada zorlanıyor. Ekonomik yönden zayıf düştükçe nereden kısabilirimin hesabını yapıyor. Varsın sigara içenler azalsın, karımız da azalsın. Hiç önemli değil. Milletin sağlığı daha önemli.'' 
     
     ''İŞÇİ ÇIKARMAMIZ SÖZ KONUSU DEĞİL'' 
     Bu arada Ensari, soru üzerine, tasarruf tedbirleri kapsamında Tekel'in işçi çıkarmasının söz konusu olmayacağını dile getirerek, şunları kaydetti 
     ''Tekel'de 31 bin 500 çalışanımız var. Bunların 26 bini işçi. İşçi çıkarmayacağız ama tabii ki özelleştirildiğinde alan kurum veya kuruluş gereğini yapacaktır. Onlar bu kadar işçiyle çalışmayacaktır. Bizim ödediğimiz ücretler de çok yüksek. Bu kadar ücret de ödemez. Ne olabilir Eğer çok üzerimize gelinirse, 50 yaşını doldurmuş, emekliliği hak etmiş insanları emekliliğe sevketme tasarrufu yapılabilir. Ama şu anda öyle birşey de söz konusu değil.'' 
     





</TEXT>
</DOC>
