<DOC>
<DOCNO> 100975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/soneko05.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 2 milyon 217 bin işsiz var... 
</HEADLINE>
<TEXT>

     Devlet İstatistik Enstitüsü DİE 2002 yılı 2. dönem geçici sonuçlarına göre, Türkiye'de 2 milyon 217 bin işsiz bulunduğunu açıklandı. Ankette Türkiye'deki işsizlik oranı ise yüzde 9.6, toplam işgücüne katılma oranı da yüzde 49.6 olarak belirlendi. 
     DİE'nin Uluslararası Çalışma Örgütü ILO tanımları çerçevesinde gerçekleştirdiği Hanehalkı İşgücü Anketi 2002 yılı 2. dönem Nisan, Mayıs, Haziran geçici sonuçlarına göre, geçen yıl aynı dönemde 21 milyon 127 bin olan toplam istihdam, bu yıl 20 milyon 869'a geriledi. 
     Aynı dönemde Türkiye'deki işsiz sayısı ise 1 milyon 567 binden 2 milyon 217 bine yükseldi. İstihdam oranının yüzde 46.3'den yüzde 44.9'a düştüğü, işsizlik oranının ise yüzde 6.9'dan yüzde 9.6'ya çıktığı bu dönemde eğitimli gençlerin işsizlik oranı da yüzde 23.2'den yüzde 27.2'ye yükseldi. 
     15 ve daha yukarı yaştaki kurumsal olmayan sivil nüfusun 46 milyon 528 olarak belirlendiği 2002'nin 2. dönem anket sonuçlarına göre, kırsal kesimde yüzde 4.5 olarak ölçülen işsizlik oranı, kentlerde yüzde 13.5 düzeylerinde seyrediyor. Söz konusu oran, kentlerdeki eğitimli gençler için yüzde 29.1'lere ulaşıyor. 
     
     SOSYAL GÜVENCE YOK 

     Ankete göre, bu yılın Nisan-Haziran dönemi itibarıyle çalışan nüfusun 5 milyon 938 binini kadınlar oluşturdu. Kadın istihdamı geçen yılın aynı dönemine göre yüzde 1.9'luk bir artış gösterirken, çocuk istihdamında ise yüzde 8.6'lık bir azalma görüldü. 
     Ankette Türkiye genelinde 12-17 yaş arasında çalışan çocuk sayısı 1 milyon 59 bin olarak verildi. Bunların 361 bini de kentlerde çalışıyor. 
     Kamu sektöründe istihdam edilenler, bir önceki yılın aynı dönemine göre yüzde 5.4 artışla 3 milyon 127 bin olarak tahmin edilirken, kamudaki istihdamın toplam istihdam içindeki payı da yüzde 14'den 15'e çıktı. 
     Hanehalkı İşgücü Anketi, ülkemizde kaçak işçi çalıştırmanın boyutunu da bir kez daha gözler önüne serdi. 
     Araştırmaya göre, Türkiye'deki toplam istihdamın yüzde 26.6'sı SSK'ya, yüzde 9.8'i Emekli Sandığı'na, yüzde 11.4'ü Bağ-Kur'a kayıtlı olarak çalışıyor. Türkiye genelinde istihdam edilenlerin yüzde 52.3'ü ise herhangi bir sosyal güvenlik kuruluşuna kayıtlı bulunmuyor. Bir başka ifadeyle ülkemizde hiçbir sosyal güvenlik kuruluşuna kayıtlı olmadan çalışan kişi sayısı 10 milyon 908 bine ulaşıyor. 
     Sosyal güvenlik kuruluşuna kayıtlı olmadan istihdam edilenlerin oranı kırsal yerlerde yüzde 73.56, kentsel yerlerde de yüzde 34.1 olarak belirleniyor. 
     
     HER 10 ÇALIŞANIN SADECE 1'İ ÜNİVERSİTELİ 

     Türkiye genelinde 7 milyon 219 bin kişinin tarım sektöründe istihdam edildiğini ortaya koyan ankete göre, ülkemizde çalışanların yüzde 50.6'sını ilkokul mezunları oluşturuyor. Toplam istihdam içinde lise ve daha düşük eğitim alanlar ile hiç eğitimi bulunmayanların oranı ise yüzde 90.3'e ulaşıyor. 
     Ülkemizdeki eksik istihdam oranı da yüzde 5.8 olarak ölçüldü. 
     İşsizlikle ilgili çarpıcı sonuçlar da veren ankete göre, Türkiye genelindeki 2 milyon 217 bin işsizin 486 binini işten çıkartılanlar, 337 binini ise ilk kez iş arayanlar oluşturuyor. 
     Tarım dışı sektörlerde yüzde 13.9 oranında işsizlik olan ülkemizde, işsizlik oranı erkeklerde yüzde 10, kadınlarda ise yüzde 8.7 olarak belirleniyor. 
     Ankete göre, bu dönemde kurumsal olmayan çalışma çağındaki nüfusun yüzde 50.4'ünü meydana getiren 23 milyon 442 bin kişi, işgücüne dahil bulunmuyor. İşgücüne dahil olmayanların yüzde 49.9'unu da ev kadınları oluşturuyor. 
     





</TEXT>
</DOC>
