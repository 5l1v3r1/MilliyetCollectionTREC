<DOC>
<DOCNO> 101467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo02.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor umduğunu bulamadı... 
</HEADLINE>
<TEXT>

     Birinci Süper Lig'de, sezonun ilk karrşılaşmasında Denizlispor ile sahasında 1-1 berabere kalarak hedeflediği 3 puanı alamayan Gaziantepspor, umduğunu bulamadı. 
     Teknik direktör Gigi Multescu, yaptığı açıklamada, hayati önem taşıyan sezonun ilk maçına mutlak galibiyet için hazırlandıklarını ve rakiplerine oranla üstün olmalarına karşın galibiyet golünü atamadıklarını savundu. 
     Denk güçlerin mücadelesi biçimnde geçen zorlu karşılaşmada, eksikliklerini görme fırsatı bulduklarını ifade eden Multescu, ''Mehmet Polat, Hasan Özer ve Ramazan gibi as oyuncularımızdan yoksun olarak sezona başladık'' dedi. 
     Denizlispor karşısında genç futbolcular Mustafa Marangoz ve Murat Özkan'ın henüz lige hazır olmadıklarını gördüğünü kaydeden Multescu, ''Maxim de henüz hazır sayılmaz. Biraz zamana ihtiyacımız var. İlerleyen haftalarda daha başarılı olacağımıza inanıyorum'' diye konuştu. 
     Denizlispor karşılaşmasında orta alanda da büyük bir sıkıntı olduğunun ortaya çıktığını anlatan Multescu, şöyle devam etti 
     ''Orta alanda oyun kuracak ve takımı yönlendirecek bir futbolcuya ihtiyaç olduğunu düşünüyorum. Artık Denizlispor'u unutup, Malatyaspor'u düşünmeye başladık. 
     Lig, uzun bir maraton. Her maçın önemli olduğunu unutmamak gerekir. Hep bir sonraki haftaya bakacağız, ancak geride kalan haftanın aleyhimize olup olmadığını da görmemiz gerekir.'' Multescu, sahadan yenilmeden ayrıldıkları için çok fazla kayıpları olmadığını düşündüğünü de sözlerine ekledi. 
     





</TEXT>
</DOC>
