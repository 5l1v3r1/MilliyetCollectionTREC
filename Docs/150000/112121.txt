<DOC>
<DOCNO> 112121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/guncel/gun07.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Pantolon kararı çıktı 
</HEADLINE>
<TEXT>

Kot ve streç yasak... 
     ANKARA Milliyet 

     Milli Eğitim Bakanı Necdet Tekin, beklenen açıklamayı sonunda yaptı. "Öğrencilerimiz arzu ettikleri takdirde, şekil ve şartları Talim Terbiye Kurulu’nca belirlenecek koşullara uygun pantolon giyebilecek" diyen Bakan Tekin, okul idaresi, okul aile birliği, okul koruma derneği ve kız öğrencilerden oluşan komisyonun pantolonun niteliğine ilişkin karar verebileceğini açıkladı. 
     
     YÖNETMELİK HAZIRLANIYOR 
     Kot, streç ve şeffaf olmamak kaydıyla kumaş pantolon giyilebileceğini kaydeden Tekin, "Komisyon, pantolonun öğrenciye yakışan renkte olmasına karar verecek. Karar okullarda panolara asılacak. Resmi bayramlarda, okul idareleri, kız öğrencilerin tümünün ya pantolon ya da etek giymelerine karar verecek" dedi. Pantolon serbestliği getiren yönetmeliğin henüz hazırlanma aşamasında olduğu belirtilirken, yönetmeliğin kısa süre sonra açıklanabileceği bildirildi. 
     



 GÜNCEL 


















</TEXT>
</DOC>
