<DOC>
<DOCNO> 146251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur20.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Koleksiyoncular, Saddam'lı paralara ilgi gösteriyorlar... 
</HEADLINE>
<TEXT>

     Irak Devlet Başkanı Saddam Hüseyin'in fotoğrafının bulunduğu paraların, savaşla birlikte koleksiyonculardan rağbet görmeye başladığı bildirildi. 
     Edirne'de, 35 yıldır para koleksiyonu yapan 62 yaşındaki Okan Atabay, A.A muhabirine, elinde Saddam Hüseyin'in paralarının bulunduğunu, ancak bu paraların kalitesiz basıldığını belirtti. 
     Piyasada çok miktarda Saddam Hüseyin'in fotoğrafının yer aldığı Irak Dinarı bulunduğunu ifade eden Atabay, ''Saddam Hüseyin'in paraları savaşla birlikte rağbet görmeye başladı. Irak savaşı kaybederse paranın üzerindeki Saddam Hüseyin'in fotoğrafının kaldırılacak olması, Saddam fotoğraflı paranın değerini artıracak'' dedi. 
     Ekonomik sıkıntılar yaşadığı için para koleksiyonunu istediği kadar geliştiremediğini belirten Atabay, şunları söyledi 
     ''Eskiden paranın alım gücü vardı. Kazandığımla, koleksiyonuma değişik paralar katabiliyordum. Şu anda eskisi gibi değil. Emekliyim ve bu uğraşıma yeterince kaynak ayıramıyorum. 35 yılda 100 ülkenin madeni paralarını toplayabildim. Bu paraların maddi değerleri pek fazla değil. Para toplamak ve bu paralarla zaman geçirmek çok hoşuma gidiyor.'' Madeni paradan sonra, kağıt para toplamaya da başladığını belirten Atabay, ''Bu paralar içinde en çok sevdiğim paralar Ada ülkelerinin paraları. Bunları renkli olduğu için çok seviyorum. Topladığım paralar ile o ülkenin yaşadığı krizleri ve alım güçlerini öğrenebiliyorum'' diye konuştu. 
     Atabay, para toplamaya yeni başlayanlara şu önerilerde bulundu 
     ''Madeni para toplamaya başlandığında, ilk dikkat edilmesi gereken paranın silik olmamasıdır. Paranın üzerinde delik ve kulp varsa, bu paranın değerini düşürür. Banknotlar ise yırtık ve buruşuk olmamalı. Koleksiyonculuk büyük bir zevktir. Para kataloğu olmadan gelişi güzel para koleksiyonu yapılmaz.'' 
     




</TEXT>
</DOC>
