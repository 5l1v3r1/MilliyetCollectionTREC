<DOC>
<DOCNO> 116728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/soneko01.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz piyasası dağıtım yönetmeliği... 
</HEADLINE>
<TEXT>

     Doğalgaz şehir içi dağıtım lisansı verilecek şirketin seçimi ve dağıtım lisansı sahibi şirketlerin yapacağı doğalgaz dağıtım faaliyetleri ile müşteri hizmetlerine ilişkin usul ve esaslar düzenlendi. 
     Enerji Piyasası Düzenleme Kurumu'nun EPDK Doğalgaz piyasası Dağıtım ve Müşteri Hizmetleri Yönetmeliği, Resmi Gazete'nin bugünkü sayısında yayımlanarak yürürlüğe girdi. 
     Yönetmeliğe göre, dağıtım lisansı ihalesi, kurul kararı ile yapılacak. İhaleye çıkılacak şehir, ilgili şehirdeki lisans süresi, serbest tüketim limiti, lisans süresi boyunca uygulanacak abone bağlantı bedeli, geçici ve kesin teminat miktarı ile ihaleye ilişkin hususlar, Resmi Gazete'de ilan edilecek. Kurul, nüfus yoğunluğuna göre, bir şehri sınırları belirlenmiş birden fazla dağıtım bölgesine ayırabilecek veya her bölgeyi ayrı ayrı ihale edebilecek. 
     İhaleye girecek şirketlerde, yüzde 10 ve üzerinde doğrudan veya dolaylı pay sahibi olan gerçek hissedarların, taksirli suçlar hariç olmak üzere, ağır hapis veya 5 yıldan fazla hapis, zimmet, cürüm işlemek, cürüm işlemek için teşekkül oluşturmak, irtikap, rüşvet, hırsızlık, dolandırıcılık, sahtecilik, inancı kötüye kullanma, hileli iflas gibi yüz kızartıcı suçlar, istimal ve istihlak kaçakçılığı dışında kalan kaçakçılık suçları, resmi ihale ve alım satımlara fesat karıştırma, kara para aklama, devlet sırlarını açığa vurma, veya vergi kaçakçılığı suçlarından dolayı hüküm giymesi halinde, bu şirketler, kurumun açacağı ihalelere katılamayacak. Kurul başkan ve üyeleri ile ihale komisyonu başkan ve üyelerinin birinci dereceye kadar yakınlarının ortak olduğu şirketler de kurum ihalelerine giremeyecek. Yönetmelikte, doğalgaz dağıtım ihalesine ilişkin başvuru esasları, başvuruların değerlendirilmesi, ihale süreci, firmaların ve EPDK'nın yükümlülükleri ayrıntılı olarak düzenlendi. 
     
     BELEDİYE ŞİRKETİ İLE ORTAKLIK 
     Yönetmelik uyarınca, doğalgaz dağıtım lisansı almaya hak kazanan şirket, öncelikle ilgili şehirde bulunan belediye veya belediye şirketini sermaye koyma şartı aramaksızın, kanunda belirtilen oranda dağıtım şirketine ortak olmaya davet edecek. Belediyenin 15 gün içinde dağıtım şirketinden hisse almaması veya bir yönetim kurulu üyeliğine hak kazanamayacak oranda hisse alması halinde, kurum, şirketten, belediyeye şirket yönetim ve denetim kurullarında temsil hakkı verecek düzenlemenin yapılmasını isteyebilecek. 
     Dağıtım lisansı sahibi şirketin hisselerinin tamamı nama yazılı olacak ve bu şirket, şehiriçi dağıtım faaliyeti dışında başka faaliyette bulunamayacak. Şirket, mülkiyetindeki dağıtım şebekesini, lisans süresi dolmadan, başka bir tüzel kişiye, EPDK'nın onayı ile satabilecek. 
     Dağıtım şirketi, dağıtım alanındaki tüketicileri, talep etmeleri halinde dağıtım şebekesine bağlamakla yükümlü tutuldu. Bağlantı talebi reddedilen tüketici, 60 gün içinde EPDK'ya yazılı olarak başvurarak, bağlantının teknik ve ekonomik olarak mümkün olup olmadığının tespitini isteyebilecek. 
     
     GÜVENCE BEDELLERİ GÜNCELLEŞTİRİLECEK 
     Şirket, alacaklarını garanti altına alabilmek amacıyla, ön ödemeli sayaç kullanan müşteriler hariç, diğer müşterilerden, abonelik sözleşmesinin imzalanması sırasında, bir defaya mahsus olmak üzere güvence bedeli alabilecek. Güvence bedelleri ile bunların hesaplanmasına ilişkin usul ve esasla, her yıl tarife önerisi ile birlikte, dağıtım şirketi tarafından EPDK'ya önerilecek ve kurul tarafından belirlenecek. Aboneliğin bitmesi halinde, güvence bedeli, DİE tarafından açıklanan Tüketici Fiyat Genel İndeksi'ndeki artış oranına göre güncelleştirilerek, 5 gün içinde iade edilecek. 
     Doğalgaz sayaçları, dağıtım şirketinin mülkiyetinde olup abone bağlantı bedeli dışında hiçbir bedel alınmadan dağıtım şirketince temin edilerek sisteme dahil edilecek. Şirketler, yılda en az bir kez sayaçları kontrol edecek. 
     Müşterinin doğalgaz faturasını ödememesi halinde, üç gün önceden haber verilmek suretiyle, doğalgaz kesilerek hizmet durdurulabilecek. 
     Doğalgaz kullanımı, ayda bir kez faturalandırılacak. Eksik faturalandırma halinde, müşteriden eksik alınan bedel için gecikme cezası tahsil edilmeyecek. Ancak, fazla faturalandırma halinde, fazladan alınan bölüm , gecikme zammı ile birlikte nakit olarak ödenecek. 
     Kaçak ve usulsüz doğalgaz kullanımına ilişkin usul ve esaslar, sayaç açma ve kapama bedelleri, dağıtım şirketi tarafından belirlenerek, EPDK'ya sunulacak ve Kurul kararı ile uygulamaya konulacak. 
     
     ŞİRKETLERE ISO 9001 VE ISO 14001 ZORUNLULUĞU 
     Dağıtım şirketleri, lisans aldıkları tarihten itibaren en geç 18 ay içinde ISO 9001 kalite sistemi ve ISO 14001 çevre yönetim sistemini kurarak işler hale getirecekler. Mevcut doğalgaz dağıtım şirketlerine de doğalgaz altyapı bilgi sistemi ve-veya ISO 9001 kalite yönetim sistemi ve-veya ISO 14001 çevre yönetim sistemini, lisans aldıkları tarihten itibaren 18 ay içinde kurarak işletme yükümlülüğü getirildi. 
     Dağıtım şirketleri, hizmetin gerektirdiği bakım ve onarımı yapacak ve bununla ilgili yeterli düzeyde tamir ve yedek parça bulunduracak, gerekli durumlar için acil müdahale organizasyonu oluşturacak. Ayrıca, olağanüstü durumlarda izlenecek Doğalgaz Acil Eylem Planı hazırlayacak. 
     
     UYUM SÜRESİ VE ÖN ÖDEMELİ SAYAÇ ZORUNLULUĞU 
     Yönetmelik uyarınca, Doğalgaz Piyasası Kanunu yürürlüğe girmeden önce alınan bir hak, belge, izin ve yetkilendirmeye istinaden doğalgaz dağıtım faaliyetinde bulunan şehiriçi dağıtım tüzel kişileri, mevcut durum ve uygulamalarını, 31 Aralık 2002'ye kadar yönetmelik hükümlerine uygun hale getirecekler. Kurul, gerektiğinde bu süreyi 4 ay uzatabilecek. 
     Kamu kurum ve kuruluşlarına da doğalgaz tüketimi amacıyla kullanılan mekanik sayaçları, bir yıl içinde ön ödemeli sayaçla değiştirme zorunluluğu getirildi. Böylece, kamu kurum ve kuruluşlarının da doğalgaz bedelini peşin ödeyerek alması sağlanacak. Bu durum, kamu ile dağıtım şirketleri arasında doğalgaz borçlarının ödenmemesi nedeniyle yaşanan sorunları da ortadan kaldıracak. 
     Mevcut dağıtım şirketleri, kaçak ve usulsüz doğalgaz kullanımına ilişkin tespit, süre, tüketim miktarı hesaplama ve tahakkuk yöntemleri ile sayaç açma-kapama bedelleri, güvence bedelleri ile bunların hesaplanmasına ilişkin usul ve esasları, bu yıl sonuna kadar hazırlayarak EPDK'ya sunacak. 
     





</TEXT>
</DOC>
