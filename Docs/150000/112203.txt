<DOC>
<DOCNO> 112203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun14.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel edebiyat ödülü, İmre Kertesz'in... 
</HEADLINE>
<TEXT>

     2002 Nobel edebiyat ödülünü, Macar yazar İmre Kertesz kazandı. 
     İsveç Kraliyet Bilimler Akademisi, edebiyat ödülünün Kertesz'e ''tarihin acımasız keyfiliği karşısında bireyin kırılganlığını'' anlatan yapıtları için verildiğini açıkladı. 
     Akademi, ''İmre Kertesz'in yapıtlarında, insanların neredeyse tamamen siyasi iktidara boyun eğdiği bir çağda yaşamak ve düşünmenin olanaklı olup olmadığının sorgulandığını'' belirtti. 
     Budapeşte'de 1929 yılında Musevi bir ailenin çocuğu olarak dünyaya gelen Kertesz, Nazilerin Auschwitz ve Buchenwald toplama kamplarında ilk gençlik yıllarını geçirmek zorunda kaldı. Buralarda yaşadıkları, yazarda derin izler bıraktı ve yapıtlarının ana temasını ''elinden alınan kaderi'' oluşturdu. 
     Savaştan sonra gazeteciliğe başlayan Kertesz, daha sonra çevirmenlik yaptı ve Nitzsche, Hofmannsthal, Schnitzler ve Freud gibi isimlerin yapıtlarını Macarca'ya çevirdi. 
     Macaristan'da komünist rejim sırasında edebi çevrelerin görmezlikten geldiği Kertesz, büyük bir yazar olarak tanınmak için 1989'da Berlin duvarının yıkılmasını beklemek zorunda kaldı. Kertesz, ondan sonradır ülkesinde ve Almanya'da birçok saygın edebiyat ödülü kazandı. 
     Kertesz, 10 milyon kronluk ödülünü 10 Aralık'ta düzenlenecek törende alacak. 
     
     TÜRKİYE'DE İKİ KİTABI YAYIMLANDI 

     Nobel edebiyat ödülünü kazanan Macar yazar İmre Kertesz, Türkiye'de de tanınan yazarlar arasında bulunuyor. 
     Kertesz'in Türkiye'de yayımlanan ''Kadersizlik'' ve ''Doğmayacak Çocuk İçin Dua'' adlı iki kitabı var. 
     Çağdaş Macar edebiyatının en önemli adlarından olan Kertesz'in ilk kez Türkçe'ye çevrilen eseri ''Kadersizlik''... Can Yayınları'ndan okuyucuyla buluşan kitap, 16 yaşındaki Yahudi asıllı bir Macar gencinin babasını konu alan bir çalışma. 
     Yazarın geçen yıl Ekim ayında piyasaya sürülen ''Doğmayacak Çocuk İçin Dua-Kaddisch Für Ein Nicht Geborenes Kind'' adlı kitabı ise Nazi toplama kamplarından sağ çıkmayı başaran yazarın, bu acı tecrübesinden de yararlanarak yaptığı iç hesaplaşmayı anlatıyor. 
     Can Yayınları'ndan çıkan ve Ayşe Selen'in çevirisiyle sunulan yapıt, çocukluğu toplama kamplarında geçen B'nin hayatı boyunca ''Yahudi'' olmanın ağırlığını yaşamasını konu alıyor. 
     
     NOBEL EDEBİYAT ÖDÜLLERİNİN KRONOLOJİSİ 

     2001 V.S. Naipaul İngiliz 
2000 Gao Xingjian Çin 
1999 Günter Grass Almanya 
1998 Jose Saramago Portekiz 
1997 Dario Fo İtalya 
1996 Wislawa Szymborska Polonya 
1995 Seamus Heaney İrlanda 
1994 Kenzaburo Oe Japonya 
1993 Toni Morrison ABD 
1992 Derek Walcott St. Lucian 
1991 Nadine Gordimer Güney Afrika 
1990 Octavio Paz Meksika 
1989 Camilo Jose Cela İspanya 
1988 Necib Mahfuz Mısır 
1987 Joseph Brodsky ABD 
1986 Wole Soyinka Nijerya 
1985 Claude Simon Fransa 
1984 Jaroslav Seifert Çek Cumhuriyeti 
1983 William Golding İngiltere 
1982 Gabriel Garcia Marquez Kolombiya 
1981 Elias Canetti Bulgaristan doğumlu İngiliz 
1980 Czeslaw Milosz Polonya doğumlu Amerikalı 
1979 Odysseus Elytis Yunanistan 
1978 Isaac Bashevis Singer Polonya doğumlu Amerikalı 
1977 Vicente Aleixandre İspanya 
1976 Saul Bellow Kanada doğumlu Amerikalı 
1975 Eugenio Montale İtalya 
1974 Eyvind Johnson ve Harry Martinson İsveç 
1973 Patrick White Avustralya 1972 Heinrich Böll Almanya 
1971 Pablo Neruda Şili 
1970 Alexander Soljenitsin Rusya 
1969 Samuel Beckett İrlanda 
1968 Yasunari Kawabata Japonya 
1967 Miguel A. Asturias Guetamala 
1966 Shmuel Y. Agnon Polonya doğumlu İsrailli Nelly Sachs, Almanya doğumlu İsveçli 
1965 Mihail Şolohov Rusya 
1964 Jean-Paul Sartre Fransız - ödülü reddetti 
1963 Yorgo Seferis Yunanistan 
1962 John Steinbeck ABD 
1961 Ivo Andric Yugoslavya 
1960 Saint-John Perse Fransa 
1959 Salvatore Quasimodo İtalya 
1958 Boris Pasternak Rusya -ödülü reddetti 
1957 Albert Camus Fransa 
1956 Juan Ramon Jimenez İspanya 
1955 Halldor Laxness İzlanda 
1954 Ernest Hemingway ABD 
19 Winston Churchill İngiltere 
1952 Francois Mauriac Fransa 
1951 Par Lagerkvist İsveç 
1950 Bertrand Russell İngiltere 
1949 William Faulkner ABD 
1948 T.S. Eliot ABD doğumlu İngiliz 
1947 Andre Gide Fransa 
1946 Hermann Hesse İsviçre 
1945 Gabriela Mistral Şili 
1944 Johannes Jensen Danimarka 
     





</TEXT>
</DOC>
