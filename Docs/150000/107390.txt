<DOC>
<DOCNO> 107390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun16.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mussolini, 20. yüzyılın en önemli devlet adımıdır" dedi sonra... 
</HEADLINE>
<TEXT>

     ''Mussolini 20. yüzyılın en önemli devlet adamıdır'' diyen İtalya Başbakan Yardımcısı Gianfranco Fini, İtalya'da faşist dönemde Yahudilere yapılan kötülükler nedeniyle tüm Yahudi dünyasından özür diledi. 
     İsrail gazetesi Haaretz ile mülakat yapan Fini, faşizmin insan haklarını ortadan kaldırdığını, ırkçı yasaların insanlık tarihinin en büyük zalimliklerinden birini yarattığını söyledi. 
     Fini, ''Bir İtalyan olarak İtalyanlar adına sorumluluğu kabul etmeliyim. Sorumluluğumuzu kabul ediyor ve af diliyorum'' dedi. Bu arada İsrail'in Roma Büyükelçiliği sözcüsü Ofer Bavli, Fini'nin İsrail'e resmi bir ziyarette bulunmasının beklendiğini, ancak tarihin henüz tespit edilmediğini söyledi. 
     Fini'nin Mussolini ile ilgili açıklamalarına İtalya Yahudi cemaatinin eski lideri Tullia Zevi ise tepki gösterdi ve Fini'nin değerlendirmesinin neofaşizm olduğunu, özür dilerken bile kötü kelimeler kullandığını belirtti. 
     Zevi, İtalya'nın sol görüşlü gazetesi Unita'ya yaptığı açıklamada ''Fini, İtalyanlar adına özür dilediğini söyleyebilir mi İtalya o zamanlar faşist ve faşist olmayanlar diye farklı gruplara bölünmüştü'' dedi. 
     1938 yılında diktatör Benito Mussolini yönetimindeki İtalya'da Yahudilerin okullardan atılması ve devlet kurumlarında çalışmasının engellenmesi gibi ırkçı yasalar uygulanmaya konmuştu. İkinci Dünya Savaşı sırasında İtalya'dan 7 bin Yahudi sınır dışı edilmiş, bunlardan 5900'ü ölmüştü. 
     





</TEXT>
</DOC>
