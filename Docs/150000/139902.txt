<DOC>
<DOCNO> 139902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun16.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Zirvesi'nde tartışma, Kaddafi Suudi Arabistan'ı suçladı 
</HEADLINE>
<TEXT>

     Mısır'da devam eden Arap Birliği zirvesinde, Libya lideri Muammer Kaddafi ile Suudi Arabistan Veliaht Prensi Abdullah arasında sert tartışmalar çıktı. 
     Kaddafi, bugün zirvedeki konuşmasında, Suudi Arabistan'ın 1991 Körfez Savaşı sırasında topraklarını korumak için ABD'den yardım isteyerek ''şeytanla işbirliği yaptığını'' söyleyince, Prens Abdullah oturduğu yerden sert bir şekilde müdahale ederek, ''üstüne vazife olmayan işler hakkında ne konuş ne de bu işlere karış'' dedi. 
     Abdullah, ''Kaddafi'yi kimin iktidara getirdiğini'' sorgulayan ifadeler de kullandı. 
     Tartışma sırasında konferans salonundan yapılan canlı televizyon yayını kesilirken, tartışmadan sonra Suudi Arabistan heyetinin toplantıyı terk ettiği ileri sürüldü. 
     
     İSTİFA ÇAĞRISINA SERT TEPKİ 
     Bu arada, Birleşik Arap Emirlikleri BAE Devlet Başkanı Şeyh Zayed Bin Sultan El Nahayan'ın, Irak Devlet Başkanı Saddam Hüseyin'in yönetimi terk etmesi isteğine Irak heyeti sert tepki gösterdi. 
     Irak'ın BM Büyükelçisi Muhammed El Durri, CNN'e yaptığı açıklamada, Saddam Hüseyin'in istifa etmesinin söz konusu olmadığını belirtirken, Arap Birliği zirvesinin kapalı oturumundan çıkan gözlemciler, BAE liderinin önerisine Irak heyetinin sert tepki gösterdiğini belirttiler, ancak ayrıntı vermediler. 
     Irak Devrim Komuta Konseyi Başkan Yardımcısı İzzet İbrahim ise zirvedeki konuşmasında BAE liderinin çağrısına hiç değinmedi. 
     





</TEXT>
</DOC>
