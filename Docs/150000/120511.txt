<DOC>
<DOCNO> 120511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/dunya/adun.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstenmeyen adam 
</HEADLINE>
<TEXT>

Saddam’a radar sattığı için aforoz edilen’ Ukrayna Devlet Başkanı Kuçma ile NATO Zirvesi’nde yan yana oturmak istemeyen Bush ve Blair, çareyi alfabeyi değiştirmekte buldu 
     DIŞ HABERLER SERVİSİ 

     NATO’nun Çek Cumhuriyeti’nin başkenti Prag’da düzenlediği tarihi zirvesi, ambargoya rağmen Irak’a erken uyarı radarı satmakla suçlanan Ukrayna Devlet Başkanı Leonid Kuçma’nın bireysel şovuna sahne oldu. 
     
     Gelme dediler 
     Leonid Kuçma, Batılı liderlerin, sakın gelme’ uyarılarına rağmen, önceki gün zirveye katılınca, toplantı düzeni altüst oldu. Salondaki alfabetik oturma düzenine göre Kuçma’nın, kendisine en büyük suçlamaları yönelten ABD Başkanı George W. Bush ve İngiltere Başbakanı Tony Blair’in yanına oturması gerektiği anlaşılınca, NATO yetkilileri, çareyi oturma düzenini değiştirmekte buldu. 
     
     İngilizcesi olmaz 
     Kuçma’nın Avrupa - Atlantik Ortaklık Konseyi toplantısında Bush ile Blair’in yanına düşmesi, oturma düzeninin İngilizce ülke isimlerine göre oluşturulmasından kaynaklandı. Birbirini Ukraine Ukrayna - United Kingdom Birleşik Krallık - United States Birleşik Devletler şeklinde izleyen ülke adları nedeniyle George W. Bush ve Tony Blair’in, istenmeyen adam ilan ettikleri Ukrayna liderini aralarında görmekten rahatsız olması üzerine, yetkililer çareyi alfabetik bir "oyun" yapmakta buldu. 
     
     Sezer’e komşu oldu 
     Oturma düzeni, NATO içindeki 2. resmi dil olan Fransızca’ya göre yapılarak, Kuçma’nın şovunu sürdürmesi ve toplantının akışını değiştirmesi önlendi. Yeni sıralamada, "United States" Fransızca olarak "Etats Unis", United Kingdom da "Royaume Uni" olunca iki lider Kuçma’nın yanından uzaklaştılar. Kuçma ise, Cumhurbaşkanı Ahmet Necdet Sezer’in yanına düştü. Ukrayna lideri son sıraya atıldığı’ için diğer yanı boş kaldı. 
     



 DÜNYA 











</TEXT>
</DOC>
