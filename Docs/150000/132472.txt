<DOC>
<DOCNO> 132472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur08.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK, bor ve toryum için kolları sıvadı... 
</HEADLINE>
<TEXT>

     Türkiye Bilimsel ve Teknik Araştırma Kurumu, TÜBİTAK , geleceğin en stratejik yeraltı kaynakları arasında gösterilen bor ve toryum konusunda kolları sıvadı. 
     Kurum, bünyesindeki araştırmalardan elde ettiği yılların birikimine dayanarak, bor konusunda bir ön raporu Başbakanlığa sundu. 
     TÜBİTAK Başkanı Prof. Dr. Namık Kemal Pak, bor madeninin stratejik bir doğal kaynak olduğunu, Türkiye'nin dünyanın en zengin bor yataklarına sahip bulunduğunu belirtti. 
     Bu konuda ekonomik yarar ve diğer boyutlarıyla birlikte ayrıntılı düşünmek gerektiğini vurgulayan Prof. Dr. Pak, Acil Eylem Planı'nda Bor Enstitüsü kurulmasının da bulunması nedeniyle konuya ilişkin bir ön rapor hazırladıklarını ifade etti. 
     
     BOR MADENİNİN STRATEJİK ÖNEMİ- 

     Prof. Dr. Pak, özellikli bor bileşiklerinin savunma, makine imalat, enerji, otomotiv, ulaşım, tasarım ve mikroelektronik gibi alanlarda kullanıldığını vurguladı. Prof. Dr. Pak, borun stratejik önemine değinirken, şunları söyledi 
     ''Borun günümüzde bu kadar öne çıkarılmasının nedeni de hidrojen depolama ve taşıma malzemesi olarak kullanılması bu da çok heyecan yaratıyor. Hidrojen önemli ve alternatif bir enerji kaynağı. Sodyum Bor Hidrür de hidrojen depolama ve taşıma malzemesi olarak kullanılabilecek şu andaki en önemli teknolojik malzeme olarak görünüyor. Hidrojen enerjisi, geleceğin enerjisiyse bunun depolama ve taşıma malzemesi olarak kullanılan bu maddenin gerçek anlamda stratejik malzeme olduğu bellidir. Borun diğer ileri teknolojik amaçlarla kullanımı yanında en stratejik önemi, geleceğin alternatif enerjisi olan hidrojenin depolama ve taşıma malzemesi olarak kullanılmasıdır.'' 
     
     İKİ STRATEJİK KAYNAKTAN BİRİSİ TORYUM 

     Prof. Dr. Pak, toryum madeninin de nükleer teknoloji yakıtı olarak kullanıldığını ve bu madenle ilgili en büyük rezervlerin Brezilya'dan sonra Türkiye'de bulunduğunu belirtti. 
     Toryumla ilgili, bor konusunda olduğu gibi bir ön rapor hazırlanması için çalışmalar başlatıldığını ifade eden Prof. Dr. Pak, toryumun bor kadar önemli bir stratejik öneme sahip yeraltı kaynağı olarak görüldüğünü vurguladı. Prof. Dr. Pak, şunları kaydetti 
     ''Yeni dönemde iki tane metafor çıkıyor ortaya. Potansiyel olarak herkesin rüyasındaki Türkiye'yi gerçek anlamda bulunduğu ekonomik zorluklardan kurtulabilecek toprağın altında bir zenginlik var. Bor ve toryum ikisi de enerjiyle ilgili madenler. Özellikli bor, geleceğin enerjisini depolama ve taşıma malzemesi olarak görülüyor. Toryum ise nükleer teknoloji yakıtı. Enerji konusu ise dünyanın en stratejik konularından bir tanesi. Dünya stratejisini planlayan gelecek uzmanları, enerjiyi dünyanın bütün stratejik konuları arasında birinci belirleyici faktör olarak gösteriyor.'' 
     





</TEXT>
</DOC>
