<DOC>
<DOCNO> 114914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur10.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Cumhurbaşkanı Sezer'i aradı 
</HEADLINE>
<TEXT>

     Cumhurbaşkanı Ahmet Necdet Sezer, ABD Başkanı George W. Bush'la yaptığı telefon görüşmesinde, Türkiye'nin, Irak'a yönelik bir askeri müdahalenin gerek ekonomisi, gerek bölgesel barış ve istikrar açısından olumsuz sonuçlar doğurmasından kaygı duyduğunu ve bu nedenle sorunun barışçı yollardan çözümüne önem verdiğini bildirdi. 
     Cumhurbaşkanlığı Basın Merkezi'nden yapılan açıklamaya göre, Sezer, dün öğleden sonra kendisini telefonla arayan Bush'la görüştü. 
     Bush, görüşmede, ABD'nin Türkiye ile arasında var olan stratejik ortaklık ilişkisini her alanda güçlendirme kararlılığında olduğunu, ABD yönetiminin bu yöndeki çabalarını önümüzdeki dönemde de sürdüreceğini kaydetti. 
     Bush, Irak'taki duruma da değinerek, Irak yönetiminin Birleşmiş Milletler Güvenlik Konseyi kararlarını tam olarak uygulamak zorunda olduğunu ve halen konunun Birleşmiş Milletler zemininde izlendiğini anımsattı. 
     Bush, soruna barışçı bir çözüm bulunmasını dilediklerini, gerekmesi durumunda askeri bir operasyona başvurulacağını, bu bağlamda Türkiye'nin duyarlılıklarının bilincinde olduklarını vurguladı ve Türkiye ile konuya ilişkin danışmaların sürdürülmesiyle ilgili olarak daha önceki görüşmede dile getirdiği yükümlülüğe bağlılıklarını doğruladı. 
     Bölgesinde barış ve istikrarın güvencesi konumundaki Türkiye'nin görüşlerine önem verdiklerini belirten Bush, Cumhurbaşkanı Sezer'le temas halinde gelişmeleri değerlendirmeyi sürdüreceğini söyledi. 
     
     SEZER TÜRKİYE KAYGILI 
     Sezer ise ABD ile stratejik ortaklık ilişkisinin her alanda güçlendirilmesi yönünde ABD yönetiminin sahip olduğu siyasal iradenin Türkiye tarafından da paylaşıldığını kaydetti. 
     Sezer, Irak'taki durumu bir komşu ülke olarak yakından izleyen Türkiye'nin, Irak yönetiminin Birleşmiş Milletler Güvenlik Konseyi kararlarını kayıtsız koşulsuz uygulamak zorunda olduğu görüşüne katıldığını, sorunun barışçı yöntemlerle çözümlenmesi yönünde ABD yönetiminin Birleşmiş Milletler zemininde çaba harcamasını ve Başkan Bush'un son açıklamalarını memnuniyetle karşıladığını dile getirdi. 
     Sezer, Körfez Savaşı'nın ekonomisi üzerinde büyük kayıplara neden olduğu Türkiye'nin yeni bir askeri müdahalenin gerek ekonomisi, gerek bölgesel barış ve istikrar açısından olumsuz sonuçlar doğurmasından kaygı duyduğunu ve bu nedenle sorunun barışçı yollardan çözümüne önem verdiğini belirtti. Açıklamada, "Sezer, dileğimiz olmamakla birlikte son çare olarak bir askeri müdahale zorunluluğunun ortaya çıkması durumunda da bunun uluslararası yasallık ve oydaşma temelinde gerçekleştirilmesi gereğine inandığımızı vurgulamıştır" denildi. 
     
</TEXT>
</DOC>
