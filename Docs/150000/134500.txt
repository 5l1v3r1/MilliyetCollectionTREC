<DOC>
<DOCNO> 134500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sontur05.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni turizm sezonu için rezervasyonlarda artış var 
</HEADLINE>
<TEXT>

     Tur operatörlerinin 2003 yılı yaz sezonuna ilişkin kataloglarını piyasaya sürmelerinin ardından, sezona ilişkin ilk veriler gelmeye başladı. Tur operatörleri ve otelciler, 2003 yaz sezonunda, olası Irak operasyonuna rağmen yüzde 10 ile 18 arasında büyüme tahmininde bulunuyorlar. 
     Türkiye'ye en çok turist getiren tur operatörü olan Öger Tour Yönetim Kurulu Başkan Vekili Ünal Öger, 1 milyon katalog basarak, Almanya'daki 20 bine yakın seyahat bürosuna dağıttıklarını ve 2 aydan beri katalog üzerinden ön satışlara başladıklarını bildirdi. Gelen ilk bilgileri değerlendiren Ünal Öger, ''İşler fena değil... Gidişat gayet iyi'' dedi. 
     Geçen yılın 31 Ocak tarihiyle karşılaştırıldığında, bu yılın 31 Ocak tarihine kadar 2003 yaz sezonuna ilişkin rezervasyonlarda önemli artışlar görüldüğünü ifade eden Öger, şunları söyledi 
     ''Şu ana kadar yapılan rezervasyonlarda, Antalya'ya yüzde 18, Bodrum'a yüzde 37, İzmir yöresine yüzde 31, İstanbul'a yüzde 3, Dalaman civarına yüzde 2 oranında oranında artış görülüyor. Rezervasyonlar böyle giderse ve Irak operasyonu etkilemezse, iyi bir turizm yılı yaşayacağımıza inanıyorum.'' Bu yıl Türkiye'ye 1 milyon turist getirmeyi ve 700 milyon Euro ciro hedeflediklerini anlatan Öger, 2003 yaz sezonuna ilişkin verilerin kış sezonunda elde edilen rakamlarla da doğrulandığına işaret etti. 
     Bu yıl kış rezervasyonları için yüzde 15 oranında fiyat indirdiklerini hatırlatan Öger, ''Geçtiğimiz yıl 1 Kasım-31 Mart dönemini kapsayan kış sezonunda 65 bin turist getirmiştik. Bu yıl 1 Kasım'dan 31 Ocak'a kadar olan dönemde getirdiğimiz turist sayısı 85 bini geçti. 31 Mart'a kadar bu rakam 115 bine ulaşacak ki bu da geçtiğimiz yıla oranla yüzde 90-95 bir artışı gösterecek'' diye konuştu. 
     
     AKTOB BAŞKANI BARUT 

     Akdeniz Turistik Otelciler Birliği AKTOB Başkanı Ahmet Barut da, 20 Ocak'a kadar olan kış sezonunda Antalya yöresine gelen turist sayısının geçen yıla oranla yüzde 50 arttığına işaret ederek, yaz sezonu satışlarının da sürdüğünü bildirdi. ''Yaz sezonu satışlarında kaygı verici bir durum yok'' diyen Ahmet Barut, olası Irak operasyonunun sektöre etkisinin, savaşın süresi ve boyutuna bağlı olacağına dikkati çekti. 
     Barut, ''Sıcak savaş süresince rezervasyonlarda bir durgun olacağı muhakkak. Ancak, hemen ardından bir rezervasyon iptali dalgası gelmez. Sektördeki durgunluk yalnızca Türkiye'ye özgü de olmayacak. Akdeniz çanağındaki tüm ülkeler bu durumdan olumsuz etkilenecektir'' dedi. 
     Rezervasyonlarda durgunluk yaşanması halinde dahi otelcilerin fiyat kırma eğilimine gireceklerine inanmadığını da kaydeden Barut, şöyle devam etti 
     ''Otelciler artık bilinçlendi. Fiyat kırma yarışına girmeyeceğiz. Çünkü Türkiye'nin satışları oldukça iyi gidiyor. Bir sıkıntı söz konusu değil. Ancak bizdeki kadar hiç bir ülkede savaş yaygarası yapılmıyor. Bu yıl Antalya yöresinde 15-20 bin yeni yatak devreye girecek. Antalya yöresine gelecek turist sayısının da, 2003 yılı sonu itibarıyla yüzde 10 artacağını tahmin ediyorum. Bu da yeni 500 bin turist demek olur ki, yeni tesisleri de göz önüne aldığımızda, tesislerin doluluk oranının geçen yılla hemen hemen aynı olacağını sanıyorum.'' 
     





</TEXT>
</DOC>
