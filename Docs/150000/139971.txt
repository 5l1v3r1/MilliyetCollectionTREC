<DOC>
<DOCNO> 139971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/dunya/adun.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat’a kimyasal zırh 
</HEADLINE>
<TEXT>

Son istihbarat raporlarına göre, Irak başkentini sarin, VX ve hardal gazıyla donatılmış Cumhuriyet Muhafızları koruyacak 
     DIŞ HABERLER SERVİSİ 

     Olası Irak savaşında Saddam Hüseyin’i devirerek Baas rejimini değiştirmek amacıyla başkent Bağdat’a yürümeyi planlayan Amerikan askerlerini büyük bir tehlikenin beklediği ileri sürüldü. AP’nin istihbarat ve stratejik araştırmalar uzmanı kaynaklara dayandırdığı haberine göre, Amerikalı askeri yetkililer birliklerinin Bağdat civarında Irak askerlerinden gelebilecek yoğun kimyasal silah saldırısıyla karşı karşıya kalabileceğinden endişe ediyor. 
     Amerikan ordusunun kimyasal silahlara karşı geniş çaplı önlem almasına karşın, yine de bazı Amerikan birliklerinin, çatışma ortamında, kimyasal silahların etkisine açık hale gelebileceği ve bu durumda toplu ölümler meydana gelebileceğine dikkat çekildi. 
     
     Başkenti 4 tümen savunacak 
     Son istihbarat raporlarına göre, Saddam her biri 12 bin kişilik 6 tümenden oluşan ve kimyasal silahlarla donatılmış, seçkin Cumhuriyet Muhafızları’nın 4 tümenini başkenti korumakla görevlendirdi. Bir tümen Saddam’ın doğum yeri olan Tikrit’e sevk edilirken, 6. tümen de Kerkük’ü korumak için konuşlanacak. 
     Bağdat’a yürüyen ABD askerlerini büyük bir olasılıkla kimyasal silahlara sahip 4 tümen Cumhuriyet Muhafızı karşılayacak. 
     Uluslararası Stratejik Araştırmalar Merkezi’nden Anthony Cordsmen, Amerikan askerlerinin koruyucu elbiseler giydiğini, tank ve öteki zırhlı araçların da sensörlerle donatılarak kimyasal silahlı saldırılara karşı önlem alındığını belirtti ancak "Kimyasal başlıklı mermiler çok şanslı atışlar sonucu ABD askerlerini etkiye açık bir halde yakayabilir. Bu durumda binlerle ifade edilebilecek sayıda kayıp söz konusu olur" şeklinde konuştu. 
     
     Biyolojik silah kullanmayacaklar 
     Cumhuriyet Muhafızları’nın elinde sinir felci yaratan sarin gazı, VX gazı ve hardal gazı bulunduğu biliniyor. Irak askerlerinin kimyasal başlıkları, elindeki 30 bin topla ateşleyeceği belirtiliyor. Bu gazlar açık havada günlerce etkili kalabiliyor. Kaynaklar, Irak’ın etkisi uzun sürede ortaya çıktığı için biyolojik silahlara başvurmayacağını belirttiler. 
     
Kürtlere gaz tehdidi      İran savaşı sırasında Halepçe’de 5 bin sivili kimyasal silahlarla katleden Irak ordusu, şimdi de Kuzey Irak otonom bölgesinin en güney ucunda, otomobille Bağdat’a 2 saatlik mesafedeki Kifri kenti halkını kimyasal silahlarla vurmakla tehdit etti. 
     İngiliz "Daily Telegraph" gazetesinin iddiasına göre, Kifri halkına, "Amerikan bombaları düşmeye başladığı an biz de size gaz atacağız" denildi. Gazete daha önce de bir çok kez Irak askerlerinin saldırılarına maruz kalan kent halkının yiyecek stoklamaya başladığını ve gaz maskesi bulmak için umutsuz bir çaba içinde olduğunu yazdı. 
     İngiliz gazetesi, bu tehdidin ardından halkın dağlara kaçmayı planladığını belirterek, bölgeye giriş çıkışları kontrol eden silahlı görevlilerin çok gergin olduğunu bildirdi. 
     



 DÜNYA 













</TEXT>
</DOC>
