<DOC>
<DOCNO> 147032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/soneko17.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Yapacağımız fedakarlık bize nasıl dönecek 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, "Devletin dipsiz kuyuları orta yerde olduğu gibi dururken, yaptığımız ve yapacağımız fedakarlığın bize nasıl geri döneceğini öğrenmek istiyoruz" dedi. 
     "2. Kamu Mali Yönetim Reformu Arenası" toplantısında konuşan Hisarcıklıoğlu, Türkiye'nin ayağındaki prangadan, yani yüksek kamu borç stokundan kurtulabilmesinin mümkün olduğunu, ancak bunun için idrak edilmesi gerekenin yapısal sorunların mucizevi çözümlerinin bulunmadığı gerçeği olduğunu bildirdi. 
     Hisarcıklıoğlu, "Bunu idrak ettikten sonra, eşit paylaşılmak kaydıyla yapamayacağmız fedakarlık yoktur. Bu fedakarlığı da ancak daha iyi bir geleceği hedefleyerek ve dünkü ihmalkarlığımızı da hep hatırlayarak kabul edebiliriz. Ayağımızdaki prangadan kurtulabilmemiz için ayağımızı kesmenin çözüm olmadığına inanıyoruz" diye konuştu. 
     Bu kez işlerini şansa bırakmamak kararında olduklarını da ifade eden Hisarcıklıoğlu, "Bu kez sadece günü kurtarmanın değil 10 yıl 20 yıl sonrasının planlarını yapabilmek istiyoruz. Bunu isterken de aynı zamanda bilgilenme hakkını da talep ediyoruz" dedi. 
     Hesap verme yükümlülüğünün tam olarak yerine getirilmemesi halinde, halkın yönetenlere olan itimadının sarsılmasının kaçınılmaz olduğunu belirten Hisarcıklıoğlu, vatandaşın devlete emanet ettiği idare yetkisi ve devletin her türlü tasarrufuyla ilgili hesap sorma hakkına sahip olması gerektiğini, bu hesabın ise sandıkta sorulacağı anlayışından vazgeçilmesi gerektiğini söyledi. 
     Ekonomik istikrarsızlığın ve yaşanan krizlerin en önemli sebebinin hantal kamu yönetimi olduğunu ifade eden TOBB Başkanı, kamunun toplam borç stokunun 170 milyar dolara ulaştığını söyledi. 
     





</TEXT>
</DOC>
