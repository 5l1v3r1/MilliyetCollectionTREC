<DOC>
<DOCNO> 140031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/spor/ytan.html </URL>
<DATE> 2003/03/02/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Gençler devam Trabzon tamam 
</HEADLINE>
<TEXT>

     Buna mukabil Trabzonspor, düzende ve oyuncu kullanımında değişikliğe gitti... Ali Şen yok, Serkan, Mustafa kulübede... Hasan, Somers ve Tayfun sahada. Gençlerbirliği’nin Okan ve Flip ile geliştirdiği kanat akınlarını önlemek için sağ dışta Tayfun - Hasan, sol tarafta ise Lee - Somer ikilisini önlü arkalı oynattı. Tek forvet oynayan Trabzonspor’da Fatih’e en yakın yine Gökdeniz’di. Gençlerbirliği’ne transfer olduğu haberleriyle gündemden düşmeyen Marco Aurelio, Gençlerbirliği maçında sahanın en gezgini, en çok top kaybedeni, en çok top ezeni ve de en çok koşanıydı. 
     Trabzonspor ilk yarının büyük bir bölümünde rakibine oynayacak alan ve zaman bırakmadı. Alan daralttı, Gençlerbirliği’nin defans - ofans ilişkisini keserek hücumda çoğalmasını önledi. Dahası, Trabzonspor kendine boş alan yarattı ve ani çıkışlar yaptı. 
     Müsabakada üç kırılma anı var. 
     Birincisi penaltı pozisyonu... Okan - Somers mücadelesinde var olan bir temasın şiddetini biz tribünden ölçemedik. 
     İkincisi 20. dakikada Fatih’e kalkan ofsayt bayrağı. Tam bir yan hakem faciası. Mutlak gol pozisyonu, buz gibi gol güme gitti. 2 - 0 olsa maç kopacak. Tuncay akın benzer bir bayrağı 14 dakika sonra bir daha çekti. 
     Üç 36. dakikada Trabzonspor kendi yarı alanından ani çıktı. Fatih gidecek, gidemedi. Thomas’ın darbesiyle kendini yerde buldu. Cezası sarı kart olmamalıydı, zira Fatih’in gol şansı çok yüksekti. Bu faulden doğan atışı Erman Güraçar çok kötü kullandı. İşte dönen o top ile Gençlerbirliği beraberlik golünü buldu. 
     İkinci yarı roller değişti. Her iki takım da oyun disiplininden koptu. Gençlerbirliği daha çok geniş alan buldu. Dolayısı ile de çok pozisyon üretti. 
     Petkoviç’in hatasından gelen ikinci golden sonra Gençlerbirliği futbol adına gösteri yapmaya başladı. Dikkatli olsalar, üçüncü, dördüncü golü bulacaklar. 
     Erman Özgür’ün oyuna girmesiyle Trabzonspor yeniden toparladı. Ancak yoğun baskısı sonuç getirmedi. 
     İkinci yarısından futbol adına keyif aldığımız zor maçın üç puanı Gençlerbirliği’nin oldu. Gençler yoluna devam ederken, Trabzonspor hedefinden bir adım daha uzaklaştı. 
     



 SPOR 

























</TEXT>
</DOC>
