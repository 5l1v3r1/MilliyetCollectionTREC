<DOC>
<DOCNO> 142655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sondun17.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'ye alternatif olarak BAE'deki üsleri hazırlıyor 
</HEADLINE>
<TEXT>

     ABD'nin Akdeniz'de bulunan Tomahawk füzesi fırlatma kapasitesine sahip gemilerini, Türkiye'nin hava sahasını kullanma izni vermemesinden sonra, İsrail hava sahasını da siyasi gerekçelerle kullanmak istemedikleri için Körfez'e kaydırdığı bildirildi. Gemiler, füzelerini Suudi Arabistan hava sahasını kullanarak Irak'a fırlatacaklar. 
     Buna karşılık, Türkiye'den hala ümidini kesmeyen ABD'nin, 2 uçak gemisini Akdeniz'de tutmaya devam ettiği bildirildi. 
     Amerikan finans çevrelerinin gazetesi Wall Street Journal'da yer alan habere göre, Irak'a yönelik olası bir operasyonda Türkiye'deki üsleri kullanamayabileceğini hesaplayan ABD, BAE'deki bazı üsleri de modernize etmeye başladı. Modernize edilen üsler, Dubai'nin 30 km güneyinde bulunuyor. Gazete, Türkiye'nin üs ve hava sahasını kullandırmama olasılığının Amerikalı askeri yetkilileri kaygılandırdığını da yazdı. 
     -BİR HAFTA SÜRE- Müteahhitleri acele göreve çağıran Amerikan makamları, üslerde bir hafta içinde askerlerin kalabilecekleri barakalar inşa edilmesini, yakıt depoları yapılmasını ve malzemenin taşınması için yol inşa edilmesini istediler. Üslerde en az 1.500 Amerikan askeriyle çok sayıda savaş uçağının konuşlandırılacağı ifade edildi. 
     Irak'ı vuracak mesafede 500 savaş uçağı bulunduğunu belirten Amerikan askeri kaynakları, Türkiye'deki üsleri kullanamasalar bile Irak'a karşı yüksek ateş gücüne sahip olduklarını belirtiyorlar. 
     
     UÇUŞ HAKKI VE ÜS KULLANIMI 
     Gazeteye açıklamada bulunan bir Amerikalı yetkili, 62.000 Amerikan askerinin konuşlandırılmasına yeşil ışık yakmayan Türkiye'den, ''hiç olmazsa hava sahasından geçiş ve üslerden yararlanma hakkı konusunda kolaylık göstermelerinin isteneceğini'' söyledi. 
     Gazete, meclis kaynaklarına dayanarak, ikinci tezkerenin önümüzdeki hafta ortalarında, belki daha ileri bir tarihte gündeme gelebileceğine de dikkati çekti. 
     
     İLK BOMBALANACAK YERLER 
     Wall Street Journal, harekatın ilk günü ABD'nin, Irak'a ait komuta kontrol merkezleri, Saddam'ın sarayları ve radar tesisleri gibi sabit hedeflerin yanı sıra Bağdat'ı savunacak birlikleri de vuracağını belirtti. Bu bombardımanlarda kesin isabet şansı bulunan uydu-güdümlü akıllı bombalar kullanılacak. 
     Bu arada, Missouri'deki Whiteman hava üssünde bulunan B-2 hayalet bombardıman uçaklarından 10 tanesinin Hint Okyanusu'ndaki Diego Garcia üssüne sevk edildiği kaydedildi. 
     





</TEXT>
</DOC>
