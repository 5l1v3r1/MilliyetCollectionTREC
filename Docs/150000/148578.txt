<DOC>
<DOCNO> 148578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun58.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den İran, Suriye ve K.Kore'ye uyarı "Irak'tan ders alın" 
</HEADLINE>
<TEXT>

     ABD yönetimi, İran, Suriye ve Kuzey Kore'ye, ''Irak'tan ders almaları'' uyarısında bulundu. 
     ABD'nin silah kontrol ve uluslararası güvenlikten sorumlu Dışişleri Bakan Yardımcısı John R. Bolton, ülkesinin kitle imha silahları edinmeye çalışmakla suçladığı bu ülkelere yönelik yaptığı açıklamada, ''Irak'tan gereken dersleri alın'' dedi. 
     Bolton, Roma'da düzenlediği basın toplantısında, ''Suriye ve Ortadoğu bölgesinin diğer ülkelerine'' hitaben, ''bölgede barışın sağlanmasına yönelik yeni ihtimallere açık olmaları'' çağrısı da yaptı. 
     Bolton, ''kitle imha silahlarının yayılması sorunu çerçevesinde, bir dizi rejimin Irak'tan gereken dersleri çıkaracağını, bu tip silahlara sahip olmalarının ulusal çıkarlarına uygun olmadığı sonucuna ulaşacaklarını umut ediyorum'' dedi. Bolton, özellikle Suriye, İran ve Kuzey Kore üzerinde durdu. 
     Bolton, ABD yönetiminin şahin kanadının en önde gelen isimlerinden biri olarak niteleniyor. 
     Amerikalı yetkili, Suriye'nin ''kimyasal ve biyolojik silah elde etme programı yürüttüğünü'' de öne sürerek, ''bu ülkenin bu programı bırakması yolunda ders alacağını umuyorum'' dedi. 
     Bolton, bu ülkelerin bu tür programları bırakmalarını sağlamak üzere ABD'nin uygulayacağı politikalarda önceliği ''barışçı yöntemlere'' vereceklerini de sözlerine ekledi. 
     





</TEXT>
</DOC>
