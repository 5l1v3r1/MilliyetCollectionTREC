<DOC>
<DOCNO> 116352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun21.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide, Karaçi'de üslenmeye çalışıyor 
</HEADLINE>
<TEXT>

     El Kaide örgütünün, Pakistan'ın Karaçi kentinde üslenmeye çalıştığı bildirildi. 
     New York Times gazetesinin Pakistanlı yetkililere dayanarak verdiği haberde, örgütün yeni üssünü Karaçi'de oluşturmaya çalıştığı, ''burada yaşayan halkın örgüte geniş destek vermek ve evlerini kiralamak konusunda tereddüt etmeyecekleri'' belirtildi. 
     Pakistanlı bir polis yetkilisi, gazeteye verdiği demeçte, ''Birçok Pakistanlı onlara yardım ediyor, şu anda bile Pakistanlıların bu örgüte evlerini kiraya verdiğine inanıyorum. İnsanlar kendilerini güvende hissetmezse, bir şekilde kendilerini güvende hissettirecek birini bulur'' dedi. 
     Pakistanlı yetkililer ayrıca, örgütün eylemlerden sorumlu şefi ve 11 Eylül saldırılarının beyni olarak kabul edilen Halid Şeyh Muhammed'in de Karaçi'de bulunduğunu düşündüklerini söyledi. Yetkililer, Şeyh Muhamed'in para ve silah edinme konusunda sıkıntı çekmediğini ve yerinin saptanmaması amacıyla birçok önlem aldığını belirtti. 
     





</TEXT>
</DOC>
