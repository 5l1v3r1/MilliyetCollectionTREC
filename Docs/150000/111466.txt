<DOC>
<DOCNO> 111466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sondun15.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan ve Romanya'dan ABD'ye destek... 
</HEADLINE>
<TEXT>

     Bulgaristan ve Romanya, Irak'a yönelik olası bir harekat için ABD'ye destek verdi. 
     Kasım ayı başında Prag'da yapılacak NATO zirvesi öncesinde Bulgaristan ve Romanya'nın ortak olarak düzenlediği son askeri tatbikat olan ''Mavi Tuna-2002 Karargah Tatbikatı''nın kapanış törenine katılan Bulgaristan Savunma Bakanı Nikolay Sivinarov ve Romanya Savunma Bakanı Ioan Paşku, her iki ülkenin de harekat konusunda ABD'ye destek vereceğini açıkladılar. 
     Sivinarov, ABD'nin Afganistan'daki operasyonları sırasında, Bulgaristan'ın BM Güvenlik Konseyi'nin kararını beklemeden hava sahasını ve bazı havaalanlarını Amerikan uçaklarının hizmetine verdiğini belirterek, ''Irak'a karşı olası bir harekatta da BM Güvenlik Konseyi kararı olmasa bile ABD'ye gerekli yardımı yapmaya hazırız'' dedi. 
     Paşku da, Irak harekatı konusunda Bulgaristan ile aynı görüşü paylaştıklarını kaydederek, ''Ortadoğu'yu ve bölgemizi çok yakından ilgilendiren böylesine geniş çaplı bir operasyonda BM Güvenlik Konseyi'nin de destek kararı olması, ABD'nin daha rahat hareket etmesini sağlar'' diye konuştu. 
     Bulgaristan ve Romanya savunma bakanları, ülkelerinin Prag zirvesi'nde NATO'ya tam üyeliğe davet edilmeyi beklediklerini ve NATO üyeliğine hazır olduklarını söylediler. 
     





</TEXT>
</DOC>
