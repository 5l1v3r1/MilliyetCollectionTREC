<DOC>
<DOCNO> 142752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sontur19.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, "dövizle askerlik" yasasını onayladı... 
</HEADLINE>
<TEXT>

     Cumhurbaşkanı Ahmet Necdet Sezer, yurtdışında yaşayan ve daha önce dövizle askerlik uygulamasından yararlanamamış Türk vatandaşlarına yeni haklar tanıyan ''Askerlik Kanununda Değişiklik Yapılmasına Dair Kanun''u onayladı. 
     Cumhurbaşkanlığı Basın Merkezi'nden yapılan açıklamaya göre, Sezer, yasayı yayınlanmak üzere Başbakanlığa gönderdi. 
     Buna göre, yasa yürürlüğe girdiği tarihte 38 yaşını tamamladıkları yılın sonuna kadar dövizle askerlik hizmeti yapmak üzere başvurmayanlar ile başvurdukları halde döviz ödemeleri veya temel eğitimlerini süresi içinde yapmadıkları için dövizle askerlik hizmeti kapsamından çıkarılanlar, iki yıl içinde konsolosluklar veya askerlik şubelerine başvurabilecekler. Bu kişiler, 7 bin 668 euro veya karşılığı yabancı ülke parasını başvuru sırasında peşin ödemeleri ve bir ay süreli temel askerlik eğitimini yapmaları halinde, askerlik hizmetini yerine getirmiş sayılacaklar. 
     Yasanın yürürlüğe girdiği tarihte 40 yaşını doldurmuş olanlar ise 10 bin 224 euro veya karşılığı yabancı ülke parasını başvuru sırasında peşin ödemeleri halinde, temel askerlik eğitimine tabi tutulmadan askerlik hizmetini yapmış olacaklar. 
     Türk Vatandaşlığı Yasası hükümleri uyarınca vatandaşlıktan çıkmalarına izin verilmiş veya Türk vatandaşlığını kaybetmiş olanlardan yasanın yayımı tarihinden itibaren 2 yıl içinde vatandaşlığa alınmak üzere başvuranlar da Türk vatandaşlığına yeniden kabul edilme tarihini izleyen 1 yıl içinde başvurmaları halinde bedelli askerlikten yararlanacaklar. 
     Yasanın getirdiği düzenlemeden yararlananlar hakkında saklı, yoklama kaçağı veya bakaya suçlarından adli takibat yapılmayacak. 
     
     ANTİ PERSONEL MAYINLARI 
     Cumhurbaşkanı Sezer, ''Anti-Personel Mayınların Kullanımının, Depolanmasının, Üretiminin ve Devredilmesinin Yasaklanması ve Bunların İmhası ile İlgili Sözleşmeye Katılmamızın Uygun Bulunduğuna Dair Kanun''u da onaylayarak, yayınlanmak üzere Başbakanlık'a gönderdi. 
     





</TEXT>
</DOC>
