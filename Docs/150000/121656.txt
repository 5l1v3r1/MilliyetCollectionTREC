<DOC>
<DOCNO> 121656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur04.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan Ankara'da kiralık ev arıyor... 
</HEADLINE>
<TEXT>

     Seçimde partisi barajı aşamadığı için Parlamento dışında kalan ve mart ayında yapılacak kongrede de görevi Necmettin Erbakan'a devrederek aktif siyaset yaşamından çekilmeye hazırlanan SP Genel Başkanı Recai Kutan milletvekili lojmanlarını boşaltmak zorunda olduğu için ev aramaya başladı. 
     Kutan, ANKA'ya yaptığı açıklamada, TBMM Başkanlığı'ndan, "Lojmanları boşaltın" yazısı geldiğinde oturacak ev sıkıntısıyla karşı karşıya kalacağını söyledi. 
     Ankara'da eskiden oturduğu ancak 10 yıldır kullanmadığı bir evi bulunmasına karşın, çok gürültülü bir sokakta bulunan bu evde oturamayacaklarını belirten Kutan, aktif siyaset dışındaki uğraşlarına da yanıt verecek bir ev arayışı içinde olduğunu ifade etti. 
     Kutan, "Aslında biz kirada oturmak istemiyoruz, oturduğumuz ev kendi evimiz olsun istiyoruz ama şu anda ev alacak birikime de sahip değilim. Biz hiçbir zaman para kazanacak çalışmalar içinde olmadık" dedi. 
     Recai kutan, siyaset dışındaki uğraşlarla vaktini geçireceği evi için arayışlarını sürdürürken, SP Genel Başkanlığı'nı da mart ayında yapılacak kongrede Necmettin Erbakan'a bırakmanın hazırlıklarını yapıyor. Yapılan takvime göre şubat ayında Erbakan'ın 5 yıllık siyaset yasağının sona ermesinin hemen ardından mart ayında SP Kongresi toplanacak. 
     Kutan, bu kongrede "Emaneti sahibine iade ediyorum" diyerek görevi Erbakan'a devredecek. Erbakan'ın ısrar etmemesi durumunda partide görev almayı düşünmediğini söyleyen Kutan, bundan sonraki yaşamını kitap yazarak ve edebiyatla ilgilenerek geçirmeyi planlıyor. 
     





</TEXT>
</DOC>
