<DOC>
<DOCNO> 114913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur09.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabadayılık, bir tür hastalık 
</HEADLINE>
<TEXT>

     "Kabadayı" davranış biçiminin "ben merkezli" düşünce nedeniyle ortaya çıktığı ve toplumla barışık olamama karşısında yakalanılan sosyal bir hastalık olduğu belirtildi. 
     Selçuk Üniversitesi Fen-Edebiyat Fakültesi Sosyoloji Bölüm Başkanı Doç. Dr. Şahin Filiz, toplumun eskisi gibi birbirinden kopuk olmadığını, artık, dini, siyasi ve ideolojik anlamda birlikte yaşamayı tercih ettiğini belirttti. Filiz, bu aşamada kendilerini toplumdan farklı gösterme davranışı içine giren ve halk arasında "kabadayı" olarak adlandırılan kişilerin sayısında da artış gözlemlendiğini kaydetti. 
     
     DİZİLERDE ÖN PLANDA 

     Kabadayılık olgusunu, "ben merkezli" düşünce nedeniyle ortaya çıkan, "toplumla barışık olamama sonucu yakalanılan sosyal bir hastalık" olarak tanımlayan Filiz şunları söyledi 
     "Bu hastalığın hızla yayılmasındaki en önemli etkenlerden biri de TV dizileri ve filmlerdeki kabadayı tiplemeleridir. Söz konusu tiplemeler gençleri bu davranış biçimine yönlendirerek, davranış bozukluğuna yol açabilmektedir. Örneğin, Biri Bizi Gözetliyor'un son versiyonunda yer alan ve hırçın tavırlarıyla dikkat çeken genç, Aşkına Eşkiya, Deliyürek, Aynalı Tahir, Kırık Ayna, Asmalı Konak gibi çok fazla izlenen dizilerde ön plana çıkan kabadayı tiplemeleri, özellikle sorunları karşısında eziklik hisseden kişilere özenti oluyor. Toplumun çok fazla ilgisini çeken bu tür dizi ve TV programları ile filmler, daha dikkatli kaleme alınmalı. Kabadayılığın, toplumsal normları tehdit eden tehlikeli bir hastalık olduğu yapımcılar tarafından da unutulmamalı." 
     
     İLGİSİZLİK TEMEL NEDEN 

     Kabadayılığın temelinde aileden gelen ilgisizlik ve ileri yaşlarda başta ekonomik sıkıntılar olmak üzere çok sayıda sorunun yattığını bildiren Filiz, "Bazı kişiler, bu sorunları yüzünden toplumdan intikam alma ve hesap sorma davranışı içine giriyorlar. Tabiatında kabadayılık olmayanlar bile daha sonra intikam alma duygusu ve kendini kabul ettirebilme düşüncesi içinde kabadayı kişiliğine bürünebiliyor" dedi. 
     Filiz, kabadayı olarak tanımlanan kişilere karşı topluma da ciddi görevler düştüğünü ifade ederek, "Toplumun bu tiplere bazı gerçekleri vurgulaması gerekiyor. Ayrıca, bu tür kişilere her söylediğinin doğru olmadığı, kendisinin de yanlış yapabileceği anlatılmalıdır" diye konuştu. 
     





</TEXT>
</DOC>
