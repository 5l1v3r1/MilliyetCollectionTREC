<DOC>
<DOCNO> 140999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/soneko13.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırıncılar Odası Başkanı Olası bir savaşta un sıkıntısı yaşamayız 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, olası bir Irak savaşı durumunda ne buğday, ne un, ne de ekmek sıkıntısı yaşanacağını bildirdi. 
     Balcı, Federasyon Merkezi'nde yaptığı basın toplantısında, Türkiye'nin son günlerde hareketli günler yaşadığına işaret ederken, olası Irak müdahalesinin toplumun her kesimini harekete geçirdiğini belirtti. 
     Başta hükümet olmak üzere tüm sivil kuruluşlarının, kendi bünyelerinde yoğun çalışma temposuna girdiğini ifade eden Balcı, kendilerinin de Tarım Bakanlığı ile gerekli tedbirleri aldığını söyledi. 
     Olası bir müdahale durumunda, göçle beraber un sıkıntısı ve buna paralel olarak ekmek sıkıntısı yaşanmayacağını vurgulayan Balcı, Toprak Mahsulleri Ofisi'nin TMO elinde yeterli buğday stoku mevcudu olduğunu bildirdi. 
     Federasyonun Tarım Bakanlığı ile ortak hareket etme kararı aldığını belirten Balcı, ''50 bin tonluk kaliteli ekmeklik buğday alımı yapılmış, 300 bin tonluk buğday alımı için de dün itibariyle ihale açılmıştır'' dedi. 
     Tüketiciye kaliteli ve ucuz ekmek sunmanın yanı sıra ekmek israfının son bulması, milli ekonomiye katkı ve açık alanlardan ekmek alınmasını önlemek adına uyarıcı ve bilgilendirici bir CD hazırladıklarını anlatan Balcı, eğitim amaçlı hazırladıkları bu CD'leri tüm televizyon kanallara gönderdiklerini kaydetti. 
     Belediyelerin halk ekmek üretmesine karşı olmadıklarını, ancak belediyelerin esnafı göz ardı etmemesi gerektiğini de belirten Balcı, alım gücü düşük halk için belediyeler ile esnafın birlikte çalıştığı bir tesis kurarak üretim yapacaklarını açıkladı. 
     Balcı, ekmeğe zam yapılması konusunun gündemde olup olmadığının sorulması üzerine, ekmeğin kilogram fiyatının 1 milyon 200 bin lira olarak Kasım ayında açıklandığını hatırlattı. 
     Ülke genelinde ağırlıklı olarak bu fiyatın uygulandığını belirten Balcı, bunun dışında herhangi bir değişiklik olmadığını söyledi. 
     Un fiyatlarının yükselmemesi için Tarım Bakanlığı ile gerekli çalışmayı yaptıklarını belirten Balcı, ''Almış olduğumuz tedbirler sonuç vermiştir. Tedbirler devam edecektir'' diye konuştu. 
     Ekmeğin gramajının 200'den 150'ye indirilmesinin gıda kodeksine aykırı olduğunun hatırlatılması üzerine de Balcı, bu konuda çalışmalar yaptıklarını kaydetti. 
     





</TEXT>
</DOC>
