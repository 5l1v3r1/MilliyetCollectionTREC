<DOC>
<DOCNO> 111582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/yazar/congar.html </URL>
<DATE> 2002/10/07/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Saddam, Samsa’ olmadıkça... 
</HEADLINE>
<TEXT>

     Amaç, üzüm yemek mi bağcı dövmek mi ABD’nin hedefi, Irak’ı silahsızlandırmak mı yoksa Saddamsızlandırmak mı İkincisi olmadan birincisi mümkün mü Bu sonuçlara savaşsız ulaşılabilir mi 
     Bush yönetimi, bir yandan, askeri eylemi "zorunlu" olmaktan çıkarmaktan ziyade, adeta "kaçınılmaz" hale gelmesine yönelik olduğu izlenimi veren diplomasi atağını sürdürürken, bir yandan da, bu sorular, birçok başkentte olduğu gibi Washington’da da dile getiriliyor ABD Kongresi’nde, medyasında tartışılıyor. 
     Ben, kendi adıma, Saddam Hüseyin, bir sabah yatağında hamam böceği olarak uyanmadıkça, savaşın önlenemeyeceği kanısındayım. Bush yönetiminin, Irak liderinden kurtulmayı kafasına koyduğunu ve bunu yapmak için gerekli askeri güce, diplomatik nüfuza ve siyasi iradeye sahip olduğunu düşünüyorum. Saddam, metamorfoz geçirip BM Güvenlik Konseyi kararlarının hepsini, harfiyen uygulamadıkça, elindeki kitle imha silahlarını ve bu tip silahları üretmeye yönelik programlarını tasfiye etmedikçe ve demokrasiye geçiş için düğmeye basmadıkça ya da kendisi, oğulları ve yakın adamları ile birlikte bir darbeyle devrilmedikçe, ABD’yi savaştan vazgeçirmenin mümkün olmayacağına inanıyorum. 
     Gönlümden geçen değil, gözüme görünen bu. 
     Maksat, rejimi değiştirmek 
     Jim McDermott, bu kargaşanın ortasında atlayıp Bağdat’a giden ve "oralardan" ABD Başkanı’nı eleştirince, hafiften "vatan haini" damgası yiyen Demokratik Parti’li üç Temsilciler Meclisi üyesinden biri. Diyor ki, "Irak’ı silahsızlandırmanın, savaşsız da mümkün olabileceği kanısındayım, ama asıl niyetimiz rejim değişikliği ise, bu mutlaka, Amerikan askeri eylemini gerektirecektir." 
     Bağdat’taki rejimi değiştirme niyeti, Amerikan gündemine yeni gelmedi. Bugünlerde Temsilciler Meclisi ve Senato’da tartışılan ve özünde Başkan Bush’a, Irak’a karşı kuvvet kullanma yetkisi verme amacı taşıyan iki tasarıda da, Irak’ın Kurtuluşu Yasası’na atıf var. 1998 tarihli bu yasa, aslında Saddam’ın devrilmesini, "Amerikan politikası" haline getirmiş, ama bu politikanın icraatına ilişkin kararları, Saddam karşıtı muhalif grupların desteklenmesinin ötesine pek taşımamıştı. 
     ABD’li karar vericiler açısından şimdiki mesele, zaten mevcut olan "rejim değişikliği" politikasının, bu aşamada "uğruna savaşılacak bir ivedi hedef" yapılıp yapılmaması. 
     Senatör Edward Kennedy gibi muhalifler, "ABD’ye yönelik en büyük tehdit, halen El Kaide. Saddam’ı devirmek, Amerikan halkının güvenliği açısından birinci derecede öncelikli değil. Ama biz, El Kaide’nin defterini dürmeden Irak’ta rejim değiştirmeye kalkarsak, terörle mücadelede uluslararası desteğimiz azalır, asıl tehlike daha da büyür" tezindeler. Başka deyişle, işin özünden ziyade, zamanlamasını sorguluyorlar. 
     Bush yönetiminin Saddam’dan kurtulmak istemesinin birçok nedeni var. Bunlar arasında, Irak’ın kimyasal ve biyolojik silah teknolojisine sahip olması, nükleer silah üretmenin de eşiğine geldiği bilgisi, gerçekten de, önemli yer tutuyor. ABD, "bir numaralı düşmanı" saydığı Irak liderinin, günün birinde Amerikan vatandaşlarına karşı kullanabileceği imha silahlarını elinde bulundurmasını istemiyor. Irak’ın bu silahlardan arındırılmasının, BM denetimleri yoluyla sağlanabileceğinden ise çok kuşkulu son 11 yılın deneyiminin, tersini kanıtladığını düşünüyor. Bush yönetiminin ileri gelenleri, Irak’ın bir "kitlesel imha" tehdidi olmaktan çıkarılmasının, ancak "Saddam giderse" mümkün olacağına inanıyorlar. 
     Irak’ı silahsızlandırmanın yanısıra, Körfez’de yeni bir petrolcü dost arayışından İsrail’in güvenlik çıkarlarına, Irak halkının insanca yaşayabilmesinden Arap aleminde ilk demokratik rejimin kurulmasına uzanan bir dizi hedef de, ABD’nin Bağdat’ta rejim değişikliği hedefini besliyor. 
     Bu politikanın "hemen, şimdi" hayata geçirilmesini isteyenler, "Zaman yitirilirse, Saddam’ın nükleer silaha kavuşacağı ve 11 Eylül’den bin beter bir felaketin ABD’nin kapısını çalabileceği" korkusunu salıyorlar çevreye. 
     Tabii, Bush yönetiminin Irak’la hesaplaşmasının zamanlamasında, kasımdaki ara seçimler ile 2004 başkanlık seçimlerine yönelik oy hesaplarının yattığını, Usame bin Ladin’in "ölü ya da diri" yakalanamamış olmasının ABD liderlerini yeni bir "avın" peşine düşürdüğünü, Bush ailesi ve yönetim kadrolarının Saddam’a karşı "kan davası" beslediğini düşünenler ve söyleyenler, başka yerlerde olduğu gibi Washington’da da var. 
     
     Savaşa hazırlık diplomasisi 
     Yukarıda da değindim Washington’da birçok yetkili, Irak konusunda BM üzerinden yürütülen diplomasiyi, başarı şansına sahip bir çaba gibi algılamıyor. 
     Şahinler arasında, diplomatik girişimlere üfleye püfleye kaş kaldıran azılı BM karşıtları çoğunlukta. Onlar, Güvenlik Konseyi’nden karar çıkartma çabalarını, Irak’a karşı savaşı başlatabilmek için, "maalesef" katlanılması gereken bir angarya olarak görüyorlar. Uluslararası meşruiyete hala önem verenler ise, bu diplomatik sürecin gerekli olduğunu, üstelik bu çabanın, ABD’nin askeri eylemde yalnız kalmamasını da sağlayacağını savunuyorlar. 
     Kısacası, savaşın "alternatifi" olarak değil, "hazırlığı" olarak yürütülen bir diplomasi bu. Savaşı önlemesi değil, "kaçınılmaz" ve "etkin" kılması bekleniyor. 
     Tabii, iğneyi Bush yönetimine batırırken Bağdat diktatörünün, günahlarını gözardı etmenin mantığı da yok. 
     Nihayetinde, Körfez Savaşı’nı kaybettiğinden beri, ateşkes hükümlerine uymayan, Saddam... Kitle imha silahlarını, halkına ve komşularına karşı kullandığı tescilli olan da... Oyunu uluslararası kurallara göre oynamamakla, halkını dünyadan kopuk ve yokluk içinde yaşamaya mahkum eden de... Silah denetimlerini, "her yerde ve hiç ama hiç koşulsuz" yaptırmaya hala yanaşmayarak, 1991’den beri çıkan Güvenlik Konseyi kararlarını uygulamayarak, diplomasiyi "formalite" düzeyine indiren, böylece ABD’nin elini güçlendiren de...Irak halkı, özgür iradesini hayata geçirebilse, bugün yerinde yeller esecek olan da... 
     
     







Hitler de böyle geldi’ 


Abstre 


Türkiye pasif kalmaz 


İşte anket, işte meydan 


Saddam, Samsa’ olmadıkça... 


Niyazi Hoca, Leheb suresi ve Türkçe ibadet 


İki gençlik olayı... 


Öymen ve seçim anıları 


Bulut Ülkesi’nden geçtin mi 


Kentlerde eğitimli gençlerin yüzde 29.1’i işsiz 


</TEXT>
</DOC>
