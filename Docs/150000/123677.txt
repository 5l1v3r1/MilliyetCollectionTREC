<DOC>
<DOCNO> 123677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/spor/yture.html </URL>
<DATE> 2002/12/10/ </DATE>
<TIME>  </TIME>
<AUTHOR> GÖKHAN TÜRE  </AUTHOR>
<HEADLINE>
YERLİ HAFTASI 
</HEADLINE>
<TEXT>

Basketbol Ligi’nde, Türk oyuncuların ağırlıkta olduğu takımlar, oynadıkları iyi basketbol ve aldıkları galibiyetlerle potaya yeni çehre kazandırdılar 
     Basketbol Ligi’nde sekizinci hafta maçları, "özlenen" bir tablo çıkardı ortaya... Türk oyuncuların ağırlıkta olduğu takımlar, haftayı önemli galibiyetlerle kaparken, lige yeni bir çehre kazandırdılar. Türkler ilk kez istatistik verilerde "abartılı" bir şekilde ön plana çıkarken, özellikle Beşiktaş, B.Kolej ve Oyak Renault göz kamaştırıcı bir biçimde basketbolun tüm temel gereklerini yerine getiren oyun anlayışı içinde izleyenlere zevk verdiler. Bu da yıllardan bu yana devamlı yabancı oyuncuların "sürüklediği" lige değişik bir atmosfer kazandırdı. 
     Sezona sıkıntılı giren ve arzuladığı sonuçları bir türlü alamayan Beşiktaş, Ankara’nın güçlü temsilcisi Türk Telekom karşısında, hem de üç önemli eksiğine rağmen 25 sayı ile galip gelirken, üzerindeki kara bulutları da göndermiş oldu. Coach Ahmet Kandemir yönetimindeki Siyah - Beyazlı takımda pota altında en az bir "yabancı" oyuncu kadar verimli olan İsmail, Nedim, Umut Görür üçlüsü toplam 56 sayıya imza atarken, İsmail, kaydettiği 18 sayının yanında 6 ribaund, 4 asist ve 8 de top çalma ile dikkatleri üzerine çekti. 
     Ligin bir diğer "saf Türk’ü", Ankara’nın iki takımından biri olan Büyük Kolej de İzmirli rakibi Pınar Karşıyaka’yı İzmir’de "denize dökerken", genç Murat 24 sayı, 4 ribaund, üç asist , tecrübeli Gazi 26 sayı, 9 ribaund, 3 asist ve Arda 23 sayı, 3 ribaund, 4 asist, 3 top çalma başrolü oynadılar. Yeni ABD’lisi Kelly’nin olumlu katkı yaptığı Fenerbahçe’de birkaç hafta içinde işler rayına gireceğe benziyor. Alpay ve Emre’nin de sorumluluk alarak devreye girmeleri, Zaza’nın silkinişiyle Fenerbahçe, beklenen patlamayı yapıp, Beşiktaş ile birlikte Galatasaray’ı zirve yarışında üçleyebilir. 
     



 SPOR 


























</TEXT>
</DOC>
