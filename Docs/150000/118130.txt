<DOC>
<DOCNO> 118130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur13.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir... Atatürk büstüne çirkin saldırı... 
</HEADLINE>
<TEXT>

     Balıkesir'de, bir ilköğretim okulunun bahçesindeki Türk Bayrağı'nın indirilerek, Atatürk büstüne sarıldığı, etrafındaki zincirleri kırılan büstün yanına da bir içki şişesi bırakıldığı öğrenildi. 
     Balıkesir Valiliği'nden yapılan yazılı açıklamada, Gazi Osmanpaşa İlköğretim Okulu'nun bahçesinde bulunan Atatürk büstü kompleksindeki Türk Bayrağı'nın indirildiği ve büste sarıldığı belirtildi. 
     Büstün çevresini saran zincirlerin birkaç yerinden kırıldığı ifade edilen açıklamada, büst kaidesinin yanına da dolu bir içki şişesi bırakıldığı kaydedildi. 
     10 Kasım sabahı Atatürk'e yöneltilen bu yaklaşımın üzüntüyle karşılandığı ve kınandığı belirtilen açıklamada, ''Her sağlam bünyede pusuda bekleyen potansiyel zararlılar vardır. Zaman zaman, bünyenin sağlamlığını sınarlar. Yaşanılan olay, toplumsal anlamda böyle bir arayışın ürünüdür'' denildi. 
     





</TEXT>
</DOC>
