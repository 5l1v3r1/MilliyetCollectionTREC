<DOC>
<DOCNO> 115314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur20.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel Beklentimiz Kopenhag'tan tarih çıkması... 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, ''Bizim beklentimiz, Kopenhag'ta aralık ayında, AB'nin 2003 yılı içindeki bir tarihi, müzakereleri başlatma tarihi olarak belirlemesidir'' dedi. 
     Gürel, eşi Zeliha Gürel, Büyükşehir Belediye Başkanı Ahmet Piriştina ve DSP İzmir Milletvekili adayı Vural Savaş ile Urla İlçesi'ndeki Barbaros Çocuk Köyü'ne giderek, burada çocuklarla sohbet etti. 
     Ziyaret sırasında gazeteciler, Gürel'e, AB Komisyonu'nun sonuç bildirisinde, Türkiye'ye 2003 yılında müzakere tarihi verilmesi yönünde görüş birliğinin oluşmasını nasıl değerlendirdiğini sordular. 
     Gürel, Türkiye'nin şimdiye kadar AB ile üyelik ya da adaylık ilişkisinin yanı sıra Gümrük Birliği ya da ortaklık ilişkileri çerçevesinde de hep üzerine düşeni yaptığını belirtti. 
     Şimdi artık Türkiye'nin müzakerelerin başlatılması aşamasına geçmeyi hak ettiğini kaydeden Bakan Gürel, ''Buna hakkımız var. Ama bu hakkımız eğer teslim edilmezse o zaman AB, Türk kamuoyunda büyük bir düş kırıklığı yaratacaktır. Bu düş kırıklığı da ister istemez ülkeyi kim yönetiyor olursa olsun, onun siyasal iradesine yansıyacaktır. Ve mutlaka AB ile ilişkilerimiz bütün yönleriyle gözden geçirilecektir'' dedi. 
     AB Komisyonunun Türkiye'ye müzakere tarihi verilmesi konusunda son yaklaşımını ''hoşnutlukla'' karşıladıklarını belirten Gürel, şöyle dedi 
     ''Şimdi hoşnutlukla görüyorum ki, AB tarafından en azından bizim çok önemli aşamalardan geçtiğimiz ve bunun bizi AB ile tam üyelik müzakerelerine yaklaştırdığı teslim ediliyor, saptanıyor. Ama tabii bunun saptanması da yetmez. Çünkü bizim beklentimiz, Kopenhag'ta aralık ayında AB'nin 2003 yılı içindeki bir tarihi, müzakereleri başlatma tarihi olarak belirlemesidir.'' 
     
     ABD'NİN DESTEĞİ 
     Bakan Gürel, ABD'nin, Türkiye'nin AB üyeliği konusunda verdiği desteğin hatırlatılması üzerine ABD'nin bu yaklaşımının kendilerini memnun ettiğini dile getirdi. 
     Şükrü Sina Gürel, ''Biz bundan hoşnutuz ama AB ilişkilerimizin ilerletilmesini, sadece ABD'nin gayretlerine bağlamak gibi bir niyetimiz yok'' diye konuştu. 
     ABD'nin kendi stratejik değerlendirmesi içinde Türkiye'ye çok büyük önem verdiğini, Türkiye'nin AB bütünlüğü içinde yer almasını Batı'nın bütünsel çıkarları açısından gerekli gördüğü için desteklediğini kaydeden Gürel, ''ABD'nin AB nezdinde bize verdiği desteğe, biz de önem veriyoruz. Ama bunun ötesinde tabii ki bizim AB tarafından da önemimizin takdir edilmesi, bizim için daha önemli. Bunun gerçekleşmesini de umuyoruz'' dedi. 
     Gelecek dönemde önemli olan noktanın Ortadoğu'da yeni bir savaş ortamını engellemek olduğunu kaydeden Gürel, ''ABD'li dostlarımıza da hep tavsiye ettiğimiz, sorunun barışçıl yöntemlerle çözülmesi. BM'ye uygun olarak hareket edilmesi. Aynı şekilde Irak'ın da kitle imha silahları konusunda BM kararları çerçevesinde ülkesini hiçbir sınır belirlemeden kayıtsız koşulsuz denetime açması önemlidir'' diye konuştu. 
     Gürel, Yunanistan Dışişleri Bakanı Yorgo Papandreu'yu 31 Ekim'de İstanbul'da Fenerbahçe ile Panathinaikos arasında yapılacak UEFA Kupası maçına davet ettiğini ve olumlu yanıt aldığını söyledi. 
     





</TEXT>
</DOC>
