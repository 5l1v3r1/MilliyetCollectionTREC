<DOC>
<DOCNO> 120638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur01.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Side'de yangın... 
</HEADLINE>
<TEXT>

     Antalya'nın Manavgat İlçesi'ne bağlı Side Beldesi'nde bir işyerinde meydana gelen yangın genişleyerek devam ediyor. 
     A.A muhabirinin aldığı bilgiye göre, Antalya'nın turistik beldesi Side'de Postane yakınında bir işyerinde henüz belirlenemeyen bir nedenle yangın çıktı. Rüzgar nedeniyle hızla çevre işyerlerine de sıçrayan yangına, Manavgat İtfaiye Müdürlüğü ekipleri müdahale etti. Fakat yangının kısa sürede çok sayıda işyerine sıçraması nedeniyle, çevre beldelerden yardım talebinde bulunuldu. 
     Manavgat Belediye Başkanı Zeynel Şenol, A.A muhabirine yaptığı açıklamada, yangının 00.30 sıralarında başladığını ve rüzgar nedeniyle kısa sürede genişlediğini bildirdi. 
     Şenol, ''Şu an Side Meydanı'nda aralarında derici, restoran ve hediyelik eşya mağazalarının da bulunduğu çok sayıda işyerinin yandığını görüyoruz. Fakat yangının hangi işyerinden nasıl çıktığını anlamış değiliz. Yangını gören vatandaşlar birkaç defa tüp patlamasının da meydana geldiğini söylediler. Çevre beldelerden yardım istedik. Yangın, kontrol altına alınmaya çalışılıyor'' dedi. 
     Manavgat'a bağlı Çolaklı, Ilıca, Evrensekiz beldelerinden takviye itfaiye ekiplerinin, yangın bölgesine seyir halinde oldukları öğrenildi. 
     Yangında şimdiye kadar ölen ya da yaralanan olmadığı bildirildi. 
     





</TEXT>
</DOC>
