<DOC>
<DOCNO> 136884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/yasam/yas02.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklar yurtta aileler evde bekliyor 
</HEADLINE>
<TEXT>

Evlat edinmek isteyen 3 bin aile 3 yıldır sırada. Yeni medeni yasa, aile izleme süresini 1 yıla çıkarttığı için 2002’de 92 çocuk aileye kavuşabildi 
     Kızları tercih ediyorlar 
     ONLAR kimsesiz... Anne - babaları ya ölmüş, ya da terk etmişler onları... Sosyal Hizmetler ve Çocuk Esirgeme Kurumu SHÇEK yurtlarında, kendilerini evlat edinecek aileleri bekliyor. Çocuğu olmayan 2 bin 836 aile de onları evlat edinmek için yaklaşık 3 yıldır sıra bekliyor. Aileler, evlat edinmede genellikle 0 - 1 yaş grubu, kimsesiz, sağlıklı ve kız çocukları tercih ediyor. 
     
     İstanbul 1’inci sırada 
     2001’de 511 çocuğun evlatlık olarak verildiği SHÇEK’te, 2002’de yeni medeni yasayla aile ve çocuğun izlenme süresinin 1 yıla çıkartılması nedeniyle yalnızca 92 çocuk evlat edinildi. Evlat edinmek için sırada bekleyen iller arasında İstanbul birinci sırayı alıyor. Ankara ikinci, Kayseri üçüncü, Denizli dördüncü, Bursa beşinci durumda. 
     
     Kardeşi olan ayrılmıyor 
     AİLELERİN yüzde 92’si 0 - 1 yaş arası kimsesiz çocukları tercih ediyor. Yüzde 70’i kız, yüzde 20’si erkek çocuk isterken, yüzde 10’u tercih belirtmiyor. Tercih belirtmeyenler ortalama 1.5 - 2 yıl beklerken, özel tercihleri olanlar yaklaşık 3 yıl bekliyor. Kardeşi olan çocuklar bir arada evlatlık verilirken, Türk aileler özürlü çocukları kesinlikle tercih etmiyor. 
     



 YAŞAM 

















</TEXT>
</DOC>
