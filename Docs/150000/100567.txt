<DOC>
<DOCNO> 100567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo14.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria, 3 büyüklerle reklam anlaşmasını yeniledi... 
</HEADLINE>
<TEXT>

     Fenerbahçe, Galatasaray, Beşiktaş ve Trabzonspor Kulüpleri, Aria GSM firmasıyla forma reklam sponsorluğu anlaşmalarını yenilediler. 
     Düzenlenen imza törenine Aria Genel Müdürü Giuseppe Farina, Fenerbahçe Kulübü Başkanı Aziz Yıldırım, Galatasaray Kulübü Başkanı Özhan Canaydın, Beşiktaş Kulübü Başkanı Serdar Bilgili ve Trabzonspor Kulübü Başkanı Özkan Sümer katıldı. 
     Kulüp başkanları, sponsor firma ile geçen sezon imzaladıkları anlaşmayı 2002-2003 sezonu için yenileyerek sözleşmeye imza attılar. 
     Aria Genel Müdürü Farina, imza töreni öncesi yaptığı konuşmada, Türkiye'de 4 büyük kulübün forma sponsorluğunu üstlenen ilk firma olmaktan büyük mutluluk duyduklarını ifade ederek, ''Türk sporunun uluslararası başarılara imza attığını görmekten dolayı sevinçliyiz. Önümüzdeki sezon için de bu kulüplerimizle yeniden anlaşmaktan son derece gururluyuz'' dedi. 
     Geçen yıl Türkiye'de yaşanan ekonomik krize rağmen 4 büyük kulüple sponsorluk anlaşması yaparak, Türk sporuna büyük katkı sağladıklarına inandıklarını vurgulayan Farina, ''Biz, Türk futbolunun eriştiği başarılara sponsorluk hizmetiyle büyük katkıda bulunduğumuzu düşünüyoruz. Bu sponsorluk sayesinde sadece kulüplere katkı sağlamakla kalmayıp, taraftarlara da yakın olduğumuzu gösterdik. Geçen yıl taraftarlar için düzenlediğimiz kampanyaları bu yıl da sürdürmeyi düşünüyoruz'' şeklinde konuştu. 
     Farina, Aria'nın şu anda 1 milyonun üzerinde abone sayısına ulaştığını ve bunun gururunu yaşadıklarını da anlatarak, şöyle devam etti 
     ''Aria olara her zaman rekabetin yaratığı pozitif güce inandık. Marka olarak şu anda 1 milyonun üzerinde aboneye ulaşmanın gururunu yaşıyoruz. Rekabetin sporun dışında, iş alanında da olumlu gelişmelere yol açtığına inanıyoruz. Bu rekabetimizin olumlu sonuçlar getirmesini arzu ediyoruz.'' 
     
     BAŞKANLAR ANLAŞMADAN MEMNUN 
     Fenerbahçe Kulübü Başkanı Aziz Yıldırım, sponsorluk anlaşmasıyla Aria'nın sarı-lacivertli kulübe diğer kulüplere göre en yüksek rakamı ödediğini hatırlatarak, ''Türk sporuna katkılarına teşekkür ediyoruz. İnşallah Aria bu geleneği sürdürür'' dedi. 
     Özellikle 1980'li yıllardan itibaren Türk sporunda büyük gelişmeler yaşandığını ve tesisleşme ile ekonomik alanda kulüplerin büyük gelişmeler kaydettiğini anlatan Yıldırım, sponsorların bu gelişmede öneminin büyük olduğunu vurguladı. 
     Galatasaray Kulübü Başkanı Özhan Canaydın da konuşmasında, Aria firmasının yaptığı bu hizmetin diğer firmalara örnek olması gerektiğini belirterek, şunları söyledi 
     ''Aria'nın yaptığı bu katkılarla inşallah Türk sporu daha da üste çıkacaktır. Diğer firmalara da örnek olması lazım. 45 milyon taraftar Aria'yı değerlendirecektir. Yeni sezonun fair play anlayışı içerisinde geçmesini ümit ediyorum.'' Trabzonspor Kulübü Başkanı Özkan Sümer ise Aria sponsorluğunda geçen 2001-2002 sezonunu değerlendirerek, yeni sezonda da bu anlaşmanın sürmesi kararını verdiklerini belirtti. 
     Aria firmasıyla yaptıkları bu anlaşmanın başka kuruluşlara yansımasını dilediklerini ifade eden Sümer, ''Bir kulübün yaşamında en önemli ihtiyaçlardan biri, kendine ihtiyaç duyan bir çevrenin oluşmasıdır. Ülke futboluna önemli katkılar sağlayacak başka kuruluşlara da yansıması en önemli temennimizdir'' dedi. 
     Beşiktaş Kulübü Başkanı Serdar Bilgili de 4 büyük kulübün Türkiye'deki taraftar potansiyelinin yüzde 80 veya 90 seviyesinde olduğunu kaydederek, Aria firmasına Türk sporuna yaptığı bu destek için teşekkür etti. 
     





</TEXT>
</DOC>
