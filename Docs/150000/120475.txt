<DOC>
<DOCNO> 120475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo28.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor, Denizlispor maçına hazır... 
</HEADLINE>
<TEXT>

     Denizlispor ile yapacağı maçın hazırlıklarını tamamlayarak kampa giren Diyarbakırspor'da, tek hedef galibiyet. 
     Kulüp başkanı Ali İnsan Kaya, Diyarbakırspor'un zor günleri, taraftarlarının desteğiyle aşacağını belirterek, ''Denizlispor maçını kazanarak tehlikeli bölgeden uzaklaşmak istiyoruz. Diyarbakırspor, yarın alacağı galibiyetle çıkışa başlayacaktır'' dedi. 
     Denizlispor maçına moral ve galibiyet bulmak için çıkacaklarını da kaydeden Kaya, konuşmasını şöyle sürdürdü 
     ''Denizlispor maçı bizim için çok önemli. Futbolcularım da bu maçın önemini çok iyi biliyor. Hafta ortasındaki çalışmalarda oyuncularımın hırslı olmaları bizleri son derece sevindirdi. Yönetim, teknik heyet, futbolcu ve taraftarlar olarak galibiyetten başka birşey düşünmüyoruz. Yarın da bu düşüncemizi yansıtarak sahadan gülerek ayrılan taraf biz olacağız. Taraftarlarımızın desteğiyle Denizlispor maçından 3 puanla ayrılacağız.'' Sabah saatlerinde yaptığı çalışma sonrası Diyarbakırsporlu futbolcular, Ali Gaffar Okkan Spor Tesisleri'nde kampa girerek, maç saatini beklemeye başladı. 
     





</TEXT>
</DOC>
