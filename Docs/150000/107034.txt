<DOC>
<DOCNO> 107034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur06.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da iki Usame... 
</HEADLINE>
<TEXT>

     Trabzon'da ABD'deki 11 Eylül saldırılarının ardından iki çocuğa verilen Usame isimlerinin uyarılara rağmen değiştirilmediği bildirildi. 
     Trabzon İl Nüfus Müdürlüğü yetkilileri, yaptıkları açıklamada, her dönem popüler olan insanların isimlerinin yaygın olarak çocuklara verildiğini ve isim seçmenin subjektif bir kavram olduğunu belirterek, Nüfus ve Vatandaşlık Kanunu'na göre kurallara uymayan isimler konusunda ailelerin uyarıldığını kaydettiler. 
     Ailenin belirlediği bir isim üzerinde ısrar etmesi halinde, çocuğa belirlenen isim doğrultusunda nüfus cüzdanı düzenlendiğini ifade eden yetkililer, şu konulara dikkat çektiler 
     ''İlgili Nüfus Müdürlüğü kurallara uymayan ismi İçişleri Bakanlığı Nüfus İşleri Genel Müdürlüğü'ne bildirir. Onlar da bu ismin kurallara uygun olup olmadığını belirlemek için Türk Dil Kurumu ile Adalet Bakanlığı'nın görüşüne başvurur. Eğer cevap olumsuz ise Nüfus Müdürlüğü, İçişleri Bakanlığı'nın kararı üzerine aile hakkında ilgili Cumhuriyet Savcılığı'na suç duyurusunda bulunur. Bu aşamadan sonra mahkemenin vereceği karar ve isim geçerli olur. Çocuğa mahkemenin belirlediği ismin yer aldığı yeni bir nüfus cüzdanı verilir.'' İçişleri Bakanlığı'nın, verilmemesi konusunda genelge yayınladığı bazı isimlerin, ailelerce ısrarla çocuklara verildiğini hatırlatan yetkililer, dilbilgisi kurallarına uymayan ve kanunlara aykırı bu isimlerin çocuklara verilmemesi konusunda yapılan girişimlerin sonuçsuz kaldığını söylediler. 
     
     İÇİŞLERİ BAKANLIĞI'NA BİLDİRİLDİ 
     Trabzon'da geçtiğimiz yıl iki çocuğa verilen ''Usame'' isimlerinin İçişleri Bakanlığı'na bildirildiğini belirten yetkililer, bakanlığın bu konuda henüz bir cevap vermediğini kaydettiler. 
     Yetkililer, Vatandaşlık Kanunu'na aykırı olmasına karşın ''Usame'' isimlerinin halen kullanıldığını ve bu isimlerin Trabzon Nüfus Müdürlüğü'ne kayıtlı olduğunu ifade ettiler. 
     İçişleri Bakanlığı'nın çeşitli tarihlerde yayınladığı genelgeler ile verilmesi yasak olan isimleri şunlar 
     ''Yunanca'da oğul otu anlamına gelen Melisa, küheylan anlamına gelen Usame ve Üsema ile Berfi, Martin, Dilvin, Sukeyne, Dengi, Berfu, Ruda, Esabi, Ensari.'' 
     





</TEXT>
</DOC>
