<DOC>
<DOCNO> 126700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/siyaset/siy07.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2. şık bakan’ vakası 
</HEADLINE>
<TEXT>

57. hükümet döneminde yaşanan şık bakan vakası, AKP hükümetinde de ortaya çıktı. Sekreteriyle ilişkisini sürdüren Bakan’ın eşi, "Artık dayanamıyorum" diyerek terk etti 
     ANKARA Milliyet 

     57. Hükümet döneminde Şükrü Sina Gürel’in Fransız Büyükelçiliği’nde çalışan Zeliha Sapmaz ile yaşadığı aşk nedeniyle evini terk etmesi olayının bir benzeri AKP hükümetinde de yaşandı. AKP’li bir bakan, bürokratlığı zamanında birlikte olduğu güzel sekreterle beraberliğini devam ettirince, eşi kızıyla birlikte 30 yıllık yuvasını terk etti. 
     Söz konusu bakanın aynı bina içinde görev yapan sekreterle beraberliği bürokrat olduğu dönemden beri biliniyor ve konuşuluyordu. Bakan, sosyal demokrat görüşleriyle tanındığı için Ecevit Hükümeti döneminde bakanlıktaki görevini koruyan isimler arasındaydı. Bir toplantıda tanıştığı sekreterin kendi çalıştığı birimde görevlendirilmesini sağladı. Böylece ilişkileri gelişmeye başladı. Başlangıçta kimsenin fark etmediği ilişki, bakanlıktaki çalışanların gözünden kaçmadı. "Yasak aşk" bakanlık koridorlarında dedikoduları ayyuka çıkarırken, yaşlı bürokratın eşi de ilişkiden haberdar oldu. Bürokratın eşi önce "Kıskananlar kasıtlı çıkarıyor" diyerek iddialara inanmak istemedi. Ancak bir aile dostunun eşi ilişkiyi doğrulayınca evde kızılca kıyamet koptu. 
     
     Birlikte çalışıyorlar 
     Bakanlıkta ve evde huzuru kaçan bürokrat, erken seçimin kesinleştiği günlerde AKP’den adaylık teklifi aldı. Karar vermekte zorlanan bürokratı sekreter sevgilisi ikna etti. Bakanlıktaki görevinden ayrılan çapkın bürokrat, seçim çalışmalarını da sevgilisiyle yürüttü. 
     3 Kasım seçiminde milletvekili seçilen bürokrat, bakanlık koltuğuna oturdu. Bürokratın kabine üyesi olduktan sonra da sevdiği kadınla bağını koparmaması, evliliğinde bardağı taşıran son damla oldu. Çapkın bakanın eşi, "Artık dayanamıyorum. Kimsenin yüzüne bakamıyorum" diyerek çocuğuyla birlikte evi terk etti. 
     Eşinin evini terk ettiğini sır gibi saklayan bakan, kendi adını taşıyan internet sitesinde kimlik bilgilerinin yer aldığı bölümde "medeni hali" ile ilgili bilgi vermekten de kaçındı. Çapkın bakan şimdi tek başına yaşıyor. Sevgilisini ise şimdilik kendisinden biraz uzak tutarak suların durulmasını bekliyor. 
     



 SİYASET 















</TEXT>
</DOC>
