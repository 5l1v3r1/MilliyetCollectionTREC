<DOC>
<DOCNO> 123954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko21.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Güler Bürokratlarımız çekinmeden imza atabilecekler 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, bakanlığının geçmiş yıllarda değişik olaylarla yıprandığını, bürokratların çekingen davranacak şekilde bu olaylardan etkilendiğini belirterek, '''Bu atmosferi değiştireceğiz. Bürokratlarımız gayet rahatlıkla, gönül ferahlığı ile hiçbir şekilde çekinmeden imzalarını atacak ortama kavuşacak'' dedi. 
     Bakan Güler, Türkiye Enerji Forumu'nda yaptığı konuşmada, yeni hükümetle birlikte yepyeni bir dönem başladığını, bu dönemin tahmin edilemeyecek kadar değişik boyutlarda olacağını söyledi. 
     Güler, şöyle devam etti 
     ''Özellikle enerji sahasında yepyeni bir dönemin başlangıcını ifade etmek istiyorum. Bu dönemde özellikle üretimin önündeki engelleri kaldırmaya çalışacağız ve yabancı yatırımcıların, ülkemizde yatırım alanında önemli çalışmalar yapmasını özellikle teşvik edeceğiz. Bilhassa doğal kaynaklarımızın kullanıma geçmesi açısından önemli bir dönemin başlangıcındayız. Özellikle yerli kaynaklara büyük önem vereceğiz. Yerli ve yabancı yatırımcılar arasında bir fark gözetilmeyecek olan bu yeni dönemde, yatırımcıların önündeki engeller büyük ölçüde kalkacak. Buradaki temel kriter Türkiye'nin çıkarları, sürdürülebilir ucuz ve kaliteli enerji sağlamak olacak.'' 
     
     ''ENERJİ FİYATINI AŞAĞI ÇEKECEĞİZ'' 
     Bugüne kadar yürütülen politikalardaki birtakım hatalı uygulamalar ile kayıp ve kaçaklar sonucunda enerjinin yüksek birim fiyatıyla kullanıcılara ulaştırılmak zorunda kalındığına işaret eden Güler, şöyle dedi 
     ''Biz özellikle sanayinin önündeki en büyük engel olan yüksek enerji fiyatını aşağı çekmek istiyoruz. Bununla ilgili çalışmalarımız son noktasına gelmek üzere. Üretimin önündeki en büyük engel olan enerji fiyatını aşağı çekeceğiz. Bunu zaten seçim beyannamesinde de söylemiştik. Söz namustur, bunu yerine getireceğiz.'' Bakan Güler, diğer ülkelerde kayıp kaçak oranı yüzde 6-7 oranında iken, Türkiye'de yüzde 22'lere, hatta bazı bölgelerde yüzde 70'lere kadar çıktığına dikkat çekti. 
     Bu nedenle yerli sanayinin rekabet gücünün azaldığını, yabancı sermaye yatırımlarının gelmediğini kaydeden Güler, ''Bu rakamları aşağı çekince bir taşla birkaç kuş vurmuş olacağız'' diye konuştu. 
     
     ''BÜROKRATLARIMIZIN DİMDİK ARKASINDA DURACAĞIZ'' 
     Yerli kaynakların kullanımına önem vereceklerini vurgulayan Bakan Güler, ''Suya petrol gibi özel önem vereceğiz. Ekonomik olarak kabul edilmeyen su kaynaklarının çıkarılması için çalışacağız'' dedi. 
     58. hükümet olarak enerji piyasasının rekabete açılmasını hızlandıracaklarını kaydeden Güler, ''Elektrik üretim ve dağıtım tesislerinin özelleştirilmesi hızlandırılacak'' diye konuştu. 
     Bakan Güler, daha sonra şunları kaydetti 
     ''Bakanlığımız geçmiş yıllarda değişik olaylarla yıpranmış, bürokratlarımız çekingen davranacak derecede bu olaylardan etkilenmiştir. Bu atmosferi değiştireceğiz. Bürokratlarımız gayet rahatlıkla gönül ferahlığı ile hiçbir şekilde çekinmeden imzalarını atacak ortama kavuşacak ve işler hızlandırılacaktır. Burada bürokratlarımızın arkasında bizler de dimdik şekilde duracağız ve olayların süratli şekilde sonuçlanmasını sağlayacak bir ortam gerçekleştirilecek. Bununla ilgili çalışmalarımız büyük bir hızla sürmektedir. Enerji ve Tabii Kaynaklar Bakanlığı son derece verimli çalışan, zamana karşı yarış yapan bir bakanlık haline dönecektir.'' Bakan Güler, petrol piyasasının daha da serbestleştirilmesini sağlamak, yatırımcıların güvenli ve istikrarlı piyasa koşullarında faaliyet göstermelerini temin etmek üzere petrol piyasası yasasının çıkarılacağını bildirdi. 
     Bakü-Tiflis-Ceyhan boru hattı projesini de değinen Bakan Güler, ''Hükümetimiz 2005 yılında hattın işletmeye açılmasını hedefliyor'' dedi. 
     Bakan Güler, enerji sektöründe Türkiye'nin önünü açacak çalışmaları sektör temsilcileriyle birlikte ele alarak gerçekleştireceklerini sözlerine ekledi. 
     Bu arada Enerji ve Tabii Kaynaklar Bakanı Hilmi Güler ile Sanayi ve Ticaret Bakanı Ali Coşkun, foruma katılan Siemens Enerji Grubu Dünya Başkanı Hans Jürgen Schloss ile bir görüşme yaptı. 
     Görüşmenin ardından basına herhangi bir açıklama yapılmadı. 
     





</TEXT>
</DOC>
