<DOC>
<DOCNO> 109018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur16.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava Kuvvetleri Komutanı "Şeriatın kestiği parmak acımaz" 
</HEADLINE>
<TEXT>

     Hava Kuvvetleri Komutanı Orgeneral Cumhur Asparuk, YSK'nın, AKP lideri Recep Tayyip Erdoğan ve kapatılan RP'nin genel başkanı Necmettin Erbakan hakkındaki kararıyla ilgili ''Şeriatın kestiği parmak acımaz'' dedi. 
     Türk Hava Kurumu'nun THK 37. Büyük Genel Kurul Toplantısı, Karayolları Genel Müdürlüğü Toplantı Salonu'nda yapıldı. 
     THK Genel Başkanı Hava Korgeneral Erdoğan Karakuş, burada yaptığı konuşmada, THK'nın, Türk gençlerine havacılığı sevdirmek ve onları havacılığın her alanında yetiştirmek amacıyla kurulduğunu hatırlattı. 
     Ulu Önder Atatürk'ün ''İstikbal göklerdedir'' dediğini belirten Korgeneral Karakuş, THK'nın Türk gençlerini geleceğe hazırlamada önemli bir görev üstlendiğini vurguladı. 
     Türkler'in atalarının, uçuş denemelerini başarıyla gerçekleştirdiklerini kaydeden Korgeneral Karakuş, ''Böyle ataların evlatları olarak havacılıktan uzak kalamayız'' diye konuştu. 
     Korgeneral Karakuş, kurumun gelirlerinin yüzde 50'sinin Sosyal Yardımlaşma ve Dayanışma Vakfı'na, yüzde 3'ünün Sosyal Hizmetler ve Çocuk Esirgeme Kurumu'na SHÇEK , yüzde 4'ünün Türkiye Kızılay Derneği'ne, yüzde 3'ünün de Diyanet İşleri Başkanlığı'na verildiğini, yüzde 40'ının ise THK'da kaldığını belirtti. 
     Korgeneral Karakuş, kurumun söz konusu kuruluşlara yaklaşık 13 trilyon lira borcunun, genel başkanlık yaptığı 2 yıllık dönemde ödendiğini bildirdi. 
     Bu yıl, kurban derilerinden, geçen yıldakinin 2 katı gelir elde edildiğini ifade eden Korgeneral Karakuş, geçen yıl 4500, bu yıl ise 10500 adet vekaletle kurban kestiklerini söyledi. 
     
     ORGENERAL ASPARUK, SORULARI YANITLADI 
     Öte yandan, basın mensuplarının sorularını yanıtlayan Hava Kuvvetleri Komutanı Orgeneral Asparuk, YSK'nın Erdoğan ve Erbakan ile ilgili kararına ilişkin bir soru üzerine, ''Şeriatın kestiği parmak acımaz. Ben de bir suç işlersem eğer kanun suçlanmamı gerektiriyorsa suçumu çekerim, herkes çeker. Kanun herkese aynı. Bana veya başkasına fark etmez'' dedi. 
     Orgeneral Asparuk, ''THK'nın, geçmişte 6.5 milyon dolara İngiltere'den uçak aldığının, bu uçakların uçurulamadığının ve kurumunzarara uğratıldığının'' belirtilmesi üzerine, ''Geçmişi kaşımakla bir yere varamayız. O zamanki genel başkan, birtakım hatalar yaptı. İkaz ettik, doğrusunu gösterdik ama itibar etmediler. Olmuş, bitmiş. Şimdi önümüze bakacağız. Geçmişle uğraşmaya vaktimiz yok çünkü'' diye konuştu. 
     





</TEXT>
</DOC>
