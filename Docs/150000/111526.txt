<DOC>
<DOCNO> 111526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/guncel/gun05.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çocuk neler gördü neler... 
</HEADLINE>
<TEXT>

     İSTANBUL Milliyet 

     Gazeteci yazar Altan Öymen’in çocukluk anıları "Bir Dönem Bir Çocuk" adıyla Doğan Kitapçılık tarafından yayımlandı. Öymen, anılarıyla birlikte 1930’lu 1940’lı yılların siyasi gelişmelerini de aktardığı kitabını, "anılı kitap" olarak tanımlıyor. Doğumundan 18 yaşına kadar geçen yıllar için Öymen şunları söylüyor "Dönem ünlü bir dönem. Atatürk yönetiminden İsmet Paşa yönetimine geçiş dönemi. Bir yandan da İkinci Dünya Savaşı dönemi. Kitabın sayfalarını karıştırınca, benim çocukluğumla birlikte o olayları da göreceksiniz." 
     
     SERİNİN İLK KİTABI 
     "Bir Dönem Bir Çocuk", Öymen’in çocukluğuna ilişkin ve o döneme ait fotoğraflarla da desteklenmiş. Dönemin siyasi gelişmelerini kapsamasının yanında, serinin de ilk kitabı olma özelliğini taşıyor. Trakya sınırındaki köprülerin atılması, karartma geceleri, opera geceleri, köy partileri, ırkçılık - Turancılık davası, Tan Gazetesi, Ankara cinayeti, çok partili hayat ile seçim gibi birçok olay aktarılıyor. Kitapta, Atatürk’ten İnönü’ye, Churchill’den Stalin’e, Hitler’den Mussolini’ye, Roosevelt’ten Nazım Hikmet’e, Sabahattin Ali’den Nihal Atsız’a kadar, zamanın pek çok ünlü ismi anılıyor. 
     



 GÜNCEL 














</TEXT>
</DOC>
