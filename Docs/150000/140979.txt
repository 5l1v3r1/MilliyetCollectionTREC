<DOC>
<DOCNO> 140979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sondun15.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Serra Yılmaz, İtalya'da ününü artırıyor... 
</HEADLINE>
<TEXT>

     Yönetmen Ferzan Özpetek'in filmlerinde rol alan Türk sinema sanatçısı Serra Yılmaz, ülkenin en popüler televizyon programı Maurizio Costanzo Show'un konuğu oldu. 
     Özpetek'in ''Harem Suare'', ''Cahil Periler'' ve son filmi ''Karşıdaki Pencere''de oynayan, bir süre önce de İtalyan şarkıcı Giorgia'nın klip çekiminde rol alan Serra Yılmaz, İtalyanların ilgisini çekmeye devam ediyor. 
     İtalya'nın tanınmış gazetecilerinden Maurizio Costanzo'nun hazırlayarak sunduğu programın dün akşamki konusu, Özpetek'in son filmi ''Karşıdaki Pencere'' oldu. 
     Başbakan Silvio Berlusconi'nin sahibi olduğu Canale 5'te yayınlanan programa, filmin başrol oyuncuları Giovanna Mezzogiorno ve Raoul Bova ile birlikte çağırılan Serra Yılmaz, kendisine sorulan sorular üzerine, Türkiye'de kadın-erkek ilişkilerini anlattı. 
     Programda, Türkiye'ye büyük sempati duyduğunu söyleyen İtalyan gazeteci Costanzo, Nazım Hikmet'in adını sık sık dile getirdi. Costanzo, Serra'ya dönerek, ''Özellikle Irak krizinin yaşandığı bugünlerde Türkiye çok gündemde. En son Meclis'te alınan karar, hepimiz için bir demokrasi dersi oldu'' dedi. 
     Costanzo'nun programına konuk olarak katılan Leo Gullota ve Eva Wegner gibi İtalyan sanatçılar, ''Karşıdaki Pencere'' için ''Çok güzel bir film, mutlaka izlenmeli'' dediler. Programda, Özpetek için, ''Yüksek kalitede film çekiyor. Kişilikleri, duyguları anlatma kapasitesi olağanüstü. Şimdiye kadar 4 film çekti, ama şimdiden kendini üst düzeye taşıdı. 'Karşıdaki Pencere'yi izledikten sonra koltuğa yapışıp geçmişinizi düşünüyorsunuz. Sizi düşündüren, hayatınızda karar vermeniz gereken anları yargılayan, anıların değerini hatırlatan mükemmel bir film'' değerlendirmesi yapıldı. 
     





</TEXT>
</DOC>
