<DOC>
<DOCNO> 146756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun34.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler, koalisyona "vahşiler" diyen vekili "hain" ilan etti 
</HEADLINE>
<TEXT>

     İngiltere'de yayımlanan The Sun gazetesi, Irak'ta savaşan ABD ve İngiliz güçlerinden ''vahşiler'' diye söz eden ve bütün Arap ülkelerini bu güçlerle ''savaşmaya'' çağıran İşçi Partisi Glasgow milletvekili George Halloway'i ''hain'' ilan etti. 
     Galloway'den ''Bağdat merkez milletvekili'' diye alaycı bir dille söz eden gazete, iç sayfalarında Irak lideri Saddam Hüseyin ile Galloway'in birlikte çekilmiş bir fotoğrafına yer verdi ve bu kez de milletvekilini ''devlet düşmanı'' olarak niteledi. 
     ABD Başkanı George Bush ve İngiltere Başbakanı Tony Blair'in suç işlediklerini belirten Galloway'in, Abu Dabi televizyonunda yayınlanan röportajında Kuveyt ve Katar'ı da koalisyona yardım ettikleri gerekçesiyle hain ilan ettiğini duyuran The Sun, Galloway'ın geçen Cuma akşamı yayınlanan bu röportajının tam da İngiliz askerlerinin çöllerde can verdiği saatlerde yapıldığını savundu. 
     The Sun, Galloway'in bu sözlerine ilk tepkinin İngiltere'nin silahlı kuvvetlerden sorumlu Savunma Bakan Yardımcısı Alan Ingram'dan geldiğini belirtirken, Ingram'ın ''savaş karşıtı olmakla, İngiliz askerlerine karşı savaşı kışkırtmak arasında dünya kadar fark var. Galloway kendini bundan daha fazla düşüremezdi. Eminim ki bu yorumları bütün ülkede nefretle kınanacaktır'' şeklindeki sözlerine yer verdi. 
     Gazete, Galloway'in ilk körfez krizinden bu yana Bağdat yönetimiyle kurduğu yakın ilişkilere de dikkat çekerken, okurlarına söz konusu milletvekilini kınayabilecekleri telefon numaraları ve e-mail adreslerini yayımladı. 
     





</TEXT>
</DOC>
