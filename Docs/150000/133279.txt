<DOC>
<DOCNO> 133279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/soneko10.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Bütçe çalışmaları hemen hemen bitti... 
</HEADLINE>
<TEXT>

     Maliye Bakanı Kemal Unakıtan, 2003 yılı bütçesine ilişkin çalışmaların hemen hemen bittiğini söyledi. 
     Unakıtan, Dünya Ekonomik Forumu toplantıları için geldiği Davos'ta soruları yanıtladı. 
     2003 yılı bütçesinin 28 Ocak'ta Yüksek Planlama Kurulu'nda YPK görüşüleceğini, hemen ardından Bakanlar Kurulu'nda tartışıldıktan sonra TBMM'ye sunulacağını ifade eden Unakıtan, ''Harcamaları daraltabilmek için bütçeyi 150 katrilyon liranın altına indirdik'' dedi. 
     Bakan Unakıtan, 2003 bütçesinde yüzde 6.5'luk faiz dışı fazla hedefinin nasıl sağlanabileceğinin açıkça görüleceğini belirterek, ''Bütün hesaplamaları yaptık, yüzde 6.5'luk faiz dışı fazlayı tam olarak tutturuyoruz'' diye konuştu. 
     
     SEKTÖREL DENETİM 
     Vergi konusunda çok yeni ve etkin düzenlemelere gideceklerini hatırlatan Unakıtan, vergi reformları çerçevesinde vergi yapısını basitleştirerek tabana yayacaklarını belirtti. 
     Unakıtan, ''Ama en önemlisi sektörel denetim getiriyoruz. Yani vergi riski yüksek olan sektörlerin üstüne fazla gideceğiz'' diye konuştu. 
     Kaynak rakamlarına ilişkin hep muhafazakar davrandıklarının altını çizen Unakıtan, ''Bu rakamları abartmadan ve en kötü seçenekleri de dikkate alarak açıklıyoruz. Örneğin vergi barışı için 2.4 katrilyon diye açıkladık, bu çok muhafazakar bir hesaplamadır'' dedi. 
     
     KAMU PERSONEL REJİMİ 
     Maliye Bakanı Unakıtan, kamu personel rejiminde fonksiyonel bir yapı getirmek istediklerini vurgulayarak, ''Bir yumurtayı 9 kişi taşımasın. Bir işin fonksiyonu ne ise ona göre memur alacağız'' dedi. 
     Devletteki fonksiyonel olmayan memurların azaltımına giderken, sosyal politikaları da gözeteceklerini kaydeden Unakıtan, ''61 yaş uygulamasını getirdik. Emekliliği teşvik edebiliriz. 55 ile 60 bin civarında memur alınması gerekirken onu 30 bin rakamlarına indirdik'' diye konuştu. 
     
     MEMUR MAAŞLARI 
     Memur maaşlarına ilişkin olarak ise Unakıtan, bütçe büyüklüğünün belli olduğunu, ayrıca mali disiplini sağlayarak faizleri ve enflasyonu düşürmeye amaçladıklarını, yüzde 6.5'luk faiz dışı fazla hedeflediklerini, bu çerçevede memurlara da programı bozmayacak şekilde bir zam yapacakları, ama önceliklerinin düşük gelir grupları olduğunu vurguladı. 
     Bakan Unakıtan, Davos'taki temasları çerçevesinde Türk heyetiyle katıldığı bir toplantıda dünyaca ünlü spekülatör George Soros ile görüştüklerini belirterek, Soros'un Türkiye'de eğitim alanında ortak projelere girmeyi planladığını kaydetti. 
     





</TEXT>
</DOC>
