<DOC>
<DOCNO> 123040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur25.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Üç anayasa teklifinin ikisinde bazı çekincelerimiz var 
</HEADLINE>
<TEXT>

     CHP Genel Başkanı Deniz Baykal, AK Parti'nin getirdiği üç Anayasa değişikliği önerisinden ikisine yönelik olarak bazı rezervleri bulunduğunu bildirdi. 
     Baykal, bayram tatilini geçirdiği Antalya'da, CHP İl Binası'nda düzenlenen bayramlaşma töreninde yaptığı konuşmada, Türkiye'de anayasal düzenin yeniden ele alınmasını gerektiren pek çok konu bulunduğunu söyledi. Baykal, Anayasa'nın demokratikleştirilmesi, insan hak ve özgürlüklerini güvence altına alacak, hukuk devleti ilkesini temellendirecek, yolsuzlukla mücadele konusunda sağlam çözümleri Anayasanın içine yerleştirecek bir yeni siyasi yapılanma ihtiyacının ortada olduğunu söyledi. 
     Uzun yıllardan beri bu konuda bir adım atma ihtiyacı bulunduğunu, bugün de bu adımların atılmasını acil hale getiren bir gelişme yaşandığını kaydeden Baykal, şöyle devam etti 
     ''Nedir bu gelişme Seçimi kazanan siyasi partinin genel başkanı, milletvekili adayı, milletvekili olamamıştır. Bu anormal bir tablo, çarpık bir manzara oluşturmuştur. Bunun çözülmesi ihtiyacı, rejimin normalleştirilmesi ihtiyacı ön plandadır. Bu da Türkiye'de rejim sorunlarının ele alınmasını, Anayasa sorunun ele alınmasını gerektiren ek bir unsurdur. CHP olarak biz, bunun bilinci içerisinde, hiç kimseden bir talep, zorlama ortaya çıkmadan, Türkiye'nin ihtiyacıdır diyerek anayasal yapılanma konusunda, rejim sorunlarının çözümlenmesi doğrultusunda anlayışımızı ortaya koyduk. Nedir bu anlayış Anayasamızın her maddesinin, o maddenin niçin, hangi amaçla değiştirileceğinin ortaya konulması şartıyla, değiştirmek üzere işbirliği yapmaya hazırız. Kim hangi maddede ne değişiklik istiyorsa çıksın söylesin. Bu amaçla CHP işbirliğine açıktır. CHP demokratik, uyumlu, tutarlı, çağdaş bir Anayasa doğrultusunda atılacak her adımı sahiplenmeye hazırdır.'' 
     
     ''İNSANIN AKLINA DEĞİŞİK SORULAR GELİYOR'' 
     Bu konuda bazı öneriler yaptıklarına değinen ancak, iktidar partisinin zaman içinde değişerek şekillenen bir siyaset anlayışı ortaya çıkardığını savunan Baykal, ''Başlangıçta çıktılar dediler ki, Biz bu Anayasayı bir kenara atacağız ve sıfırdan yeni, kısa bir anayasa yapacağız. Tabii içi doldurulması gereken hangi maddelerin, niçin, yerine ne konularak değiştirileceği konusu aydınlatılarak ele alınmasını gerektiriyordu'' diye konuştu. 
     Değişiklik önerilerinin somutlaştırılması, ne istendiğinin anlaşılması için ek açıklamalar istediklerini hatırlatan Baykal, şunları söyledi 
     ''Tabii anayasanın toptan değiştirilmek istenmesi insanın aklına değişik soruları getiriyor. Acaba anayasamızın değişiklik dahi teklif edilemez denilen bazı temel maddeleri de bu vesileyle ortadan mı kaldırılmak isteniyor Hangi maddesi niçin, neden değiştirilmek isteniyor, bunu görelim diye baktık. Sanıyorum iktidar da, bu yaklaşımın yol açacağı tedirginliği görmüş olmalı ki, bu söylemi bir kenara bırakmış gözüküyor.'' Baykal, 109. maddenin değişikliğiyle ilgili bir talep ortaya atıldığını, bu talebi irdelediklerini ve bunun doğru bir yaklaşım olmayacağını bildirdiklerini de ifade ederek, CHP'nin bu yaklaşımının kabul gördüğüne işaret etti. 
     Bu talebin böylece gündemden düştüğünü söyleyen Baykal, son olarak Anayasa'nın 3 maddesinin değiştirilmesinin gündeme geldiğini bildirdi. 
     Bu değişiklik önerilerinden ikisinin dikkate değer olduğunu vurgulayan Baykal, milletvekili seçilmesiyle ilgili maddede yer alan, ideolojik suçlardan mahkum olanların milletvekili seçilemeyeceğine ilişkin hükmün kaldırılmasının yanında olduklarını açıkladı. Baykal bu konuda şu görüşleri bildirdi 
     ''İdeolojik nitelikte suçtan mahkumiyet AK Parti Genel Başkanı'nın milletvekili olması önünde bir engel oluşturmaktadır. Bizim bu konudaki yaklaşımımız zaten, siyasal bir suçtan mahkum olmasının, insanın milletvekili olmasını engellememesi gerektiği noktasındadır. 
     Onun yerine terör suçundan demek daha doğru olabilir. Böyle bir değişikliği CHP olarak destekliyoruz. Ama getirilen anayasa değişikliği yüz kızartıcı suçtan seçilmeyi engelleyen maddenin de değiştirilmesini öngörmektedir. Yani bu Anayasa değişikliği bu şekilde kabul edilecek olursa, dolandırıcılıktan, hırsızlıktan mahkum olmuş olanlar da milletvekili olabilecektir. Dokunulmazlık kaldırılsın, dokunulmazlık zırhı olmasın, milletvekilleri sade vatandaş gibi yargılanabilsin diyoruz. Biz bu isteğimizi kabul ettirebilmiş değiliz. Açıkça, millete söz verildiği halde şimdi cayma eğilimleri, erteleme çabaları ortaya çıkmıştır.'' Anayasa değişikliği önergeleri arasında, ara seçimle ilgili hükmün de bulunduğuna dikkati çeken Baykal, sözlerini şöyle tamamladı 
     ''Başka bir şey daha getirmişler. Ara seçimde 30 ay bekleme süresini kaldırmışlar. 28 milletvekilinin boşalması süresini kaldırmışlar. TBMM, Hükümet, istediği zaman, istediği sayıda ara seçim yapabilir demişler. Bunun da yol açacağı ciddi sorunlar var. 
     Şimdi Anayasa değişikliğiyle ilgili 3 madde getirilmiştir. Bu önerilerin ikisiyle ilgili bazı rezervlerimiz var. Önümüzdeki günlerde bunu inceleyeceğiz, irdeleyeceğiz. Bize, hırsızlıktan mahkum olmuş birisinin niçin milletvekili seçilmesi gerektiğini anlatsınlar. CHP ne söylüyorsa Türkiye'nin yararına söylüyor. CHP'nin telkinleri eğer önemsenir, dikkatine alırsa, bu herkesin yararına olur.'' 
     





</TEXT>
</DOC>
