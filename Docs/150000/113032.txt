<DOC>
<DOCNO> 113032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/yasam/yas01.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşkıya şehre hükümdar oldu 
</HEADLINE>
<TEXT>

Kapkaççılar bu kez de Levent’te iki kadını hedef aldı. Her iki olayda da, Prof. Dr. İnceoğlu’nun evinden önceki gün tehditle gasp edilen otomobil kullanıldı 
     ŞAKİR AYDIN İstanbul 

     Prof. Dr. Necati İnceoğlu ile eşi Prof. Dr. Mine İnceoğlu’nun Levent Karanfil Sokak’taki evlerine gelen iki kişinin önceki akşam bıçak tehdidiyle anahtarını alarak gasp ettikleri 34 VGE 4065 plakalı Volkswagen Passat otomobil, olaydan sekiz saat sonra aynı semtte ortaya çıktı. 
     Bu kez kapkaççıların hedefi, Gazeteciler Sitesi’ndeki evine giden üniversite öğrencisi Burcu Öktem’di. Genç kıza arkasından bu otomobille yaklaşan iki kişi, çantasını almak istedi. Çantasını vermek istemeyen genç kız, otomobilin hareket etmesi üzerine yerlerde sürüklendi ve acıya dayanamayınca da, sonunda çantayı bıraktı. 
     
     Yol verdi, kaptırdı 
     Saldırganlar, kredi kartları, cep telefonu ve bir miktar para bulunan çantayı alıp hızla uzaklaşırken, hafif yaralı Öktem de Levent Karakolu’na koştu. 
     Öktem’in verdiği plakanın, Prof. İnceoğlu’ndan gasp edilen araç olduğu anlaşıldı. Aynı anlarda Armakent Sitesi mevkiinden bir kapkaç ihbarı daha alındı. İkinci hedef de, İstanbul Senfoni Orkestrası müzisyenlerinden eşi Celal Kara’yla yürüyen Kevser Kara’ydı. Arkadan bir aracın yaklaştığını farkeden Kevser Kara, yol vermek üzere kenara çekildi. Tam bu anda otomobilden uzanan bir el, içinde kredi kartları ve cep telefonu bulunan çantasını çekip aldı. Celal Kara’nın çabaları da sonuç vermedi ve saldırganlar hızla uzaklaştı. Levent Karakolu’na başvuran çiftin verdiği bilgilere göre, kapkaçta aynı otomobil kullanılmıştı. 
     
     İzleri h l bulunamadı 
     Gasp edilen otomobilin aynı semtte peşpeşe kapkaç olaylarına karışması üzerine polis telsizi hareketlendi. Bölgedeki tüm ekipler, otomobile karşı uyarıldı. Bazı noktalara da ekipler yerleştirildi. İldeki tüm ekiplerin de otomobile karşı duyarlı olması istendi. Ancak, kapkaççıların izi halen bulunamadı. 
     



 YAŞAM 























</TEXT>
</DOC>
