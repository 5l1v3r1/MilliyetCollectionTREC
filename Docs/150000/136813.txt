<DOC>
<DOCNO> 136813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur27.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Etiler'deki esrarengiz cinayette yeni ipuçları... 
</HEADLINE>
<TEXT>

     Üsküdar'da E-5 Karayolu üzerinde yaralı olarak bulunan bir kişinin, Etiler'de, Kemal Baş adlı kişinin öldürüldüğü evde vurulduğu ortaya çıktı. 
     E-5 Karayolu Göztepe Köprüsü yakınlarında sırtından kurşunlanmış olarak bulunan bir kişi, Haydarpaşa Numune Hastanesi'ne kaldırılarak tedavi altına alındı. 
     Üzerinden Ali İbizar adına düzenlenmiş sahte kimlik çıkan ve isminin İbrahim Zoyar 41 olduğu belirlenen kişinin polise verdiği ilk ifadede, Kemal Baş'ın öldürülmüş olarak bulunduğu Etiler İncesu Sokak Tamer Apartmanı'ndaki evde vurulduğunu belirterek, bir taksiyle Anadolu Yakası'na geçtiğini söylediği bildirildi. 
     Polis yetkilileri, cinayet ve yaralama olaylarının aydınlatılması için olayların meydana geldiği daireyi kısa bir süre önce kiralayan kadının arandığını ifade ederek, soruşturmanın çok yönlü olarak sürdürüldüğünü kaydettiler. 
     Yapılan araştırmalar sonucu Baş'ın tabancayla vurularak öldürüldüğü dairenin 20 gün önce genç yaşta bir kadın tarafından kiralandığı, cinayetten hemen sonra 4 kişinin otomobille, kadının da yaya olarak evden uzaklaştığı tespit edilmişti. 
     





</TEXT>
</DOC>
