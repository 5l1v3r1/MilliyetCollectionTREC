<DOC>
<DOCNO> 142904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/dunya/adun.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞ ZİRVESİ 
</HEADLINE>
<TEXT>

Irak’a operasyon yapılmasını isteyen 3 silahşor Bush, Blair ve Aznar, bugün Portekiz’in tatil merkezi Azor Adaları’nda buluşuyor. Liderler, BM diplomasisine nokta koyarak savaş kararı alacak 
     SEMA EMİROĞLU New York 

     Irak’a operasyon düzenlenmesi konusunda anlaşan üç müttefik, ABD Başkanı George W. Bush, İngiltere Başbakanı Tony Blair ve İspanya Başbakanı Jose Maria Aznar, bugün Irak savaşı konusundaki kararlılıklarına son rötuşları yapmak üzere Portekiz’in Azor Adaları’nda bir araya geliyor. 
     "New York Times" ve "Washington Post" gazetelerinde yer alan haberlere göre, Azor Zirvesi BM diplomasisine son noktayı koyacak. Amerikalı bir üst düzey yetkili, zirvenin amacının üç liderin dünya kamuoyuna, "savaşa girilmeden önce elimizden geleni yaptık" mesajı vermek olduğunu söyledi. Yetkili, "Ortada iki seçenek var, ikisi de ABD’nin savaş planlarının hayata geçirilmesini öngörüyor. Seçeneklerden ilki, kaybedileceği kesin olan BM oylamasına gidip ondan sonra savaşı başlatmak. İkincisi de, tasarısıyı geri çekip BM’den ikinci kez yetki almadan savaşa gitmek" dedi. 
     
     Bush, halka hitap edecek 
     Nitekim Beyaz Saray Sözcüsü Ari Fleischer, ABD’nin, BM’nin ikinci kararı olmadan da Irak’a askeri harek t düzenlemek için yeterli yetkiye sahip olduğunu söyledi. Bundan önceki BM ve ABD Kongresi kararlarının ABD’ye yetki verdiğini savunan Fleischer, Başkan Bush’un savaş kararı vermesi halinde, saldırı başlamadan önce ulusa hitap edeceğini ve elinde, "çatışmanın riskleri ve bedeli konusunda Amerikan halkıyla paylaşacak pek çok bilgi bulunacağını" bildirdi. 
     Bush’un Ulusal Güvenlik Danışmanı Condoleezza Rice da, Irak’ı silahlardan arındırmak konusundaki diplomatik çabaların 12 yıldır sürdüğünü, bunun da yeterince uzun bir zaman olduğunu kaydetti. Hafta boyunca yoğun diplomatik faaliyetlere sahne olan BM’de ise, pek çok toplantı iptal edildi ve Bush’un dünyanın desteğini almadan ve bölünmüş bir BM ile askeri güce başvuracağı görüşü ağırlık kazandı. 
     
     



 DÜNYA 












</TEXT>
</DOC>
