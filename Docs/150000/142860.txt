<DOC>
<DOCNO> 142860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sondun05.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar adayı Eminem, törenleri boykot kararı aldı... 
</HEADLINE>
<TEXT>

     Oscar törenleri için gerisayım devam ederken, tören öncesinde yapımcılarla biraraya gelen Oscar adayı oyunculara, konuşmalarında istedikleri gibi barış mesajı verebilecekleri iletildi. 
     Hamile Oscar adayı Catherine Zeta-Jones, törende sahnede şov yapmaya, ''yaramaz şarkıcı'' Eminem ise törenleri protesto etmeye karar verdi. 
     Internetteki ''people'' ve ''imdb'' sitelerinde yer alan haberlere göre, Oscar organizatörleri, olası Irak savaşına rağmen törenlerin gerçekleşeceği yönündeki düşüncelerini yinelediler. 
     Tören öncesinde Beverly Hills'te düzenlenen bir yemekte Oscar adayları Nicole Kidman, Catherine Zeta-Jones, Nicolas Cage, Daniel Day-Lewis, Michael Caine ve Ed Harris ile biraraya gelen yapımcı Gil Gates, sanatçılarla törenin ayrıntılarını konuştu. 
     Eğer savaşa girerlerse törenlerin de bu gerçekten etkileneceğini dile getiren Gates, sanatçılara, ''Törenler, tabii ki bizim kontrolümüzde. Ama bizim kontrol edemeyeceğimiz şeyler de var. Sizin konuşmalarınız gibi...'' diye hitap etti. 
     ''En İyi Erkek Oyuncu'' dalında aday olan Daniel Day-Lewis de, Gates'in bu sözlerini, ''Evet, insanlar orada ölürken biz kırmızı halıda gülerek el sallayamayız'' sözleriyle destekledi. Oscar adayı Ed Harris ise ''Herkesin tarzı var. Oscar törenleri elbette politik bir forum değil. Ama barış için yapılacak bir dua da herkesin kabulüdür'' dedi. 
     
     ZETA-JONES ŞOV... 

     Hamile olduğu için törenlere katılıp katılmayacağı tartışılan Catherine Zeta-Jones ise gecede karnı burnunda şov yapacağını açıkladı. 
     ''Chicago'' müzikalindeki rolüyle ''En İyi Yardımcı Kadın Oyuncu'' dalında aday olan İngiliz yıldız, doğumuna sadece 4 hafta kalmasına rağmen şov dünyasından uzak kalamayacağını kanıtladı. Müzikalin Oscar ödülüne aday gösterilen ''I Move on'' adlı parçasını seslendirecek 33 yaşındaki oyuncu, ''Fiziksel gücümü aşsa da bunu yapacağım'' dedi. 
     
     EMİNEM'İ KÜSTÜRDÜLER 

     ''8 Mil'' adlı ilk filminin müzikleriyle Oscar'a aday gösterilen çılgın rap şarkıcısı Eminem, organizatörlerden ''edepli şarkılar söylemesi'' için uyarı gelince törenleri boykot kararı aldı. 
     Törende ''Lose Yourself'' adlı parçasını seslendirmesi planlanan Eminem, organizatör Gil Gates'in, ''temiz şov istiyoruz'' uyarısına sinirlendi. Törenleri protesto kararı alan Eminem'in bağlı olduğu Interscope Records'dan yapılan açıklamada, yıldızın çalışmalarına ara verdiği ve dolayısıyla törenlere de katılmayacağı bildirildi. 
     Oscar ödülleri, 23 Mart'ta Kodak Tiyatrosu'nda yapılacak törenle sahiplerini bulacak. 
     





</TEXT>
</DOC>
