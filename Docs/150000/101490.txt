<DOC>
<DOCNO> 101490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur02.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöl sıcakları geldi... Sağlık Bakanlığı'ndan sıcak alarmı... 
</HEADLINE>
<TEXT>

     Sağlık Bakanlığı, tüm yurdu etkisi altına alan aşırı sıcaklar ve nem oranındaki artışa karşı vatandaşları uyardı. 
     Bakanlık, yaz mevsimi ile birlikte artan hava sıcaklığının özellikle kalp-damar ve tansiyon hastalarının sağlığını olumsuz yönde etkileyeceğini belirterek, sıcağın olumsuz etkilerinden korunmak için halkın bilinçlendirilmesi amacıyla çeşitli uyarılarda bulundu. 
     Bakanlıktan yapılan açıklamaya göre, güneş ışınlarının etkisinin güçlü olduğu 11.00-16.00 saatleri arasında güneş ışınlarından kaçınılması ve bu saatlerin gölge bir yerde geçirilmesi gerekiyor. 
     Güneşlenmeden veya güneşe çıkmadan önce cilde uygun bir koruyucu kremin sürülmesi yararlı olurken, ultraviyole ışınlarına karşı koruyucu gözlükler kullanılması, açık renkli bol elbiseler giyilmesi ve geniş kenarlı şapka takılması tavsiye ediliyor. 
     Güneşlenme sonrasında oluşabilecek yanıklarda kesinlikle yoğurt ve benzeri maddeler sürülmemesi istenirken, bu durumda soğuk kompres uygulanması, müdahale gerektiren durumlarda hekime müracaat edilmesi gerekiyor. Gözlerde ağrılı kızarıklık olması durumunda da hekime danışmadan hiçbir ilacın kullanılmaması öneriliyor. 
     Aşırı sıcaklık ve nemin ciddi sorunların oluşmasına neden olurken, özellikle kalp, solunum yolları ve tansiyon hastası olanlar ile yaşlıların daha dikkatli olmaları gerekiyor. 
     Kanser hastaları, kemoterapi alanlar ve değişik deri hastalığı bulunanların da güneş ışınlarından korunmaya özellikle dikkat etmeleri isteniyor. 
     Aşırı sıcaklarda yeterli miktarda sıvı alınması, beslenme düzeyinin hafif tutulması, yağlı, şekerli yiyeceklerden ve aşırı yemekten kaçınılması öneriliyor. 
     
     GÜNEŞ ÇARPMASI 

     Sıcaklarda, güneş yanıklarının yanı sıra sıcak çarpmasına karşı da dikkatli olunması gerektiği vurgulanırken, aşırı sıcak etkisinde kalan kişilerde bulantı, kusma ve baş ağrısı gibi şikayetlerin ortaya çıkacağı, derinin soluk, nemli ve soğuk olacağı belirtiliyor. 
     Bu durumdaki kişilerin hemen gölge, serin bir yere alınıp sırtüstü yatırılması, ağızdan bol miktarda sıvı verilmesi gerekiyor. 
     Açıklamada, uzun süre güneş altında çalışılmaması önerilirken, hava sıcaklığından etkilenmemek için alınması gereken önlemler şöyle sıralanıyor 
     149   Sıvı kaybını önlemek için yeteri kadar sıvı alın, tuzu da ihmal etmeyin. 
     149   Açık renkli ve bol giysileri tercih edin, 
     149   Sıcaklığın yoğun olduğu saatlerde dikkatli olun. 
     149   Güneş altında aşırı yorgunluk yapacak hareket ve işlerden kaçının. 
     149   Ani ısı değişikliklerinden kaçının. 
     149   Özellikle yaşlılar ve çocuklar mecbur olmadıkça dışarıya çıkmayın. 
     
</TEXT>
</DOC>
