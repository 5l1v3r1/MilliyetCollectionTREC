<DOC>
<DOCNO> 104455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo29.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma ''Bundan sonra daha dikkatli olacağım'' 
</HEADLINE>
<TEXT>

     Beşiktaşlı futbolcular ve menajer Sinan Engin, bir ayakkabı mağazasının açılışına katıldı. 
     Kozyatağı'ndaki Carrefoursa'da yer alan mağazanın açılışına menajer Sinan Engin'in yanı sıra Nouma, Tayfur, Bayram, Serdar, Tümer, Yasin Sülün, Ali Cansun, Ahmet Yıldırım ve İbrahim katıldı. 
     Açılış sırasında basın mensuplarının sorularını yanıtlayan Pascal Nouma, İstanbulspor maçında gördüğü kırmızı karta değinerek, ''Artık geçen cumartesi günü geride kaldı. Bir hatam yoktu, ama bundan sonra daha dikkatli olacağım'' dedi. 
     Nouma, kendisinin de Beşiktaş taraftarlarını çok özlediğini vurgulayarak, BJK İnönü Stadı'nda oynayacağı ilk maçı heyecanla beklediğini bildirdi. 
     Bazı kişilerin kendisini eleştirdiğini ve ikinci kez Beşiktaş'tan göndermek istediğini kaydeden Nouma, ''Ben buradayım. Beşiktaş'ta oynamaktan çok mutluyum'' dedi. 
     Bayram Bektaş ise geçen hafta kadroya alınmamasını doğal karşıladığını ifade ederek, ''Önemli olan takımın başarısıdır. Ben oynamışım veya başkası oynamış farketmez. Kadroya girsem de girmesem de her zaman için takımımın yanındayım'' diye konuştu. 
     Bu arada Carrefoursa'ya alışveriş için gelen vatandaşlar da Beşiktaşlı futbolculara büyük ilgi gösterdi. İlginin odağı Nouma olurken, Fransız futbolcu da yine ilginç hareketleriyle ve giyimiyle dikkati çekti. 
     





</TEXT>
</DOC>
