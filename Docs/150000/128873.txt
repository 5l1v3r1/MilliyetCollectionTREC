<DOC>
<DOCNO> 128873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/yazar/tamer.html </URL>
<DATE> 2003/01/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İnsan, neden rasyonel karar verici değildir 
</HEADLINE>
<TEXT>

     Nobel Ekonomi Ödülü sahibi bir Princeton’lu -çılgın matematikçi-John Nash, geçen yıl 4 Oscar’lı Akıl Oyunları filmiyle ülkemizde bir anda popüler oluvermişti. 2002 Nobel Ekonomi Ödülü’nü Prof. Vernon Smith’le paylaşan bir diğer Princeton’lu -ama bu kez psikoloji profesörü- Daniel Kahneman ise İş Yatırım’ın konuğu olarak yarın Türkiye’ye geliyor. Kahneman da Nash gibi Musevi. Kendisini salı akşamı vereceği konferansta dinleme olanağı bulacağız. 
     Sermaye piyasalarını güzellik yarışmasına benzeten ünlü iktisatçı John Maynard Keynes’e göre başarılı bir yatırımın sırrı, hisse değerinin objektif bir biçimde saptanacağı bir yöntemi aramak değil, diğer yatırımcıların almayı tercih edeceği hisseleri onlardan önce satın almaktı. Kahneman da kendisine Nobel ekonomi ödülünü kazandıran çalışmalarında, yatırım kararının neden ekonomi ders kitaplarında yazılan biçimde verilmediğini ortaya koyuyor. Kahneman’ın "belirsizlik karşısında karar verme süreci"ne dair bulguları, genel kabul gören ekonomi teorisinin kabul ettiği varsayımların tersine insanın, rasyonel bir karar verici homo economicus olmadığını gösteriyor. Kahneman, psikolojiyle ekonomi bilimini entegre eden disiplinler arası çalışmalarıyla ekonomistlere ve finansçılara yeni araştırma fırsatları sunuyor. 
     Giderek yükselen davranışsal ekonomi bilimi, Kahneman’ın rasyonel davranıştan sistematik biçimde sapmayı ele aldığı araştırmalarına çok şey borçlu. Bazı ünlü ekonomistlere göre de yıllardır kullanılan ve gerçek yaşamla bağdaşmayan ekonomik modelleri artık çöpe atmak, psikologlarla işbirliği yaparak ve psikolojinin köklü tarihinden yararlanarak yeni modeller geliştirmek gerekiyor. Bu gerçekleştiğinde dünyayı daha iyi anlamamız da mümkün olabilecek. 
     
Lokantada "Siz buyurun", trafikte "Ben geçeceğim"      Türkiye Trafik Kazaları Yardım Vakfı Başkanı ve ülkemizin trafik duayeni Prof. Dr. Rıdvan Ege ile her karşılaştığımızda, mutlaka birkaç ilginç gözlemini dinleme fırsatı bulurum. 
     Telefonda birbirimizin yeni yılını kutlarken de bu kural değişmedi. Amerikalı bir doktor arkadaşı her Türkiye’ye gelişinde biz Türklere şaşıyormuş "Lokantada otelde falan kapıya gelince ısrarla After you, after you’ Siz buyurun diyerek karşısınızdakine yol veriyorsunuz. Lakin trafikte direksiyonun başına geçtiğinizde Ben geçeceğim, ben geçeceğim’ diyerek birbirinizi eziyorsunuz Bu ne çelişki." 
     Rıdvan Hoca da bu gözleme, benzeri bir gözlemle biz Türklere özgü katkıda bulunuyor Prof. Ege geçen gün otomobiliyle Maltepe’den Kızılay’a doğru gidiyormuş. Tam Milli Piyango’nun önünde bir Peugeot’da koyu renk elbiseli, bürokrat kılıklı bir adamla, Mercedes’te elli numara yakalı şişman adam el hareketleriyle soy - sop dümdüz gidiyorlarmış. Kırmızı ışık yanınca ikisi de öfkeyle kavga etmek üzere arabalarından fırlamışlar ki, elli numara yakalısı birden "Ulan Niyazi " diye bağırmış ve kendini frenlemiş. Bakmışlar ki aslında tanıdıklar. Tam kendilerini kavgaya hazırlamışken sarılıp öpüşmüşler ve hal - hatır da sorduktan sonra yeniden arabalarına binerek yollarına devam etmişler 
     
     







Masal masal matitas, kaynanamın kıçı tas... 


Kültürlü aşk... 


Sağlık Bakanı’yla sohbet 


Kılımız kıpırdayınca adam oluruz 


Cip ve lojman 


Kıymetlimiz 


Memurlar neden hep mutsuz 


Pazar sevişgenlerine bakıp kendimize güleceğiz... 


Kıssadan hisse gibi... 


Lojman sorunu 


İnsan, neden rasyonel karar verici değildir 


Biri bizi artık gözetlemiyor 


Muacceliyet şartı var mıdır 


Ekonomide zorlu sınav asıl şimdi başlıyor 


El kesesinden hovardalık yapılamaz 


Orta Asya’da yeni birlik arayışları 


</TEXT>
</DOC>
