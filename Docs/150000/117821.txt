<DOC>
<DOCNO> 117821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo13.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçta olay çıkaranlar, kameralarla tespit edildi... 
</HEADLINE>
<TEXT>

     Fenerbahçe ile Galatasaray arasında yapılan olaylı derbi maçın ardından Galatasaray Kulübü Başkanı Özhan Canaydın, İstanbul Emniyet Müdürü Hasan Özdemir ile görüştü. 
     Karşılaşmadan önce yaşanan olayların ardından, ''Valilik sözünü tutmadı. Bu işin peşini bırakmayacağım'' diye açıklama yapan Özhan Canaydın, bugün yönetici Burak Elmas ve eski yöneticilerden Fatih Altaylı ile birlikte İstanbul Emniyet Müdürlüğü'nün Gayrettepe'deki binasına gelerek, İstanbul Emniyet Müdürü Hasan Özdemir ile yaklaşık 45 dakika süren bir görüşme yaptı. 
     Görüşmenin ardından bir açıklama yapan Hasan Özdemir, emniyet teşkilatının her kulübe aynı mesafede olduğunu, derbi maçta daha büyük olaylar çıkmaması için Galatasaraylı taraftarları stat dışına aldıklarını söyledi. 
     Sezon başında valiliğin karar almasına karşın, derbi maç öncesinde internetten 4 bine yakın Galatasaraylı taraftarın kale arkasından bilet aldığı biçiminde kendilerine bilgi geldiğini anlatan Özdemir, ''Bunun üzerine İl Spor Güvenlik Kurulu'nun toplantısında stada toplu gelişin önleneceğini belirterek, Galatasaraylı taraftarlara ayrı bir bölüm ayrıldı. Karşılaşmadan önce her iki kulüp taraftarının birbirlerine karşı haraketlerinin ardından, ilgililerle görüşmek suretiyle ölümlü olayların olmaması için Galatasaray seyircisi dışarıya çıkarıldı'' diye konuştu. 
     Özdemir, bazı televizyonlarda ve gazetelerde, ''Polis daha önce anlaşmıştı, belediye otobüsleri hazır bekletiliyordu'' biçiminde haberlerin çıktığını vurgulayarak, şöyle devam etti 
     ''Biz bu otobüsleri çevik kuvvet için getirmiştik. Seyircileri dışarıya çıkardığımızda onlara zarar gelmemesi için otobüslere bindirdik. Başkan Canaydın ve yöneticilere, maçta geniş önlem aldığımızı, taraftarların başına birşey gelmemesi için ayrı yere koyduklarını, ama burada rahat durmadıklarını, 2 takım taraftarlarının da birbirlerine yabancı maddeler attığını ve yaralanmalar olduğunu izah ettik. Emniyet teşkilatı her kulübe aynı mesafededir. Bizim için önemli olan kamu düzeninin bozulmamasıdır. Buna müsaade etmeyiz.'' 
     
     ''OLAYLARA KARIŞANLARI TESPİT ETTİK'' 

     Özdemir, amigolarla ve fanatik taraftarlarla yasal zeminler içinde uğraşacaklarını, fanatikliğin üzerine şiddetle gitmeyi sürdüreceklerini kaydetti. 
     Derbi maçta olay çıkaranları kameralarla belirlediklerini de belirten Özdemir, ''Bunlar hakkında yasal işlemler yapacağız. Statlarda olay çıkaranları maçlara almayacağız'' dedi. 
     
     ''ALİ SAMİ YEN'E FENERBAHÇELİ ALMAYACAĞIZ'' 

     Açıklamasının ardından basın mensuplarının sorularını yanıtlayan Özdemir, ligin ikinci yarısında Ali Sami Yen Stadı'nda yapılacak maça, Fenerbahçeli taraftarları almayacaklarını açıkladı. 
     Özdemir, internet üzerinden bilet satışı yapılsa dahi Fenerbahçe taraftarlarını Ali Sami Yen Stadı'na sokmayacaklarını vurgulayarak, ''Karar almış durumdayız, giremeyecekler. Toplu bir şekilde gelirlerse, sokmayacağız. 2 takımın taraftarları da sanki düşmanmış gibi hareket ediyorlar. Kamu düzeni bozuluyor, kentin trafiği altüst oluyor ve gittikleri zaman olay çıkarıyorlar'' diye konuştu. 
     
     CANAYDIN'IN AÇIKLAMASI 

     Galatasaray Kulübü Başkanı Özhan Canaydın ise görüşmenin ardından yaptığı kısa açıklamada, Özdemir ile derbi maçtaki olaylarla ilgili fikir alışverişinde bulunduklarını söyledi. 
     ''Emniyetimiz görevini yapmıştır'' diyen Canaydın, ''İnşallah bundan sonraki maçlarda bu tür olaylar yaşamayız'' dedi. 

     
</TEXT>
</DOC>
