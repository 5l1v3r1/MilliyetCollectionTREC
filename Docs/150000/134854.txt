<DOC>
<DOCNO> 134854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo27.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, yeni transfer Uğur'u basına tanıttı... 
</HEADLINE>
<TEXT>

     Gençlerbirliği, ara transferin son gününde renklerine bağladığı Kocaelispor'un genç oyuncusu Uğur Boral'ı basına tanıttı. 
     İlhan Cavcav Tesisleri'ndeki törene, kulüp 2. başkanı Atilla Aytek ile kulüp menajeri Cem Onuk da katıldı. 
     Gençlerbirliği'nin genç yetenekleri bulup, renklerine bağlayarak yoluna devam eden bir kulüp olduğuna dikkati çeken Atilla Aytek, ''5 yıldır, bugünleri düşünerek, yönetim olarak hareket tarzımızı ortaya koyduk'' dedi. 
     20 yaşındaki Uğur ile 3,5 yıllık sözleşme imzaladıklarını açıklayan Aytek, ''Tesisleşme ve yapılan transferlerden sonra, teknik direktör Ersun Yanal ile birlikte 5 yıl önce başlayan hareketimize hız verdik. Ligin ikinci bölümündeki ilk 7 maçımız, ligdeki durumumuzu şekillendirecek. Puan cetvelinde, ilk 3 içinde kesinlikle varız. Ancak, lig sonunda hangi sırada olacağımız belli olmaz'' diye konuştu. 
     Orta saha oynayan yeni transfer Uğur ise Gençlerbirliği'ne gelmekten çok büyük mutluluk duyduğunu ifade ederek, ''Türkiye'de, kulüpleşme açısından en iyi yere geldim. Kariyerimi düşünerek bu kararı verdim'' dedi. 
     
     YOULA VE AHMET HASSAN 
     Kulüp menajeri Cem Onuk, Youla ve Ahmet Hassan ile ilgili olarak basında çıkan transfer haberlerine değinerek, ''Futbolcularımızı bırakmak bir yana, gelecek sezon takımı daha da güçlendirmek istiyoruz'' dedi. 
     Youla'nın, kendileriyle 2,5 yıllık sözleşmesinin bulunduğunu hatırlatan Onuk, ''Ahmet Hassan sezon sonunda serbest kalıyor. Ancak, biz yeniden anlaşmak için çaba harcıyoruz. Futbolcu bırakmaya niyetimiz yok'' diye konuştu. 
     





</TEXT>
</DOC>
