<DOC>
<DOCNO> 117155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/soneko13.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa yüzde 6.70 prim yaptı... 
</HEADLINE>
<TEXT>

     AKP'nin, IMF ve AB ile ilgili görüşlerini açıklaması ve bunların piyasa beklentileri doğrultusunda olması, dünkü olumlu havayı bugüne taşıdı. Özellikle hazine ihalesinin yapılacağı bugün faiz cephesindeki 8 puanlık düşüş, borsaya yansıdı ve yükselişi destekledi. 
     Borsada bileşik endeks, hızlı bir yükselişle güne başladı. Seans, 107.52 puan artışla 10,951.95 puan seviyesinde açıldı. İlk dakikalarda hızla yükselen endeks ilk 15 dakika tamamlanırken de 11,300 puanı aştı. Yükseliş 11,781.46 puana kadar sürdü. Seansın ilk yarısını 902.26 puan artışla 11,746.69 puandan geçti. 
     Seansın ikinci yarısında genelde yatay seyreden endeks, yüzde 6,70'lik artışla 11,570.61 puandan birinci seansı tamamladı. Endeks, bir önceki seansın kapanış seviyesi olan 10,844.43 puanın altına inmezken, en yüksek olarak 11,781.46 puanı gördü. 
     Seans kapanışında mali endeks 976.07 puan artışla 14,262.42 puana, sanayi endeksi 616.19 puan artışla 10,871.21 puana, hizmetler endeksi de 436.28 puan artışla 8,032.69 puana yükseldi. 
     Böylece önceki kapanışa göre mali grup hisseler ortalama yüzde 7.35, sanayi grubu hisseler ortalama yüzde 6.01, hizmetler grubu hisseler ortalama yüzde 5.74 oranında değer kazandı. 
     1. seansta işlem gören toplam 282 hisse senedinden 264'ü değer kazanırken, 5 hisse senedi değer kaybetti. 13 hissenin fiyatında ise değişiklik olmadı. 
     Seansta, 956 trilyon 708 milyar 246 milyon liralık işlem hacmi oluştu. Bu işlem hacminin 591.3 trilyon liralık bölümü en çok işlem gören ilk 10 kağıt tarafından gerçekleştirildi. 
     1. seansta İş Bankası C, Yapı ve Kredi Bankası, Garanti Bankası, Tüpraş ve Sabancı Holding en yoğun işlem gören hisseler oldu. 
     Borsa uzmanları, bugün AK Parti'nin IMF ve AB ile ilgili olarak yaptığı olumlu açıklamaların piyasalarda sert bir yükselişe neden olduğunu vurgulayarak, borsadaki artışın yanında döviz ve faizdeki düşüşlerin de dikkat çekici olduğunu kaydediyorlar. 
     Gün içinde kar satışlarının gelebileceğini savunan uzmanlar, piyasayı olumlu yönde etkileyen bir başka gelişmenin, Merkez Bankası'nın faiz indirimine gideceği beklentisi olduğunu belirtiyorlar. 
     Serbest piyasada ise doların düşüşü sürdü. Euro, doları yakaladı ve her iki döviz, serbest piyasada 1 milyon 645 bin seviyesine geriledi. 

     
</TEXT>
</DOC>
