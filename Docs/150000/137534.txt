<DOC>
<DOCNO> 137534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo03.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Brezilya ve Kamerun'da futbolcu avında 
</HEADLINE>
<TEXT>

     Birinci Süper Ligin zirvedeki takımlarından Gençlerbirliği, kalıcı başarısı ile Türkiye'nin 5. büyük takımı olma yolunda emin adımlarla ilerliyor. Teknik direktör Ersun Yanal, Brezilya ve Kamerun'da ilgilendikleri bazı futbolcular olduklarını söyledi. 
     Başkentin kırmızı-siyahlı temsilcisi ligde özellikle deplasmanda aldığı başarılı sonuçlarla bir anda ligin zirvesindeki 3 takımından birisi oldu. 
     Teknik direktör Ersun Yanal, takımın başarı için her türlü kademeyi başarıyla tamamladığını belirterek, ''Ancak başarının sürekli ve kalıcı olması için futbolcuları olumsuz yönde etkileyecek söylevlerden kaçınılması gerekir'' dedi. 
     Yanal, takım olarak iyi bir hava yakaladıklarını ifade ederek, şunları söyledi 
     ''Ligin 2. yarısında 2 önemli haftadan başarıyla çıkmamız gerekiyor. Ancak o zaman hedefimize yaklaşmış oluruz. Bu haftalardan ilkinde Trabzonspor ile ligde, Beşiktaş ile Türkiye kupasında ve yine ligde Ankaragücüyle yapacağımız maçlar, diğerinde ise Beşiktaş ve Galatasaray ile ard arda ligde oynayacağımız karşılaşmalar. Şayet bu maçlardan firesiz çıkarsak, hedefimize çok yaklaşmış oluruz.'' 
     
     ''FB, ŞAMPİYONLAR LİGİ YARIŞINDA VAR'' 
     Ersun Yanal, şampiyonluk yarışında Beşiktaş, Gençlerbirliği ve Galatasaray'ın mücadele edeceğini, Fenerbahçe'nin ise şampiyonlukta pek iddiasının kalmadığını, ancak şampiyonlar ligine kalabilmek için mücadelesini sürdürdüğünü vurguladı. Yanal,, ''Fenerbahçe, şampiyonluk yarışında olmasa da şampiyonlar ligi yarışında var'' dedi. 
     Gençlerbirliği'nin şu an yakaladığı sonuçsal başarısının devamlılığı ve sürekliğinin olmaması halinde başarının geçeci olduğuna değinen Yanal, şöyle konuştu 
     ''Bir takımın elde ettiği sonuçsal başarının devamlılığı olmasa kalıcı başarıdan söz etmesi mümkün değildir. Büyük takım olabilmek için sonuçsal başarının devamlılığına ve sürekliliğine ihtiyacımız var.'' 
     
     BREZİLYA VE KAMERUNDA FUTBOLCU AVI 
     Teknik direktör Yanal, kulüp genel menajeri Cem Onuk'un Brezilya ve Kamerun'da futbolcu izlemeye gittiğini de bildirerek, şunları söyledi 
     ''Menajerimiz Cem Onuk, Brezilya'da 2, Kamerun'da da 2 olmak üzere daha önce beğendiğimiz 4 futbolcuyu izlemeye ve kendileriyle görüşmeye gitti. 10 gün sonra dönecek olen Onuk'un gözlemleri doğrultusunda hareket edeceğiz. Tabi öncelikle şimdiki kadroda yer alan futbolcularımızla yeniden anlaşmaya çalışacağız. Şayet bunlardan anlaşamadığımız olursa o futbolcunun mevkiine göre transfer politikamızı belirleyeceğiz.'' Ayrıca Yanal, Trabzonsporlu Aurelio ile görüştüklerini ve bu futbolcuyla yapılan görüşmelerin olumlu geçtiğini de sözlerine ekledi. 
     





</TEXT>
</DOC>
