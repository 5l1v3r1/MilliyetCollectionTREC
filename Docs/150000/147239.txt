<DOC>
<DOCNO> 147239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun36.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, Amerikalılarla oynuyor 
</HEADLINE>
<TEXT>

     Irak'a karşı başlatılan savaş 15. gününde devam ederken, Irak lideri Saddam Hüseyin, mesajlarını ve görüntüsünü yayınlatarak, düşmanlarını şaşırtmaya devam ediyor. 
     Saddam Hüseyin'in hayatta olup olmadığı spekülasyonlarını irdeleyen Fransız Haber Ajansı AFP , Irak Devlet Başkanı'nın Amerikalılarla ''kedi-fare oyununu'' oynadığı yorumunu yaptı. 
     Amerikalı ve İngiliz yetkililerinin, savaşın ilk gününde, Saddam Hüseyin'in öldüğünü ya da yaralandığını söylemekte aceleci davrandıkları anlaşılıyor. İki hafta aradan sonra, iki ülkenin istihbarat servisleri, Irak liderinin yaşayıp yaşamadığını bilmediklerini kabul eden açıklamalar yapıyor. 
     Irak liderinin Salı akşamı televizyondan cihat çağrısı yaptığı mesajını kameralara görünmeyerek okutması, öldüğü yolunda birçok spekülasyonlara yol açtı, ancak heyecan, mücadelenin devam ettiğini gösteren bazı yeni gelişmelerle çabuk söndü. 
     Yayını bombardımanlar yüzünden ara sıra kesilen Irak televizyonunda dün sabah yeni bir mesaj okunduktan sonra, görüntüsüz bir haberde Irak liderinin Kusay ve Uday'ın da katıldığı bir toplantıya başkanlık ettiği belirtildi. Amerikan Merkezi Haberalma Teşkilatı'nın CIA bu bilgiyi incelemekte olduğu sırada, Saddam Hüseyin'in görüntüsü ekranlara yansıdı. 
     Görüntüdeki askeri üniformalı Saddam Hüseyin, küçük bir salonda, gülümseyerek, Iraklıların ''kahramansı direnişini'' kutladı. Okuttuğu bir başka mesajında da, Saddam Hüseyin, Kuzey Irak'taki Kürtlere işgalcilerle işbirliği yapmama ve Irak birliklerine karşı gelmeme çağrısında bulundu. 
     Enformasyon Bakanı Muhammed Said Essahaf tarafından bugünde okunan yeni bir mesajında, Irak lideri, bu kez Kut bölgesindeki direnişlerinden dolayı vatandaşlarını kutladı. 
     





</TEXT>
</DOC>
