<DOC>
<DOCNO> 137840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/guncel/gun20.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege Denizi’nde saatli bomba 
</HEADLINE>
<TEXT>

TÜPRAŞ ve PETKİM dolum tesisleri, aktif fay üzerinde... Fay hattı, Helvacı beldesinden başlayıp Ilıcaburun mevkiinden Ege Denizi’ne giriyor 
     SERKAN ADAR Aliağa DHA 

     Jeofizik Mühendisleri Odası İzmir Şube Başkanı Prof. Dr. Atilla Uluğ, İzmir’in Aliağa ilçesinde kurulu TÜPRAŞ dolum tesisi ve PETKİM Petrokimya Holding Tesisleri’nin aktif fay hattı üzerinde bulunduğunu, ciddi bir depremde büyük tehlikeyle karşılaşabileceğini söyledi. 
     
     Korkutan rapor 
     Uluğ, Maden Tetkik Arama Genel Müdürlüğü MTA tarafından hazırlanan "Aliağa ilçesinin arazi kullanım potansiyeli" başlıklı raporunda, Helvacı beldesinden başlayarak Ilıcaburun mevkiinden Ege Denizi’ne giren fay hattının diri olduğunu ve büyük deprem riski taşıdığını belirtti. Uluğ, "Aliağa fayı hareketli bir faydır. Bu fay, Marmara depremine neden olan Kuzey Anadolu fayının uzantısı niteliğinde, paraleli olan bir faydır. Kuzey Anadolu fayındaki depremler ya da enerji birikimi, Aliağa fayını da tetikleyebilir. Ama bu ne kadar sürede olur, bilemeyiz" dedi. 
     Uluğ, Aliağa’da çok sayıda firmanın 60’a yakın LPG dolum tankı bulunduğunu belirterek, şunları söyledi 
     "Bu dolum tesislerinin her biri çok dar alanlarda konuşlanmış durumda. Bir depremde bu LPG tankları bir çevre felaketine yol açabilir. Bölgede düzenli olarak ölçüm ve inceleme yapılması gerekir. Çok ciddi bir deprem kuşağı üzerindeyiz. Yeraltı hareketleri gözardı edilmemeli." 
     
     İşbirliği şart’ 
     Aliağa Kaymakamı Cengiz Horozoğlu da, deprem ve sonrasında oluşabilecek çevre felaketi riskine karşı sadece yerel yönetimlerin önlem almasının yeterli olmayacağını belirtti. Horozoğlu, "Deprem önlemleri konusunda tüm ilgili kuruluşlar işbirliği içinde davranmalı. Ancak bu tesisler yapılırken depreme dayanıklı inşa edildiğini de unutmamak gerekiyor" diye konuştu. 
     



 GÜNCEL 


















</TEXT>
</DOC>
