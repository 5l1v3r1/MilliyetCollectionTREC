<DOC>
<DOCNO> 126781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko13.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr.Erzan Petrol fiyatlarındaki artış, enflasyonu etkiler 
</HEADLINE>
<TEXT>

     Boğaziçi Üniversitesi Ekonomi ve Ekonometri Merkezi Başkanı Prof. Dr. Refik Erzan, petrol fiyatlarındaki artışın kısa vadede enflasyona uzun vadede ise büyümeye olumsuz etki edeceğini bildirdi. 
     Prof. Dr. Erzan, son 2 yılın en yüksek seviyesine çıkan petrol fiyatlarındaki artışa ilişkin, ''Fiyatlardaki artış 2 türlü etki eder. Birincisi dünya ekonomisini yavaşlatır, bu da ihracatı olumsuz etkiler. İkincisi Türkiye'nin ithalat faturasını, enflasyonu artırır'' dedi. 
     Dünyada petrol kıtlığı bulunmadığını, ayrıca OPEC'in deklerasyonunda, petrol fiyatları belli bir süre 28-29 dolara çıktığında üretimi arttırarak bunu dengeleyeceğini açıkladığını belirten Erzan, şunları kaydetti 
     ''Bütün petrol analistleri de bir Irak operasyonu yapılsa dahi bunun nispeten kısa süreceği ve operasyonun başlangıcında ciddi bir yükselme olup, bunun fazla sürmeyeceği yönünde görüş bildiriyor. Kalıcı bir etkisi olmayacağı bekleniyor. Ama tabii savaş riskinden bahsediyoruz. Neler olacağını kestirmek mümkün değil, fakat beklenen kalıcı bir yükselme olmayacağı. Bunun kısa vadede enflasyona, uzun vadede yurtdışındaki büyümeye ve tabii Türkiye'deki büyümeye olumsuz etkisi olur.'' Petrol fiyatlarındaki 1 puan artışın enflasyonda dörtte bir puanlık artışa tekabül ettiğini bildiren Erzan, ''Türkiye petrol ithalatçısı olduğu için fakirleştirici bir yansıması var'' dedi. 
     1970'lerdeki petrol krizinin Türkiye'yi vurması ile bugünkü durumun farklı olduğunu belirten Erzan, ''Türkiye ekonomisi çok daha büyük. Türkiye'nin petrol ithal edemez duruma düşmesi gibi sorunlar yok. 1970-80'li yılların sorunları bugün için yok'' diye konuştu. 
     





</TEXT>
</DOC>
