<DOC>
<DOCNO> 125183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko17.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Bağımsız kurullar, Sayıştay denetiminde olmalı 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, bağımsız kurulların, mali açıdan Sayıştay denetimine tabi olmasının sağlanması gerektiğini söyledi. 
     Hisarcıklıoğlu, ''ancak bu şekilde, bağımsızlığın sorumsuzluğa dönüşmesi engellenebilir'' dedi. 
     Hisarcıklıoğlu, Stratejik Teknik Ekonomik Araştırmalar Merkezi STEAM tarafından Bilkent Otel'de düzenlenen ''2. Bağımsız Kurullar ve Piyasa Ekonomisi'' Arenası'nda yaptığı konuşmada, bağımsız kurulların bağımsızlığının, her istediklerini yapabilecekleri anlamına gelmemesi gerektiğini söyledi. 
     Her alanda üst kurulların oluşturulmasının, kamu kaynaklarının gereksiz israfına yol açmakta olduğunu belirten Hisarcıklıoğlu, rekabeti sağlamayı hedefleyen kurulların, rekabete engel olacak bir yapıya dönüşmemesi gerektiğini kaydetti. 
     Hisarcıklıoğlu, ''Rekabetin sağlanması konusunda rahatça hareket edebilmeliler. Hem siyasetçiler hem de diğer menfaat gruplarının kurullar üzerindeki baskısı azaltılmalıdır. Yargının sorunları çözmede etkin bir rol oynamasıyla kurulların bağımsızlığı da güvence altına alınabilecektir'' diye konuştu. 
     Şu andaki uygulamada, bağımsız kurulların sektörden uzaklaşmış bir yapıda olduklarını öne süren TOBB Başkanı, konuşmasında devamla şöyle dedi 
     ''Bağımsız kurullar, ilgili piyasadan soyutlanmamalıdır. Kurullarda, ilgili piyasa temsilcilerinin de yeterince temsil edilmesi sağlanmalıdır. Bazı kurullarda özel sektör, oldukça düşük bir düzeyde temsil edilmekte, bazı kurullarda ise hiç temsil edilmemektedir. Mesela Enerji Piyasası Düzenleme Kurulu'nda, özel sektörün hiç bir temsilcisi bulunmamaktadır. Özel sektörün temsil edildiği kurullarda ise temsil düzeyi çok sınırlı kalmaktadır. Bu durum, siyasetten bağımsız hale gelen kurulların bağımsız bürokratik yapılar haline gelmesini doğurmakta ve özel sektörün bu kurullara sesini duyurmasını zorlaştırmaktadır. Özel sektör bağımsız kurullarda daha bağımsız olarak temsil edilmelidir.'' Bağımsız kurulların mevzuatlarını hazırlarken, tamamen bağımsız olması gerektiğini de vurgulayan Hisarcıklıoğlu, 'Özel sektörle diyalog içinde olunmadığı durumlarda piyasanın gerçekleri ve dinamizmi mevzuata yeterince yansımamaktadır. Bu durum özel sektörün çalışmasını zorlaştırmaktadır'' şeklinde konuştu. 
     
     ''GÖREV VE YETKİ KARMAŞASI YAŞANMAKTADIR'' 
     Üst kurulların uygulamalarında görev ve yetki karmaşası yaşandığını ifade eden TOBB Başkanı, ekonomik reform çerçevesinde bağımsız kurulların oluşturulmasına karşın, daha önce aynı işlevleri yürüten bakanlık yapılarında bir küçülme görülmediğini, bu karmaşanın kararların etkin ve hızlı bir şekilde alınması engellediğini söyledi. 
     Hisarcıklıoğlu, bağımsız kurulların görev ve yetkilerinin net bir şekilde belirlenmesi gerektiğine işaret ederken, bağımsız kurulların mevzuat karmaşasını önlemeye yönelik tedbirlerin alınmasını istedi. 
     Bu arada bazı üst kurulların kararlarında, idare mahkemelerinin ilk derece mahkeme iken, diğerlerinde ilk derece mahkemenin Danıştay olduğuna dikkati çeken Hisarcıklıoğlu, ''Kurulların yargı denetiminin hepsi için, Danıştay'ın ilk derece mahkeme olması daha doğru olacaktır'' dedi. 
     Bağımsız kurulların, ekonomik hayatın vazgeçilmez bir parçası haline geldiğini anlatan Hisarcıklıoğlu, Danıştay'ın da bu değişime ayak uydurmak zorunda olduğunu ve ekonomi hukukunda uzmanlaşmış bir Danıştay dairesinin ihdas edilmesinin doğru olacağını kaydetti. 
     





</TEXT>
</DOC>
