<DOC>
<DOCNO> 130040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo16.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de ''yabancı'' trafiği yoğun... 
</HEADLINE>
<TEXT>

     Birinci Süper Lig'de ara transfer dönemini Rus futbolcu Vladimir Beschastnykh'i kadrosuna dahil ederek değerlendiren Fenerbahçe'de, yabancı oyuncu transfer trafiği bir hayli yoğun. 
     Sezon başında takıma dahil edilen, ancak kalp damarlarından birindeki rahatsızlık nedeniyle takımdan uzak kalan Brezilyalı forvet oyuncusu Washington'un yerine alınan Beschastnykh, sarı-lacivertli takımın son 5 sezonda kadrosuna kattığı 18. yabancı futbolcu oldu. 
     2002-2003 sezonuna, takımdaki mevcut yabancı oyuncuları Rapaiç, Johnson, Revivo, Mirkoviç ve Simao'nun yanısıra Ortega, Washington ve Steviç'i transfer ederek giren sarı-lacivertli ekip, Brezilyalı forvetinin rahatsızlığı nedeniyle ara transfer döneminde Rus oyuncuyu kadrosuna kattı. 
     Sarı-lacivertli kulüp, beklediği verimi alamadığı Simao'yu ise sezonun ilk haftalarında Ankaragücü'ne verdi. 
     
     EN İSTİKRARLISI JOHNSON 

     Sarı-lacivertli kulübün, son 5 sezonda kadrosunda dahil ettiği yabancı futbolcular içinde en istikrarlısı Samuel Johnson oldu. 
     Fenerbahçe'ye transfer olduğu 1999-2000 sezonundan bu yana sergilediği performansla beğenilen ve takımın vazgeçilmeyen isimleri arasında yer alan Ganalı futbolcu, sarı-lacivertli takımdaki 4. sezonunu yaşıyor. 
     Bu sezon ligin ilk bölümünde 15 maçta forma giyen Ganalı futbolcu, ligde ilk sezonunda 24, 2000-2001 sezonunda 22 ve 2001-2002 sezonunda da 29 maçta sarı-lacivertli formayı giydi. 
     Orta alanda savunma ağırlıklı oynayan Johnson, attığı gollerle de dikkati çekti. Ganalı futbolcu, ligde 1999-2000 sezonunda 4, 2000-2001 ve 2001-2002 sezonlarında 5'er, bu sezon da ligin ilk bölümünde 2 gole imza attı. 
     
     SON 5 SEZONDA TRANSFER EDİLEN YABANCI FUTBOLCULAR 

     Fenerbahçe'nin son 5 sezonda kadrosuna kattığı yabancı oyuncular şunlar 
     1998-1999 Sezonu 
Ricardo Sergio Nerves El Ahli , Viorel Dinu Moldovan Coventry City , Manuel Dimas Teixeira FC Juventus , Elvir Baliç Bursaspor 
1999-2000 Sezonu 
Samuel Johnson Gaziantepspor , Yaw Preko Gaziantepspor , Süleyman Oulare Racing Genk 
2000-2001 Sezonu 
Kennet Andersson FC Bologna , Haim Revivo Celta De Vigo , Nikola Lazetic FC Obiliç Belgrad , Zoran Mirkoviç FC Juventus , Milan Rapaiç Perugia , Mirko Mirkoviç Kocaelispor 
2001-2002 Sezonu 
Reginaldo Vicente Simao Sao Caetano 
2002-2003 Sezonu 
Stecanelo Washington Ponte Preta , Ariel Ortega River Plate , Miroslav Steviç BV Borussia Dortmund , Vladimir Beschastnykh Spartak Moskova 
Not 1998-99 sezonunda transfer edilen, sezon sonunda İspanya'nın Real Madrid kulübüne satılan Elvir Baliç, 2000-01 sezonunda yeniden Fenerbahçe formasını kiralık olarak giydi. 

     
</TEXT>
</DOC>
