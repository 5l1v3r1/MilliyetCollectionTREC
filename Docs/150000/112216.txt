<DOC>
<DOCNO> 112216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun27.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Faslı terör zanlısı Abdülgani Mzudi "Atta yumuşak huylu biriydi" 
</HEADLINE>
<TEXT>

     Almanya'nın Hamburg kentinde tutuklanan Faslı terör zanlısı Abdülgani Mzudi 28 , 11 Eylül saldırılarını düzenleyen Muhammed Atta hakkında, ''O yumuşak huylu biriydi'' dedi. 
     Mzudi, Der Spiegel dergisinin internet sayfası Spiegel-Online'a verdiği demecinde, 11 Eylül saldırılarını düzenleyen teröristlerin planları hakkında bilgisi olmadığını ileri sürerek, ''Atta zayıf görünüyordu, tehlikeli değil'' dedi. 
     Mzudi, ''Atta'nın vasiyetini imzaladınız. Terörist planları hakkında hiçbir şey bilmiyor muydunuz'' sorusuna karşılık, Müslümanlar arasında karşılıklı olarak vasiyetlerin imzalanmasının doğal olduğunu, bu nedenle saldırı hazırlıklarıyla ilgili bilgisi olmadığını belirtti. Mzudi, ''Bu inancımızdan kaynaklanıyor. Bir kişinin yapmak istedikleri hakkında fazla şey sorulmaz. Örneğin Remzi Binalşibh süpermarkete giderken, 'Alış verişe gidiyorum'' demezdi. 'Yapacak bir işim var' derdi'' diye konuştu. 
     Atta ile Harburg Üniversitesi'nin kütüphanesinde tanıştığını, daha sonra da arada bir namaz kılmak için birlikte camiye gittiklerini kaydeden Mzudi, ''Atta sakin bir tipti, hatta içine kapanıktı. Şimdi suçlanan diğer kişiler de hiçbir zaman özel meselelerini konuşmazlardı'' dedi. 
     11 Eylül saldırılarındaki intihar pilotlarından biri olduğu tahmin edilen Marvan El Şehi'nin bile çok neşeli bir insan olduğunu ve her zaman espri yaptığını söyleyen Mzudi, ''Marvan, Atta ile çok iyi anlaşırdı. Atta daha sonra Marvan'ın evine taşındı, ben de Atta'nın evinde kaldım'' şeklinde konuştu. 
     Teröristlerden Ziyad Cerah'ı da üniversitede tanıdığını kaydeden Mzudi, genel olarak din hakkında tartışmadıklarını, Atta'nın, ABD'deki terör saldırılarının sorumlusu olduğunu öğrendiğinde şok olduğunu söyledi. 
     Mzudi, ''Bir Müslüman'ın böyle şeyler yapabileceğine inanmıyorum. Bir Müslüman, çocukları, yaşlıları ve kadınları öldürmez'' diye konuştu. 
     Mzudi ayrıca, Alman Volkswagen otomobil şirketinin Fas'ın Tanger kentinde bir fabrika açmak istediğine işaret ederek, Almanya'da üniversiteyi okuduktan sonra bu fabrikada çalışmak istediğini söyledi. 
     





</TEXT>
</DOC>
