<DOC>
<DOCNO> 100734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sondun32.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon kadınlar yuvarlak göz için bıçak altına yatıyor. 
</HEADLINE>
<TEXT>

     Yuvarlak gözlere, uzun bacaklara ve büyük göğüslere sahip olmak için estetik ameliyatı olan Japon kadınların sayısı gittikçe artıyor. 
     Alman Rheinische Post gazetesinin internet sitesinde yayımlanan haberde, Japon kadınların, çekik gözlülerin daha sert bakışlı olduğuna inandıkları için, ''yuvarlak gözlerle dünyaya bakmak istedikleri'' belirtildi. 
     Estetik ameliyatında uzman bir kliniğin yöneticisi Mitsuyoşi Fukuda, müşterilerinin yüzde 60'ının 20 yaş ve altında, yüzde 95'inin kadın olduğunu söyledi. Çoğunlukla büyük yuvarlak göz talep edildiğini kaydeden Fukuda, ''Herhalde hepsi Avrupalılar gibi görünmek istiyor'' dedi. 
     Haberde, Japonların Hollywood filmlerindeki ve uydu anteni aracılığıyla izledikleri Avrupa kanallarındaki kişilere özendikleri belirtildi. 
     Eskiden hosteslerin ve ünlülerin rağbet ettiği bu tür estetik ameliyatları için artık normal vatandaşların da bıçak altına yattığı kaydedilen habere göre, bazı Japonlar, güzel olduklarında iş olanaklarının artığına inanıyor. 
     





</TEXT>
</DOC>
