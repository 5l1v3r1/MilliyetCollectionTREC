<DOC>
<DOCNO> 113506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sontur03.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim boyalarının dağıtımına başlandı 
</HEADLINE>
<TEXT>

     Devlet Malzeme Ofisi DMO tarafından Hindistan'dan ithal edilen seçim boyalarının ve bu seçimlerde ilk kez kullanılacak olan mukavva paravanların dağıtımına başlandı. 
     A.A muhabirinin aldığı bilgiye göre, DMO tarafından ithal edilen, parmağa sürüldüğünde koyu siyah bir renk alıp 10 güne yakın bir süre çıkmayan seçim boyaları, seçim kurulu başkanlıklarına teslim edilmeye başlandı. 
     DMO yetkilileri, plastik şişelerde ambalajlanan seçim boyalarının, özel damlalıklı olmaları nedeniyle parmağa veya tırnak üzerine kolayca sürülebildiğini, bir şişe boya ile bin kişinin işaretlenebileceğini kaydettiler. İthal edilen boyaların, benzin, tiner, çamaşır suyu, gazyağı, deterjan, sabun, aseton, sirke, neft yağı gibi çözücülerle parmaktan çıkartılmasının mümkün olmadığı da bildirildi. 
     Seçim kurullarına gönderilen seçim boyalarının kutularında ayrıca nasıl kullanılacağının anlatıldığı yazılı bir açıklama da yer alıyor. 
     
     MUKAVVA PARAVANLAR DA KULLANILACAK 
     Türkiye'de seçmenler ilk kez bu seçimlerde oy pusulalarını oluklu mukavvadan yapılan paravanların arkasında işaretleyecek. Sandık başkanından üzerinde ''evet'' yazılı mühürü alan seçmen, beyaz renkli oluklu muvavvadan yaptırılan paravanların arkasına geçip, 18 partiden birisini tercih edip, mühürü basacak. Oy pusulalarının bulunduğu bölümler, üç yanı oluklu mukavvadan yapılan paravanla kapatılıp dışardan görülemeyecek ve seçmen tercihini kolayca yapabilecek. Sandık başkanları ve diğer seçim görevlileri de oy pusulalarının bulunduğu bölümlere ip gerdirip üzerine halı, kilim, çarşaf veya perde asma külfetinden kurtulmuş olacaklar. 
     Türkiye'de ilk kez kullanılacak olan ''U'' şeklindeki mukavva paravanlar, bir masa üzerine yerleştirilecek. 
     





</TEXT>
</DOC>
