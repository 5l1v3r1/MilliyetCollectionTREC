<DOC>
<DOCNO> 144248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun96.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Türkiye dışındaki başka yolları değerlendiriyoruz" 
</HEADLINE>
<TEXT>

     ABD Savunma Bakanı Donald Rumsfeld, kuzey Irak'a asker göndermek için Türkiye dışındaki başka yolları değerlendirme sürecinde olduklarını bildirdi. 
     Rumsfeld, ABD Genelkurmay Başkanı Orgeneral Richard Myers ile birlikte düzenlediği basın toplantısında, Irak operasyonuna ilişkin soruları yanıtladı. 
     Orgeneral Myers, bir gazetecinin sorusu üzerine, ABD'nin, kuzey Irak'ta bir miktar askeri gücü bulunduğunu, ancak Türkiye'den uçuş hakkı alınırsa bu bölgede bulundurulması planlanan daha fazla sayıda askerin taşınmasının daha kolay olacağını söyledi. 
     Myers, ''Tabii bunun için, başka yollar da var'' derken, ABD Savunma Bakanı Rumsfeld de ''Biz şu anda başka yolları değerlendirme sürecindeyiz'' dedi. 
     Myers, Türk ordusundan kuzey Irak'a doğru şu ana kadar bir hareket olmadığını belirtirken, Rumsfeld, ''Yalnız şunu unutmayın. Türkler zaman zaman kuzey Irak'a girip çıkıyorlar. Bu çerçevede kuzey Irak'ta bir miktar Türk askeri bulunabilir'' dedi. 
     Myers da ''Evet, bir miktar Türk askeri var. Ancak sayısı çok fazla değil'' diye konuştu. 
     Bir gazetecinin, ''Türkiye'nin uçuş hakkı tanıması meselesinin, kuzey Irak'ta Türk askeri varlığı bulundurulmasına ABD'nin itirazına takıldığı'' yönündeki sorusu üzerine Rumsfeld, ''Türk hükümetine, ordusuna, Kuzey Irak'a çok fazla sayıda asker ile girerlerse bunun hiç yardımcı olmayacağı konusunda tavsiyede bulunduk'' dedi. 
     Rumsfeld, ABD'nin Özel Kuvvetler askerlerinin, kuzey Irak'ta Kürt güçleriyle bağlantılı olarak bulunduğunu belirtti. 
     ABD Savunma Bakanı, ortada müzakere edilen birçok konu bulunduğunu ve bunlardan birinin, kuzey Irak'ta Türk askeri bulundurulması konusu olabileceğini belirtirken, ''Bu konuları 3-4 aydır görüşüyoruz. Benim izlenimim, görüşmelerin artık sonuna geliyoruz'' dedi. 
     





</TEXT>
</DOC>
