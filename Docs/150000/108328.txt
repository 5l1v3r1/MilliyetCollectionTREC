<DOC>
<DOCNO> 108328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur11.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim, bayrak sektörüne hareket getirdi... 
</HEADLINE>
<TEXT>

     Seçim öncesi bayrak sektörü hareketlendi. 3 Kasım'da yapılacak genel seçim, partilerin bayrak talebini önemli ölçüde artırdı. 
     Günay Bayrak'ın sahibi Önder Günay, yaptığı açıklamada, sektörün bir önceki seçime göre çok hareketli olduğunu kaydetti. 
     Bu talebi karşılamak için büyük firmaların full-time çalıştığını dile getiren Günay, ''Kasım'da yapılacak erken genel seçim, sektöre canlılık getirdi. 7-8 trilyon liralık bir talep var. Şu anda boyahaneler, bayrakçılar ve dikimi yapan konfeksiyonlar, bunu karşılamaya çalışıyor'' diye konuştu. 
     Günay, ''Şu anda DYP, AKP ve MHP'nin birer milyon, CHP'nin 300-500 bin, diğer partilerin ise 100 ile 150 bin metre arasında değişen bayrak talebi var. Bayrakları daha çok, ucuz olan astar kumaştan istiyorlar. Özellikle, Bursa'daki bütün boyahaneler bu iş için çalışıyor'' diye konuştu. 
     Seçim erteleme çalışmalarının kendilerini etkilediğini ifade eden Günay, ''Yapılacak mı, yapılmayacak mı Bu bizim için büyük risk. Çünkü ona göre stok yapıldı, çek verildi. Eğer ödenmezse firmalar sıkıntıya düşer'' dedi. 
     Günay, bu seçimde plastik bayraklara ilginin az olduğunu da belirterek, bunun plastiğin doğaya verdiği zarardan kaynaklandığını, partilerin bu bayraklara sıcak bakmadığını sözlerine ekledi. 
     





</TEXT>
</DOC>
