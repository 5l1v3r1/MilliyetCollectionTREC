<DOC>
<DOCNO> 142902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur18.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, babasının mezarını ziyaret etti... 
</HEADLINE>
<TEXT>

     Başbakan Recep Tayyip Erdoğan, babasının Kulaksız Mezarlığı'nda bulunan kabrini ziyaret etti. 
     Ankara'dan İstanbul'a gelen Erdoğan, Atatürk Havalimanı'ndan ayrıldıktan sonra Kulaksız Mezarlığı'na gitti. Mezarlık girişinde Erdoğan'ı karşılayan vatandaşlar, kendisine başarı dileklerinde bulundular. 
     Erdoğan, daha sonra korumalara ait bir araca binerek, babası Hacı Ahmet Erdoğan'ın mezarına geldi. Burada dua eden Erdoğan, daha sonra mezarlığın karşısında bulunan Beyoğlu İlçe Emniyet Müdürlüğü Haliç Polis Merkezi Amirliği'ne girdi. 
     Merkeze gelişinde Emniyet Amiri Servet Sarıçiçek tarafından karşılanan Erdoğan, karakoldaki polis memurlarıyla tokalaştı. Erdoğan, burada, İstanbul Valisi Muammer Güler ve Emniyet Müdür Vekili Celalettin Cerrah ile yaklaşık yarım saat görüştü. 
     Vatandaşlar, Erdoğan'ı polis merkezinden, ''Kulaksız seninle gurur duyuyor'' ve ''Başbakan Erdoğan'' sloganlarıyla uğurladılar. 
     Bu arada, Kasımpaşa'dan geçen Erdoğan'ın aracını yol boyunca durduran vatandaşlar, kendisine sevgi gösterilerinde bulundular. 
     





</TEXT>
</DOC>
