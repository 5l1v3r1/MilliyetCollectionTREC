<DOC>
<DOCNO> 123368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur06.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliler, zam için hükümetin kararını bekliyor 
</HEADLINE>
<TEXT>

     Türkiye İşçi Emeklileri Derneği Genel Başkanı Kazım Ergün, yaklaşık 5 milyon SSK ve Bağ-Kur emeklisi ile dul ve yetimin, aylıklarına yapılacak zam konusunda hükümetin kararını merakla beklediğini bildirdi. 
     Kazım Ergün, memur emekli maaşlarıyle işçi ve Bağ-Kur emekli aylıkları arasında aleyhlerine bir durumun söz konusu olduğunu belirterek, bunun giderilmesi gerektiğini söyledi. 
     En düşük memur emeklisi maaşı ile en düşük işçi emeklisi aylığı arasında 100 milyon lirayı aşan bir fark bulunduğuna dikkati çeken Ergün, 57. Hükümet'in bu farkın giderilmesi yönünde bir kararnameyi imzaladığını anımsattı. 
     Bu kararnamenin uygulanmasını beklediklerini kaydeden Ergün, ''Emekliler arasında denge sağlayacak bu kararnamenin 58. Hükümet tarafından uygulanmasını emeklilerimiz büyük bir merakla bekliyor. Devletimiz, hükümetimiz, emeklilerine adil davranmak zorundadır. Bu en büyük beklentimizdir'' dedi. 
     İşçi ve Bağ-Kur emekli aylıklarının 1 Ocak 2000 tarihinden bu yana aylık TÜFE oranında artırıldığını, bu uygulamanın işçi ve Bağ-Kur emeklilerini yoksulluk ortamına ittiğini iddia eden Ergün, aylık artış uygulamasının kaldırılmasını, gösterge ve katsayı sistemine yeniden geçilmesini istedi. 
     Kazım Ergün, 2002 yılının 11 aylık döneminde SSK emekli aylıkları yüzde 27.5 oranında artarken, aynı süre içinde en düşük memur emeklisi maaşında yüzde 50.6 oranında artış olduğunu bildirdi. 
     En düşük işçi emekli aylığında 11 ayda milyon 902 bin 951 lira, en yüksek işçi emekli aylığında ise 104 milyon 829 bin 342 lira artış olduğuna dikkati çeken Ergün, memur emekli maaşlarının sadece ekimde ortalama 80 milyon lira artırıldığını anımsattı. 
     





</TEXT>
</DOC>
