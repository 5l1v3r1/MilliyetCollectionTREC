<DOC>
<DOCNO> 120806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur05.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu Tüm çabamız öğretmenlerin sorunlarını çözmek 
</HEADLINE>
<TEXT>

     Milli Eğitim Bakanı Erkan Mumcu, ''Önümüzdeki dönem, bütün enerji, çaba ve içtenliğimizi öğretmenlerimizin çözülmesi gereken sorunlarına tahsis edeceğiz'' dedi. 
     Mumcu, 24 Kasım Öğretmenler Günü dolayısıyla, Türk Cumhuriyetleri ve Türk topluluklarından gelen öğretmenler, İstanbul'dan gelen ''Cumhuriyet'e Işık Veren Öğretmenler'' ve Ankara il temsilcisi öğretmenleri, bakanlık Başöğretmen Salonu'nda kabul etti. 
     Milli Eğitim Bakanı Mumcu, burada yaptığı konuşmada, ''Öğretmenler Günü sembolik kutlamalar olarak yaşansa bile, öğretmene özel bir anma gününün olmasının'' önemine işaret ederek, bu sembolik kutlamaların ötesine geçmek gerektiğini söyledi. 
     ''Öğretmenlerimizi bir gün için bile olsa düşünüyor olmak, son derece önemli bir şey'' diyen Mumcu, bütün öğretmenlerin Öğretmenler Günü'nü kutladı. 
     Öğretmenler Günü Kutlama Komitesi temsilcisi, günün anısına Bakan Mumcu'ya kız öğrencilerin yaptıkları bir plaket hediye etti. 
     Mumcu, hediyeyi alırken, ''Bu plaketi hak edecek bir şey yaptım mı bilemiyorum. Bu plaket, şahsıma değil, bakanlığa yöneltilmiş bir plaket. Umuyor ve inanıyorum ki önümüzdeki dönem bütün enerji, çaba ve içtenliğimizi öğretmenlerimizin çözülmesi gereken sorunlarına tahsis ederek, bu gibi sembolik armağanları hak edeceğimiz bir dönem olacak'' dedi. 
     
     ''GENÇ VE ENERJİK BAKAN...'' 

     Cumhuriyet döneminin ilk öğretmenlerinden ve Milli Eğitim Bakanlığı Bakan Danışmanı Refet Angın da Cumhuriyet'in kurulduğu yıllarda görev yapan öğretmenlerden oluşan ''Cumhuriyete Işık Veren Öğretmenler'' adına Mumcu'ya bir rozet taktı. 
     Angın bu sırada, ''Dünyadaki bütün öğretmenler adına, bu genç ve enerjik bakana, büyük ümitlerle kendisinden çok büyük işler beklediğimiz bakanımıza bu rozeti takmaktan şeref duyuyorum'' dedi. 
     Refet Angın, Bakan Mumcu'ya ayrıca kız öğrencilerin yaptığı cam vazo ile Mumcu'nun fotoğrafı ve mesajının da yer aldığı ''Cumhuriyete Işık Veren Öğretmenler Albümü'nü armağan etti. Albümde kendi fotoğrafını gören Bakan Mumcu ''Daha yeni bakan oldum, nasıl yetiştirdiniz '' diye şaşkınlığını dile getirdi. 
     Ankaralı öğretmenler de Bakan Mumcu'ya çiçek sundu. 
     
     ''HEPSİ DE YILDIZLI PEKİYİDİR, HEPSİ YENİ'' 

     Kendisine verilen tüm hediyeleri aldıktan sonra Erkan Mumcu, ''Öğretmenlerin onore edilmesi gereken bir tören, bakan törenine dönüştü'' dedi. 
     Mumcu, daha sonra ziyarete gelen öğretmenlere hediye sundu. 
     Bakan Mumcu, Refet Angın'a hediyesini, ''Sizinki kadar şık değil ama çam sakızı çoban armağanı'' dedi ve elini öperek verdi. 
     Erkan Mumcu, törenin ardından salondan ayrılırken, Angın'a dönerek, ''Hocam, bugün TBMM Başkanımız'ı, Başbakanımız'ı da ziyaret edeceğiz. Onlara giderken karnelerini götürelim mi Hepsinin yıldızlı pekiyidir herhalde, hepsi de yeni. Cumhurbaşkanımız'a da gideceğiz...'' diye konuştu. 

     
</TEXT>
</DOC>
