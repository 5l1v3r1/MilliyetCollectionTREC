<DOC>
<DOCNO> 149956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko11.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri'nde, Irak'ın yapılandırılmasıyla ilgili birim oluşturuldu 
</HEADLINE>
<TEXT>

     Dışişleri Bakanlığı Müsteşar Yardımcısı Alev Kılıç, Dışişleri Bakanlığı bünyesinde Irak'ın yeniden yapılandırılması ve imarı konusu ile ilgili bir birim oluşturulduğunu ve eşgüder bir büyükelçinin atandığını söyledi. 
     Dışişleri Bakanlığı tarafından kamu ve özel sektör kuruluşlarının katıldığı ''Irak'ın Yeniden Yapılandırılması ve İmarı Sürecinde Türkiye'nin Konumu ve Ekonomik ve Etkinlik Olanaklarının Tespiti Toplantısı'' düzenlendi. 
     Kılıç, toplantıda yaptığı konuşmada, gerek devlet, gerekse özel sektör olarak Irak'ın yeniden yapılandırılması ile ilgili olarak incelemelerin yapılması ve ortak bir çalışma belgesi düzenleme arzusunda olduklarını söyledi. 
     ABD'nin öncülüğünde uluslararası toplumun katkısı ile Irak'ın yeniden yapılandırılmaya gideceğini kaydeden Kılıç, Türkiye'nin coğrafi yakınlığı nedeni ile Irak'ın Türkiye için petrol temini, ihracat, altyapı, bölge ülkelerine taşımacılık için özel bir önem taşıdığını kaydetti. 
     Halen Irak ile tek geçiş noktasını Habur Sınır Kapısı'nın oluşturduğunu kaydeden Kılıç, burada da bir takım sorunların yaşandığını söyledi. 
     Kılıç, Irak'ın yeniden uluslararası topluma kazandırılması sürecinde, Türkiye'nin yakınlığının, komşuluğunun, Irak pazarına geleneksel ilginin daha da önem kazandığını belirtirken, düzenlenen toplantıda kaynakların uyumlu bir işbirliğine yönlendirilmesinin başlıca konu olduğunu söyledi. 
     Alev Kılıç, kamu ve özel sektör kuruluşları arasında bu süreçte sıkı bir eşgüdüme ihtiyaç duyulacağını da kaydetti. 
     Toplantı, daha sonra basına kapalı olarak devam etti. 
     Edinilen bilgiye göre, Irak'ın yeniden yapılandırılması ve imarı konusu ile ilgili birime eşgüder büyükelçi olarak Ahmet Ökçün atandı. 
     





</TEXT>
</DOC>
