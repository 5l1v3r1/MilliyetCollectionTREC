<DOC>
<DOCNO> 134760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun09.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "ABD, Irak'ın BM'yi aldattığını gösterecek" 
</HEADLINE>
<TEXT>

     ABD Dışişleri Bakanı Colin Powell, Irak Devlet Başkanı Saddam Hüseyin'in silahlarını sakladığını ve bununla ilgili kanıtın Çarşamba günü BM Güvenlik Konseyi'ne sunulacağını yineledi. 
     Powell, Wall Street Journal'a yazdığı makalede, Konsey'e, Irak'ın BM silah denetçilerini aldattığını gösteren Amerikan istihbaratını sunacağını belirtti. 
     Amerikalı Bakan, kanıtın, Irak'ta incelemelerde bulunan BM denetçilerinin, ''gerekli işbirliğini göremediğini, taleplerinin engellendiğini ve denetçilerin sorularının yanıtsız bırakıldığını'' destekleyeceğini ifade etti. 
     ABD'nin, Saddam'ın kitle imha silahları programını gizlerken, silahları da kendisinin muhafaza ettiğini göstereceğini söyleyen Powell, tüm dünyanın, Irak'ın, uluslararası toplumun 1441 sayılı Güvenlik Konseyi kararında dile getirdiği isteklere uymadığını anlaması gerektiğini belirtti. 
     Powell, ABD'nin barışçı çözüm arayışında olduğunu, ancak tek yolun savaş olması halinde bundan kaçmayacağını da tekrarladı. 
     Bir sonraki adımın ne olması gerektiği konusunda müttefikleriyle bu hafta yeni danışmalarda bulunacaklarını belirten Powell, görüş ayrılıklarını gidermeye çalışacaklarını kaydetti. 
     





</TEXT>
</DOC>
