<DOC>
<DOCNO> 106150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur16.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Taşar "Türk Bayrağı Kanunu'nda değişiklik yapacağız" 
</HEADLINE>
<TEXT>

     Turizm Bakanı Mustafa Taşar, Türk Bayrağı Kanunu'nda değişiklik yapılacağını belirterek, ''Bayrak sevgisinden dolayı mahkemeye düşmüş insanlar komedisinin Türkiye'de oynanmaması lazım'' dedi. 
     Taşar, CEBIT Bilişim Euroasia Fuarı'nı gezdi. Bakan Taşar, fuarda yer alan e-Devlet Standı'nda basın mensuplarına yaptığı açıklamada, e-Devlet konusunda Başbakanlığın en ileri düzeyde resmi kurum olduğunu kaydederek, tüm bakanlıkların hemen hemen e-Devlet'e hazır olduğunu bildirdi. 
     Günümüzde artık bir tek numarayla her bilgiye ulaşabilme imkanının elde edilmesi gerektiğini anlatan Taşar, ''Artık kolluk takan, kulağında kalem, burnunun ucunda gözlük olan memur tiplemesi yerine her işlevini otomatikman tuşların başına geçip bilgilere anında ulaşmayı sağlayan sistem devletin işleyişine hızlılık getirecektir'' dedi. 
     Konuşması sırasında internetten Başbakanlığın sitesine de giren Taşar, Bakanlar Kurulu'nun Türk bayrağına ilişkin yeni bir kanun tasarısı hazırladığını bildirdi. 
     Taşar, şunları kaydetti 
     ''Türk Bayrağı Kanunu'nda değişiklik yapacağız. Türk bayrağının insanların diz altından aşağıda olmamak kaydıyla üstünde, tişörtlerde, elbiselerde, şapka, bandana ve bantlarda kullanımına izin veren bir kanun tasarısını Milli Savunma Bakanlığımız sevketti. Ben de Turizm Bakanı olarak uygun görüş verdim. Bayrak sevgisinden dolayı mahkemeye düşmüş insanlar komedisinin Türkiye'de oynanmaması lazım. Bunu sağlamaya çalışıyoruz.'' 
     
     YENİ SOL VE SAĞ TARTIŞMASI 
     Bir basın mensubunun ANAP'ın ''Yeni Sağ'' projesine ilişkin değerlendirmesini sorması üzerine Taşar, bunun bir taslak halinde olduğunu, kendilerinin bu tabire olumlu yaklaşmadıklarını bildirmeleri üzerine yeni sağ projesinin seçim beyannamesinden çıkarıldığını söyledi. 
     Konuya sağ, sol diye bakmamak gerektiğini ifade eden Taşar, şöyle devam etti 
     ''Birileri çıkıp hala 'yeni sol' diye solun üstüne cilayı vurup yeniden insanlara sunmak isteyebilir. Dünya gerçeklerine baktığımızda sol literatür iflas etmiştir. Dolayısıyla bu olmadığına göre onun karşıtı olan sağ literatürün de 'yeni' veya 'normal sağ' olarak ifade edilmesinin anlamı yoktur.'' 
     





</TEXT>
</DOC>
