<DOC>
<DOCNO> 144228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun76.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi AB'nin geleceği Türkiye Rusya ve İsrail ile birliktedir 
</HEADLINE>
<TEXT>

     İtalya Başbakanı Silvio Berlusconi, ''AB'nin geleceği Türkiye, Rusya ve İsrail ile birliktedir'' dedi. 
     Brüksel'deki AB zirvesinin sonunda basına açıklama yapan Berlusconi, Avrupa'nın bugün özellikle dış politikada birlik olması gerektiğini belirterek, ''Dünya gündemindeki problemleri çözmek ve masaya tam bir sıfatla oturmak için AB tek ses olmalıdır. Avrupa'nın geleceği, daha geniş olmak zorundadır ve İtalya'nın temennisi, Türkiye, Rusya Federasyonu, İsrail, Belarus ve Ukrayna'nın da bunun içine alınmasıdır'' diye konuştu. 
     Fransa'nın Irak krizi konusundaki tavrını eleştiren İtalya Başbakanı, ''Fransa'nın Irak krizindeki siyasi adımlarını bir hata olarak değerlendirdim'' açıklamasında bulundu. 
     AB zirvesinin zorlu geçtiğini dile getiren Berlusconi, şöyle konuştu 
     ''BM, kendi içinde bir bölünme durumunda aciz olduğunu gösterdi. Bundan sonra BM'nin mekanizmasında reformlar yapmak gerekir. NATO'daki ilişkiler krize girdi. Avrupa'da bir bölünme yaşandığı kaydedildi. AB, dünyanın büyükleriyle masaya oturmak için savunma ve dış politika konularında ortak hareket etmeli.'' Berlusconi, ''unutulan ve acil bir konu'' dediği Ortadoğu kriziyle ilgili de taraflara İtalya'nın Erice kentinde görüşmelere yeniden başlamalarını önerdiklerini söyledi. 
     





</TEXT>
</DOC>
