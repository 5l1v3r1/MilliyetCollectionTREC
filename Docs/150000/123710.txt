<DOC>
<DOCNO> 123710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun06.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in başı mali danışman yüzünden dertte... 
</HEADLINE>
<TEXT>

     İngiltere Başbakanı Tony Blair, eşi Cherie Blair'in Bristol'de satın aldığı iki daireyle ilgili işlemlerin tümünü dolandırıcılıktan sabıkalı bir mali danışmanın yardımıyla yapması yüzünden zor günler geçiriyor. 
     Muhalefet liderlerinin dün sert çıkmalarının ardından, Cherie Blair'in bu kez de Avustralyalı mali danışman Peter Foster'ın İngiltere'den sınırdışı edilmemesi için devreye girip-girmediği konuşulmaya başlandı. Bu iddiayı önce yalanlayan, ancak Peter Foster'ın avukatlarının açıklama yapıp Cherie'nin kendilerini aradığını söylemelerinden sonra kabul etmek zorunda kalan Cherie Blair, böylelikle eşini başbakanlığının altıncı yılında son derece büyük bir skandalın içine çekti. 
     Cherie için Bristol'deki iki daireyi değerlerinin çok altında satın aldığı, dairelerin kiraya verilişi sırasında emlakçıyı komisyon konusunda büyük bir indirime ikna ettiği ve benzeri bazı işlerde Cherie'ye yardımcı olduğu belirtilen Foster'ın, bütün bunları Cherie'den alacağı karşılık yüzünden yaptığını öne süren bazı çevreler, ''bu iş ticarete dökülmüş'' diyerek Başbakan'ın eşini bir anlamda ''özel menfaatleri için iş takipçiliğiyle'' suçluyor. 
     Bu arada, bu sabah sürpriz bir çıkış yapan Başbakan Tony Blair ise bütün bu haberlere ve sözcülerinin önce yalanladıkları her şeyi kanıtların ortaya konulmasının ardından doğrulamak zordunda kalmalarına rağmen, eşinin Foster'ın vize ve göçmenlik sorunlarına ''iş takibi'' noktasında müdahale etmediğini savundu. 
     Foster'a ilişkin sınırdışı edilmesi kararının ortadan kalkmasında eşinin hiçbir müdahalesi olmadığını savunan Blair, ''bu olay düzgün bir biçimde ele alınmış ve yetkili birimlerin kararıyla ve hiçbir politik müdahale olmadan sonuçlandırılmıştır'' dedi. 
     Financial Times'a verdiği demeçte, olayın gereksiz yere çok fazla büyütüldüğünü de savunan Blair, bu olayın bu kadar büyütülmesinin medyada son günlerde moda olan bir anlayışın sonucu olduğunu da savunurken, ''ancak bu anlayış sürekli olamayacak ve en kısa zamanda geldiği gibi gidecektir'' dedi. 
     Bu arada basın, Peter Foster'ın geçmişini bilmediği için ve yakın arkadaşı Carole Caplin'in erkek arkadaşı olduğu için bu kişiyle iş yaptığını belirten ve suçlamalardan sıyrılmak isteyen Cherie'nin işin başından beri her şeyi bildiğini öne sürüyor. ''Cherie işi onun sınırdışı edilmemesi için çaba harcamaya kadar getirmişse bu onun başından beri danışmanını tanıdığını gösterir'' diyen basın, Downing Sokağı'nın skandalın başından bu yana bilerek medyayı ve basını yanıltmaya çalıştığını, bu çabanın sonuç vermediğini görünce de iddiaları kabullenmek zorunda kaldığını belirtiyor. 
     





</TEXT>
</DOC>
