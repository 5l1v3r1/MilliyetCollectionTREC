<DOC>
<DOCNO> 129268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun21.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore meydan okudu... 
</HEADLINE>
<TEXT>

     Kuzey Kore'nin nükleer programıyla ilgili kriz sürerken, taraflar henüz tutumlarında geri adım atmadılar. 
     Kuzey Kore'nin başkenti Pyongyang'da bugün düzenlenen gösteride, 100 bini aşkın kişi, ordunun güçlendirilmesi çağrısında bulundu. Dondurucu soğuğa rağmen toplanan göstericiler, askeri konuların devletin en önemli işi olduğu yönünde sloganlar attı. 
     Karla kaplı meydanda toplanan kalabalık, yumruklarını havaya kaldırarak ulusal savunmanın güçlendirilmesi için elden gelen çabanın harcanmasını istedi. 
     Öte yandan, resmi Kore Merkezi Haber Ajansı'nın KCNA yorumunda, ABD'nin ekonomik yaptırımlarının bir savaşa yol açacağı yinelendi. Yorumda, ''Yaptırım savaş demektir, savaş da özür bilmez'' sözlerine yer verildi. 
     





</TEXT>
</DOC>
