<DOC>
<DOCNO> 105950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur11.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar bugün iş yavaşlatıyor... 
</HEADLINE>
<TEXT>

     Hükümetle memur maaşlarında yapılacak iyileştirme konusunda anlaşamayan memurlar, 1 Eylül'den itibaren başladıkları eylemlerine artırarak devam ediyor. 
     KESK Başkanı Evren, kamu çalışanlarının bugün isteksiz çalışacaklarını ve eylemlerinin dalga dalga büyüyeceğini belirtirken, bütün kamu çalıanlarını bu eyleme destek vermeye çağırdı. 
     Sami Evren ve beraberindekiler, Uzlaştırma Kurulu'na giderek taleplerini ilettiler. Evren, burada yaptığı açıklamada, Türkiye'nin her yerinde iş yavaşlatma ve isteksiz çalışmanın saat 11.00 den itibaren başlayacağını ve çalışanların demokratik teptkilerini daha nitelikli hale getireceklerini söyledi. Evren, bu gün Haseki, Hacettepe ve Cerrahpaşa hastanelerinde kamu çalışanlarının isteksiz çalışacağını, trenlerin Haydarpaşa Garı'ndan 1 saat gecikmeyle kalkacağını ifade etti. 
     Söz konusu eylemlerin uyarı olduğunu belirten Evren, "Bu eylemlerin dalga dalga büyüyerek bütün yoksulları saracağına hükümet inanmalıdır" dedi. Evren, bütün kamu çalışanlarını bu gün isteksiz çalışmaya demokratik tepkilerini göstermeye çağırdı. 
     Başbakan ve Başbakan Yardımcılarının kamu çalışanlarının haklı olduğunu kabul ettiklerine dikkat çeken Evren, "Haklıysak neden hala kaynak yok deniliyor. Aynayı kendilerine tutarlarsa kaynağı görürler" diye konuştu. 
     Uzlaştırma Kurulu'nun kamu çalışanlarının insanca yaşayabileceği temel ücretin bilimsel kriterlerini ortaya koyacağına inandıklarını söyleyen Evren, "Bu nedenle Uzlaştırma Kurulu'nun bugün yapacağı çalışmayı milyonlarca kamu çalışanı, emekli, dul ve yetim dikkatle izlmemek durumundadır" dedi. 
     Türkiye'de her çocuğun 2 bin 200 dolar borçlu doğduğunu savunan Evren, 2002 yılı içerisinde bankaların görev zararının 20 kat arttığını, haziran ayında batan bankalar için artırılan kaynağın da 30 katrilyon olduğunu anımsattı. 
     Kamu çalışanlarına kaynak yok denirken batan bankalara kaynak bulunabildiğine dikkat çeken Evren, "Bizim hükümetten talep ettiğimiz para üç yıllık reel kayıplarımızdır. Bu rakamı 242 milyon tesbit ettik. Uzlaştırma kurulunu bizim yaptığımız bu reel değerlendirmeyi bağımsız olarak tekrar kendisinin yapması gerekir" dedi. 
     Reel kayıplarının mutlaka karşılanması gerektiğini söyleyen Evren, 2003 yılına ilişkin kamu çalışanları arasındaki ücret dengesizliğini giderici eşit bir ilişki kurulması gerektiğine de işaret etti. Evren, toplu görüşmeyi toplu sözleşmeye dönüştürmenin ilk adımı olarak eylülde yapılacak zammı önemsediklerini kaydetti. 
     





</TEXT>
</DOC>
