<DOC>
<DOCNO> 128158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur17.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul eski Emniyet Müdürü Abanoz, beraat etti... 
</HEADLINE>
<TEXT>

     İstanbul eski Emniyet Müdürü Kazım Abanoz, eski Vali Erol Çakır'a hakarette bulunduğu gerekçesiyle yargılandığı davada beraat etti. 
     İstanbul 2. Ağır Ceza Mahkemesi'ndeki duruşmaya, tutuksuz sanık Kazım Abanoz katılmadı. 
     Esas hakkındaki görüşü sorulan Cumhuriyet Savcısı Orhan Erbay, polis muhabirleriyle sohbet eden Abanoz'a ''Mali Şube Müdürü'nün tayinine ilişkin kendisi ve valiliğin farklı şeyler söylediğinin hatırlatıldığını'' kaydetti. 
     Bunun üzerine Abanoz'un ''O zaman birileri yalan söylüyor'' dediğini anlatan Savcı Erbay, ''sorunun çoğul olarak sorulduğunu, sanığın da çoğul olarak cevap verdiğini'' bildirdi. 
     Dinlenen tanıklar ve toplanan delillerden sanığın cevabı sırasında dönemin İstanbul Valisi Erol Çakır'ı kastetmediğinin anlaşıldığını belirten Savcı Erbay, Abanoz'un beraatına karar verilmesini istedi. 
     Sanık hakkında dönemin valisi Çakır'a hakaret ettiği gerekçesiyle dava açıldığını hatırlatan mahkeme heyeti de, Abanoz'un, ''hakaret kastı ile hareket etmediği anlaşıldığı'' gerekçesiyle beraatını kararlaştırdı. 
     İstanbul Cumhuriyet Başsavcılığı'nca hazırlanan iddianamede, Kazım Abanoz'un ''Resmi sıfata haiz kişiye hakaret etmek'' suçundan 6 ay ile 3 yıl arasında hapis cezasına çarptırılması isteniyordu. 
     
</TEXT>
</DOC>
