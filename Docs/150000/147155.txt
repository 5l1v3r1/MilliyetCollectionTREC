<DOC>
<DOCNO> 147155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/spor/aspo.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYIRSIZ ADA 2-0 
</HEADLINE>
<TEXT>

1984’ten bu yana 8 kez oynadığımız, gol bile atamayıp, galibiyete hasret kaldığımız İngiltere önünde yine nostaljiyi yaşadık, ummadığımız bir yenilgi aldık 
90 dakika      MEHMET DEMİRKOL 

     Maç öncesi İngiliz basınında aralıksız devam eden Eriksson aleyhtarı kampanya ve oyuncuların yüreksizlikle suçlanması, Beckham’ı bir gün önce patlatmıştı. "Bu yaptıkları hakarettir" diyordu. Çok sinirlenmişti. O siniri maçta da devam etti. Her zamankinden daha hırslıydı ve hiç olmadığı kadar sertti. 9’da sarı kart gördü, 30’da atılabilirdi. Daha önemlisi 12’de Rüştü’nün elinden kaçırdığı topta, boş kaleyi bulamadı. Bu hırs ve sinir halinin bütün takımda görüldüğünü söylemeli. Eriksson, Heskey’yi kesip Rooney’yi on bire almış, takımını 4 - 3 - 1 - 2 oynatıyordu. Gerrard ve Beckham sürekli kanat değiştirerek oynuyordu ve her pozisyonda bu iki oyuncu vardı. 42’de Gerrard’ın sağdan kestiği topa Owen çok müsait pozisyonda vuramadı. Bir dakika sonra Rüştü bire birde Owen’ın ayağından topu inanılmaz aldı. Biz, beklenen on birle sahaya çıkmıştık. Orta saha - hücum ilişkisini iyi kuramayınca beklenen pozisyonları bulamadık. Yıldıray’ın topla çok oynaması, Emre’nin, Beckham’ı kontrol etme görevinin ağırlığıyla hücuma destek veremeyişi, pozisyon bulmamızı engelledi. 18’de Emre’nin kafa pasında Nihat’ın yan ağlara giden şutu ilk pozisyonumuzdu. 32’de Yıldıray’ın, James’te kalan şutu ise ilk yarıdaki sonuncu... 
     İkinci yarıya İngiltere müthiş bir baskı ile başladı. Ama biz de iyi kapandık. Attıkları serbest vuruş ve kornerlerde pozisyon vermeyişimiz en önemli yönümüzdü. Ancak Ergün dışındaki oyuncuların soğukkanlı olamayışları, kontraya çıkmamızda ve top çıkarmakta zorlanmamıza neden oldu. 59’da Scholes’un şutunda Rüştü çok başarılıydı. Ondan sonra özellikle Okan’ın oyundan çıkışıyla İngiltere baskısı daha da arttı ve biz artık açık vermeye başladık. 64’te Owen’ın yerine oyuna giren Vassel’in çok yakından yaptığı sert şutu, bir dakika sonra ise Beckham’ın serbest vuruşundaki performansları Rüştü’yü Arsenal’e getirecek cinstendi. 75’te çıkardığı Vassel şutu ise daha fazlası. Ama, o da bir yere kadar dayanabildi. Bir dakika sonra Aston Villalı yedek oyuncunun bir şutunu kurtardı. Ama ikincisinde, Vassel’in vuruşunda yapacağı birşey yoktu 1 - 0 
     Bundan sonra kendi sahasına çekilen İngiltere, Hakan Şükür’ü de oyuna alarak rakip kalede gol arayan bizdik. Nihat, İlhan ve Hakan Şükür ile bulduğumuz üç pozisyondan yararlanamadık. Ama onlar 90. dakikada kazandıkları penaltı ile Beckham’ın ayağından ikinci golü buldular 2 - 0. Farkında mısınız İngiltere’ye h l gol atamadık... 
     
Bu sevda bitmez5 bine yakın taraftar Milli Takımımız’a destek vermek için stada koşarken, yenilgiye rağmen karşılaşma sonrasında futbolcuları tribüne davet etti 
     Muhteşem şov 
     GURBETÇİLERİMİZ, Milli Takımımız’ı İngiltere’de de yalnız bırakmadı. İngiltere’nin yanısıra çeşitli ülkelerden Sunderland’a gelen 5 bine yakın Türk, ekibimize moral kaynağı oldu. Taraftarlarımız, Ay - Yıldızlı bayraklarla tribünlerde muhteşem şov yaptı. İstiklal Marşı’nın okunması sırasında tribünler bir anda Kırmızı - Beyaz oldu. Bayrakları, tribünlere İngiliz yetkililerin dağıttığı belirtildi. 
     
     Karşılık Ümitler’den 
     MAÇ bitiminde güvenlik nedeniyle tribünde bekletilen taraftarlarımız, Ay - Yıldızlılar’a uzun süre sevgi gösterisinde bulundu. Futbolcuların soyunma odasında bulunması nedeniyle gurbetçileri Ümit Milli Takımımız’ın oyuncuları selamladı ve bu sevgiye karşılık verdi. Bu arada tribünden sahaya atlayan bir taraftar önce Türk bayrağını açtı, ardından da korumalarla köşe kapmaca oynadı. 
     
YARIŞ DEVAM EDİYORMilli Takımlar Teknik Direktörü Şenol Güneş, hiç beklemedikleri bir yenilgi aldıklarını belirtti, "Mücadelemiz sürüyor ama rakip şimdi bize ortak oldu" diye konuştu 
     İki farklı takım 
     İNGİLTERE karşısında alınan mağlubiyetle Avrupa Şampiyonası yolunda büyük bir darbe alan Milli Takımımız’ın Teknik Direktörü Şenol Güneş, üzüldüklerini ancak yarışın devam ettiğini belirtti. Maçın ilk yarısında oyunun kontrolünü diledikleri gibi ellerinde tuttuğunu söyleyen Güneş, ikinci devrede bunda başarılı olamadıklarını ifade etti ve "Bu maçın rövanşı da var" dedi. 
     
     "Motivasyon kayboldu" 
     İKİNCİ yarıya da iyi bir başlangıç yaptıklarını belirten Şenol hoca, bunu devam ettiremediklerine dikkat çekti. Güneş şöyle devam etti "Rakibimizin kazanma duygusunun verdiği hırsına karşılık veremedik. Oyuna tam olarak hakim olmaları futbolcularımızın moral motivasyonunu da olumsuz etkiledi. İlhan’a tepki gösterilmesi normal. Özellikle ikinci yarıda istediklerimizi yapamadı." 
     
Yine olmadı      İNGİLTERE ile bugüne kadar 8 karşılaşma oynayan, bu maçlardan sadece bir beraberlik alabilen Milli Takımımız, yine galip gelemedi. Kalesinde gördüğü 29 gole karşılık, bir golü bile bulamayan Ay - Yıldızlılar, dün de rakip fileleri havalandırma başarısını gösteremedi. Ekibimiz, 31 Mart 1993’te oynanan son karşılaşmada İzmir’de 0-0 berabere kalmıştı. Millilerimiz, 31 Ağustos 1996’da deplasmandaki Belçika yenilgisinden bu yana ilk kez dış sahada mağlup oldu. Ay - Yıldızlılar, bundan sonra oynadığı 18 maçta 12 galibiyet, 6 beraberlik almıştı. 
     
KUŞ UÇMADI Türkiye istedi, İngiliz polisi gereken önemi gösterdi. 90 holiganı gözaltına alan emniyet güçleri kazasız belasız karşılaşmayı tamamladı. Sadece bir Türk kameraman tartaklandı 
     Newcastle’da toplandılar 
     İNGİLTERE - Türkiye maçı, emniyet güçlerini alarma geçirdi. Türk hükümetinin başvurusu üzerine yoğun güvenlik önlemi alan Ada polisi, Sunderland’ta kuş uçurtmadı. Müsabakayı izlemek üzere İngiltere’ye gelen Türk taraftar, Newcastle’da bir arada toplandı. Daha sonra eskort eşliğinde stada götürüldü. İstasyonlarda ve şehir meydanlarında gruplar halinde tedbir alan emniyet güçleri dikkati çekerken, atlı polisler ve helikopterler devriye gezerek güvenliği sağladı. 
     
     Holigan boş durmadı 
     BÖYLESİNE güvenlik önlemlerine rağmen holiganlar yine yapacağını yaptı. Karşılaşma öncesinde, maçın oynandığı Sunderland kenti içinde çekim yapan ve görüntü alan NTV kameramanı Gökmen Örkmez saldırıya uğradı. Kalabalık bir holigan grubunun arasında kalan Örkmez tartaklandı. Kameramanın yanında bulunan muhabir Zafer Arapkirli de tartışma sırasında holiganların arasında kaldı. Olay büyümeden polislerce önlendi. 
     
     İhbar değerlendirildi 
     İNGİLİZ polisi, Sunderland’daki karşılaşma öncesinde toplam 90 İngiliz taraftarı gözaltına aldı. Stada giren Türkler’i engellemek isteyen İngilizler’in dışında bir ihbar üzerine birahaneye yapılan baskında Newcastle ve Sunderland taraftarı olan 25 kişi tutuklandı. Şehir merkezinde de Leedsli taraftarların birkaç olay çıkardığı ancak çatışma yaşanmadığı ifade edildi.Stat dışındaki karışılıkta bir İngiliz de ciddi şekilde yaralandı. 
     
Masraflar Ulusoy’dan      İNGİLTERE milli maçına giden siyasetçiler ve sanatçılar nedeniyle büyük eleştiri alan Futbol Federasyonu Başkanı Haluk Ulusoy, buna sert cevap verdi. Dünya Kupası’nda olduğu gibi yine bazı kişilerin kendi iç hesaplaşmalarına yönelik kampanya yaptığını belirten Ulusoy, tüm misafirlerin giderlerini kendi karşılayacağını ifade etti. 
     
     Göze batanlar 
     BÜLENT Defansta, Alpay ile birlikte inanılmaz bir güç harcadı. İlk golde bile herkes uyurken müdahale etmeye çalıştı. 
     ALPAY İngiliz futboluna karşı hesaplaşma günüydü. Görevini çok iyi yaptı. Ama arkadaşlarından hiç destek göremedi. 
     EMRE Inter’de oynadığı futbolun yarısını bile gösteremedi. Orta saha kurgusunu bozan isimlerin başında geliyordu. 
     YILDIRAY Bayer Leverkusen’de yaşadığı kötü günlerin etkisinde göründü. Topla çok oynadı, takıma katkısı sınırlı kaldı. 
     İLHAN Forvette fizik gücü yüksek oyuncular arasında kayboldu, gitti. Ancak klasının yarısını gösterse gol atardı. 
     JAMES Aslında kaliteli kumaşa sahip değil. Ancak Nihat’ın kafasını kurtararak, dönüm noktasına imzasını koydu. 
     VASSEL Oyuna girdikten sonra attığı golün yanı sıra yaptırdığı penaltıyla skoru döndüren isim oldu ve alkış aldı. 
     
     Maçın adamı 
     Dev Rüştü 
     RÜŞTÜ maç başında yaptığı hatayı, 90 dakika boyunca öylesine telafi etti ki adeta kalesinde devleşti, inanılmaz kurtarışlar yaptı. İngilizler’in sinirine dokunan bu kurtarışlar, yine müthiş bir refleksle defansın uyuya kaldığı şutu çevirmesi ve ağlarla kucaklaşmasıyla son buldu. Penaltıda da yapacak bir şeyi yoktu. Ama Rüştü Dünya’nın en iyisi olduğunu kanıtladı. 
     
     Maçın hakemi 
     İki büyük hata 
     İSVİÇRELİ Urs Meier kariyeri üst sıralara çıkmış bir hakem. Ancak dün akşam klasına yakışmayan iki büyük hata yaptı. Meier faul pozisyonlarında adil davranmaya çalıştıysa bile, ikinci 45 dakikada şaşırttı. İsviçreli hoca, Emre’nin elle oynadığı pozisyonu es geçerken, aleyhmize verdiği penaltıda Ergün rakibine hiç dokunmadığı halde beyaz noktayı gösterdi. Urs Meier böylece gecenin en kötü kişisi oldu. 
     
     Sahada kapışma 
     KARŞILAŞMA sonrasında Tugay ile Ferdinand kapıştı. Oldukça elektrikli bir ortamda geçen maç sonrasında iki futbolcu önce tartıştı, sonra birbirleriyle itişti. Ancak araya giren oyuncular, ikiliyi birbirinden ayırdı. Karşılaşma boyunca da Bülent ile Beckham birbiriyle sürekli ağız dalaşına girdi. 
     Maçtan rakamlar 
     Tarihinde bugüne kadar 378 maç oynayan Milli Takımımız, 379. karşılaşmasında 169. mağlubiyetini aldı. Ay - Yıldızlılar bu süre içinde 125 galibiyet, 85 beraberlik elde etti. 
     Milli Takımımız’a Nisan ayı uğurlu gelmiyor. Bu ay içinde dün 41. maçına çıkan ekibimiz, 26 yenilgi, 11 galibiyet elde ederken, 4 kez de berabere kaldı. 
     Fatih Akyel, dün 50. kez milli formayı giydi. Tugay, rekorunu 83 maça çıkarırken, Bülent ve Hakan Şükür ise 81. karşılaşmasına çıktı. 
     Şenol Güneş döneminde 34 maç yapan Milli Takım, ilk yarıda daha fazla attı, ikinci devrede de daha çok yedi. Güneş yönetimindeki Milliler, attıkları 51 golün 26’sını ilk yarıda, yedikleri 28 golün 18’ini de ikinci devrede yemişti. İngiltere karşısında Milliler dün de golleri ikinci yarıda yedi. 
     
     Maçtan notlar 
     İki emektar Ada’ya karşı 
     İNGİLTERE ile en son 31 Mart 1993’te Dünya Kupası eleme grubunda karşılaşan Türk Milli Takımı’nın o günkü kadrosunda yer alan futbolculardan Tugay Kerimoğlu ile Bülent Korkmaz, dünkü karşılaşmada da görev yaptı. 10 yıl önceki maçta, futbolcu olarak sahaya çıkan Ünal Karaman ise bu kez antrenör olarak sahada yer aldı. 
     
     Şükür yedek 
     TEKNİK Direktör Şenol Güneş, İngiltere maçı öncesinde sahaya çıkardığı ilk onbirde sürpriz yapmadı. Hakan Şükür yedek olarak sahaya çıkarken, İngiltere’ye götürülen futbolculardan Emre Aşık, Hakan Ünsal, Fatih Tekke, Mustafa Özkan, Tayfun Korkut ve Zafer Özgültekin, 18 kişilik kadroda yer bulamadı. 
     
     Cesur Eriksson 
     İNGİLTERE Milli Takımı Teknik Direktörü Sven Goran Eriksson, son anda kadroda değişiklik yaparak, Heskey’i yedekler arasında bırakırken, bu futbolcunun yerine forvette, 17 yaşındaki Evertonlu Rooney’i ilk 11’e aldı. Eriksson’un bu kararı, "sürpriz ve kumar" olarak değerlendirildi. 
     
     Beckham’dan ilginç demeç 
     KARŞILAŞMAYLA ilgili dün çeşitli röportajlar yayınlayan Daily Express Gazetesi, İngilizler’in ünlü futbolcusu David Beckham’ın sözlerine yer verdi. Yıldız futbolcu, takıma sahip çıkarken, "Bizler milli takımı boşvermiyoruz. Sonuna kadar mücadele edeceğiz. Bugün sanki Brezilya’ya karşı oynayacağız" diye konuştu. 
     
     The Times’ın Rüştü yorumu 
     THE Times Gazetesi, Rüştü ile ilgili verdiği haberde, başarılı kalecinin İngiltere’yi istediğine dikkat çekti. Gazetenin dünkü sayfalarında şu sözler yer aldı "Bir zamanlar, Türkiye’den kaleci transfer etmek, kendisine saygılı bir İngiliz kulübü için gülünç duruma düşmek demekti. Ama bugün Arsenal ve Manchester United, Fenerbahçe ile sözleşmesi bitecek Rüştü’ye yapacakları teklifleri hazırlamakla meşgul." 
     
     Basın ordusu 
     MAÇI izlemeye gelen çok sayıda gazeteci dikkat çekti. Sadece yazılı basından 380 kişi yer aldı. Sunderland Basın Merkezi küçük olduğundan bazı aksaklıklar ortaya çıktı. Bu arada İngilizler’in yanısıra, Fransız, İrlandalı, İskoç, İtalyan ve İspanyol gazetecilerin çokluğu da dikkat çekti. 
     
     Biletler karaborsa 
     48 bin 500 kişi kapasiteli Light Stadı’nda oynanan karşılaşmaya büyük ilgi vardı. Normalde 45 poundtan başlayan fiyatlarla satışa çıkarılan maç biletlerinin karaborsaya düştüğü ve 100 pounda alıcı bulduğu öğrenildi. 
     
     Favori İngiltere 
     İNGİLİZ bahis şirketleri, karşılaşmanın favorisi olarak İngiltere’yi gösterdi. Maç öncesi oynanan bahis oyunlarında, Türkiye’nin galibiyetine 1’e 3 veren İngiliz bahis şirketleri, ev sahibi takımın galibiyetine ise 4’e 5 verdi. 
     
Slovakya fark attı 4-0      7. Grup’taki diğer maçta Slovakya, kendi sahasında Liechtenstein’ı dört golle geçti. Geçen yıl İngiltere ile evinde oynadığı karşılaşmada seyircilerinin ırkçı davranışları sonucu UEFA’nın verdiği ceza nedeniyle seyircisiz oynanan mücadelede gol perdesini 19. dakikada Reiter açtı. İlk yarı bu skorla biterken, ikinci yarıda oyuna giren Nemeth, attığı iki golle takımını rahatlattı. Son dakikada Janocko skoru ilan etti. 
     
     Maçın karnesi 
     HAKEM D. Ceferin 
     SLOVAKYA Konig 7 - Klimpl 6 , Leitner 6 , Petras 6 , Demo 5 Labant Dk.68 6 - Hlinka 6 , Karhan 6 , Janocko 7 , Reiter 7 - Kozlej 5 Nemeth Dk.46 8 , Michalik 6 Mintal Dk.81 4 
     LIECHTENSTEIN Jehle 5 - Gerster 5 Ospelt Dk.85 , Hasler 5 , M.Stocklasa 6 , Zech 5 - Stocklasa 6 , Telser 5 , T.Beck 6 , Buchel 5 Gigon Dk.71 4 - Frick 5 Nigg Dk.60 5 , Burgmeier 6 
     GOLLER Reiter Dk.19 , Nemeth Dk.51, 64 , Janocko Dk.90 
     SARI KARTLAR Leitner, Janocko Slovakya , Telser, Beck, Stocklasa, Gerster, Burgmeier Liechtenstein 
     
Baliç’ten gol      GALATASARAY’IN Boşnak futbolcusu Elvir Baliç’in 75 dakika forma giydiği maçta Bosna Hersek deplasmanda Danimarka’yı 2 - 0 mağlup etti. Konuk ekip 22. dakikada Barbarez ile öne geçti. Baliç’in 28’deki golü skoru belirledi. 2004 Avrupa Şampiyonası Grup Elemeleri’nde 2.Grupta mücadele eden Bosna Hersek Milli Takımı bu galibiyetle puanını 6’ya çıkarıp 4. sıradaki yerini korudu. 
     


SPOR 




























</TEXT>
</DOC>
