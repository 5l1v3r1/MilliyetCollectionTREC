<DOC>
<DOCNO> 106841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur35.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den Bush'a 11 Eylül mesajı... 
</HEADLINE>
<TEXT>

     Cumhurbaşkanı Ahmet Necdet Sezer, 11 Eylül saldırılarının 1. yılı nedeniyle ABD Başkanı George Bush'a mesaj gönderdi. 
     Cumhurbaşkanlığı Basın Merkezi'nden yapılan açıklamaya göre, Sezer, ABD Başkanı Bush'a gönderdiği mesajda, yakın tarihinde terörün yıkıcı etkileriyle karşı karşıya kalan Türk halkının, suçsuz insanları hedef alan ve insanlık adına nefret uyandıran 11 Eylül terörist saldırılarının dost Amerikan halkında yarattığı ve tazeliğini hala koruyan derin acıyı anladığını ve içtenlikle paylaştığını dile getirdi. 
     Sezer, mesajında şunları kaydetti 
     ''Geçen yıl 11 Eylül'de ABD'nin New York ve Washington kentlerinde gerçekleştirilen terörist saldırıların birinci yıldönümünde, Amerikan halkına Türk halkı ve şahsım adına, destek ve dayanışma duygularımızı iletirim. 
     Bu saldırılar, tüm insanlığı tehdit eden terörizme karşı verilecek savaşımın, ancak etkin bir uluslararası eşgüdümle olanaklı olacağını bir kez daha gözler önüne sermiştir. Bu alandaki işbirliğinin güçlendirilmesi için uluslararası toplumun tam bir dayanışma içerisinde hareket etmesi gerektiğini her zaman vurgulamış olan Türkiye, terörizmin ve onun yol açtığı insan hakları ihlallerinin dünya üzerinden silinmesi amacıyla dost ve müttefik Amerika Birleşik Devletleri ile işbirliğini ve dayanışmasını kararlılıkla sürdürecektir. 
     Sayın Başkan, bu fırsattan yararlanarak, söz konusu saldırıları bir kez daha şiddetle kınıyor, Yüce kişiliğinize ve dost Amerikan halkına esenlikler diliyorum.'' 
     





</TEXT>
</DOC>
