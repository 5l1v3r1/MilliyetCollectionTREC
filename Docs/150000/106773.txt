<DOC>
<DOCNO> 106773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/soneko13.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk Bankası'ndan İTO üyelerine özel kredi... 
</HEADLINE>
<TEXT>

     Türkiye Halk Bankası, İstanbul Ticaret Odası İTO üyelerine özel kredi uygulaması başlattı. 
     Halk Bankası'nın 3'er aylık taksit ödemeli ticari kredi şeklinde sunduğu uygulamada, kredinin üst limiti 20 milyar lira olarak belirlendi. 
     Bankaca tesis edilecek kredilerin kullanımı sırasında, cari hesaptan asgari 4 ödemenin Halk Bankası'ndan yapılması ve asgari bir tahsilat ürününün bankaya yönlendirilmesi durumunda, hesap sahibinden havale, çek provizyonu, çek-senet tahsilatı için masraf ve komisyon alınmayacak. 
     İTO Yönetim Kurulu Başkanı Mehmet Yıldırım, kredi imza töreninde yaptığı konuşmada, finans dünyası ile iş dünyası arasında başlattıkları işbirliği çalışmaları kapsamında, İş Bankası ve Garanti Bankası'ndan sonra Halk Bankası'yla da işbirliğine gittiklerini söyledi. 
     Yıldırım, ''Halk Bankası ile yaptığımız işbirliği, daha da gelişecek. Önceleri küçük bir kredi olarak başlayan bu çalışma, daha sonra büyük yatırımlara da imza atacaktır'' dedi. 
     
     ''MAHALLENİN KÜSKÜNLERİ, YENİ DOSTLUKLARA BAŞLADI'' 
     Ekonomik kriz nedeniyle iş dünyası ile bankacılık kesimi arasındaki ilişkilerin bozulduğunu savunan Yıldırım, ''Bugün artık toparlanma dönemi olarak bakıyoruz. Bugünkü anlayış, 2003 yılının ilk aylarından itibaren ekonomiye büyük katkı getirecektir. Daha doğrusu mahallenin küskünleri, yeni dostluklara, yeni anlayışlara ve yeni birleşmelere böylece başlamış olacak'' diye konuştu. 
     İş Bankası'ndan 3 ay içerisinde bin 219 İTO üyesinin, 6 trilyon lira civarında kredi kullandığını bildiren Yıldırım, ''aksayan 180'de bir. Yani riski çok az bir kredi alınmış. Garanti Bankası ile de anlaşma imzalanalı bir ay olmadı, 100'ün üzerinde kredi alımı oldu'' dedi. 
     Halk Bankası'nın bütün diğer bankaların önüne geçmesini düşündüklerini ifade eden Yıldırım, Halk Bankası'nın kredi verebilecek güçlü sermaye yapısına kavuştuğunu, uluslararası bankacılık anlayışı içerisinde yapılanmasını gerçekleştirdiğini kaydetti. 
     Mehmet Yıldırım, ''Halk Bankası'nın, bundan sonra ekonomiye daha büyük katkıları olacaktır'' dedi. 
     Halk Bankası Genel Müdürü Emel Çabukoğlu'na, İTO üyelerinin uluslararası ihalelerde karşılaştığı teminat sorununu aktaran Yıldırım, şöyle konuştu 
     ''Dış müteahhitlik hizmetlerinin teminat bulmakta büyük güçlükleri var. Kendi imkanları teminat almaya müsait olmasına rağmen, bankaların teminatlarının yurtdışında kabul edilmeyişi büyük sıkıntı yaratıyor. Halk Bankası'nı, halkın bankası olabilmesi için bu sorunları çözmesi gerekiyor.'' Halk Bankası'nın, bankacılık işlemlerinden masraf ve komisyon almamasından memnuniyet duyduklarını ifade eden Yıldırım, ''Deli Dumrul'' olarak nitelendirdiği masraf ve komisyonların ortadan kalkmasının, üyeleri açısından önemli olduğunu vurguladı. 
     





</TEXT>
</DOC>
