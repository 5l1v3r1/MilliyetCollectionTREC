<DOC>
<DOCNO> 122861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sonspo01.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Okan'ın sihiri kayboldu... 
</HEADLINE>
<TEXT>

     Bursaspor'un, golcü futbolcusu Okan Yılmaz'ın gol attığı maçlarda yenilmeme özelliği, Altay maçında sona erdi. 
     Ligde 9 haftadır galibiyet yüzü göremeyen ve art arda kaybettiği puanlarla klasmanda 16. sıraya inen yeşil-beyazlı takımın kazandığı 13 puanın 10'nunda pay sahibi olan Okan, Altay ile yapılan karşılaşmada takımına ''ilaç'' olamadı. 
     Ligdeki son golünü Bursaspor'un 12. hafta Malatyaspor ile oynadığı maçta atan ve ardından 2 hafta suskun kalan Okan, Bursaspor'un İzmir deplasmanında oynadığı Altay maçında, rakip fileyi havalandırdı. 
     Gol attığı maçlarda takımına puan kazandıran Okan'ın bu özelliği Altay maçında sona erdi. Golcü futbolcu, İzmir'de yapılan maçta takımına beraberlik sayısını kazandırdı, ancak yeşil-beyazlı takım filesinde bir gol daha görerek sahadan 2-1 yenik ayrıldı. 
     





</TEXT>
</DOC>
