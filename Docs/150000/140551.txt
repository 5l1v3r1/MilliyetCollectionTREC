<DOC>
<DOCNO> 140551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko30.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
73. Cenevre Otomobil Fuarı, basına açıldı... 
</HEADLINE>
<TEXT>

     73. Uluslararası Cenevre Otomobil Fuarı, basına kapılarını açtı. 
     Cenevre Palexpo'da bu yıl ''Cenevre Otomobil Dünyası-Dünyanın Otomobilleri'' sloganıyla gerçekleştirilecek fuarda, 30 ülkeden yaklaşık 900 model 265 standda sergilenecek. 
     Avrupa'da her yıl gerçekleştirilen uluslararası fuar süresince büyük markaların CEO'ları ve yönetim kurulu başkanları, kendi markalarının prezentasyonunu yapacaklar. 
     50 otomobilin dünya prömiyerinin yapılacağı fuarda ayrıca, geliştirilmiş konsept otomobil parçaları, otomobil ekipmanları ve tamamlayıcı parçalar, garaj ekipmanları ile elektrikli araçlar sergilenecek. 
     Fuar, yarın da devam edecek basın lansmanının ardından, 6-16 Mart 2003 tarihleri arasında halka açık olacak. 
     700 bin kişinin ziyaret etmesi beklenen fuarın resmi açılışı, 6 Mart'ta, İsviçre Konfederasyonu Başkanı Pascal Couchepin tarafından yapılacak. 
     Bu arada, geçen yıl 93 bin metrekareye çıkarılan sergi alanı, bu yıl yeni eklenen bir salonla 114 bin metrekareye yükseltildi. 
     





</TEXT>
</DOC>
