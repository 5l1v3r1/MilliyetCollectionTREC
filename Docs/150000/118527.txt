<DOC>
<DOCNO> 118527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/ekonomi/eko07a.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bono faizi yüzde 50’nin altına indi 
</HEADLINE>
<TEXT>

Dünkü referans ihalesinde bono faizi son iki yılın en düşük düzeyine inerek yüzde 48.23’e geriledi. İhalede 1.3 katrilyonluk satış yapıldı 
     EKONOMİ SERVİSİ 

     Hazine, 84 gün vadeli bono ihalesinde yüzde 48.23 faizle 1 katrilyon 346 trilyon lira borçlandı. Kasım 2000 krizinden bu yana geçen iki yılda ilk kez Hazine yüzde 50’nin altında yıllık bileşik faizle borçlandı. 
     Hazine’nin üç ayda bir değişken faiz ödemeli tahvillerin kupon faizi ödemelerini belirlemek amacıyla yaptığı referans bono ihalesine nominal 1 katrilyon 903.7 trilyon liralık teklif geldi. Hazine bu teklifin 1 katrilyon 474 trilyon liralık bölümünü 91 bin 318 liralık fiyattan karşıladı. İhalede yıllık basit faiz yüzde 41.20 olarak gerçekleşirken, bileşik faiz yüzde 48.23 olarak hesaplandı. 
     
     Piyasanın beklentisi gerçekleşti 
     Uzmanlar ihalede daha önceden tahmin edilen faizle borçlanıldığını belirterek, faizin daha fazla düşmesini ise Irak tedirginliği, AB belirsizliği ve Kıbrıs’la ilgili gelişmelerin engellediğini söylediler. Referans bono ihalesinde faizde yaşanan bu düşüş, daha önce ihraç edilen üç ayda bir değişken faiz ödemeli tahvillerin faiz oranlarını da belirlediği için, mevcut borç stokunu azaltıyor. 
     Hazine, referans bono ihalelerinde o ay yaptığı iç borç geri ödemelerinin yüzde 15’iyle sınırlı borçlanmaya gidiyor. 
     
Son iki yılın en düşük faizi      Hazine en son yüzde 50’nin altında bileşik faizle borçlanmasını 14 Kasım 2000 tarihinde yaptığı ihalede gerçekleştirmişti. 14 Kasım 2000’de yapılan 392 gün vadeli tahvil ihalesinde yüzde 38.28 olan yıllık bileşik faiz, aynı ay başlayan krizle birlikte yükselmiş ve Şubat 2001 krizini izleyen ilk ihalelerde ise yüzde 193’e kadar tırmanmıştı. Hazine geçen hafta ise biri 133 gün diğeri de 238 gün vadeli iki bono ihalesi yapmış ve bu ihalelerde sırasıyla yüzde 54 ve yüzde 56.5 yıllık bileşik faizle borçlanmıştı. 
     



 EKONOMİ 

























</TEXT>
</DOC>
