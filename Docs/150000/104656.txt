<DOC>
<DOCNO> 104656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/soneko36.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya Birlik, ayçiçeği alım fiyatını açıkladı 
</HEADLINE>
<TEXT>

     Trakya Yağlı Tohumlar Tarım Satış Kooperatifleri Birliği Trakya Birlik , 2002-2003 işyılında ayçiçeğinin kilosunu 400 bin liradan alacak. 
     Trakya Birlik Yönetim Kurulu Başkanı Osman Pekşen, Birlik Konferans Salonu'nda yaptığı açıklamada, ayçiçeği avans alım fiyatlarını, Merkez Birliği temsilcileri, 48 kooparatifin yönetim kurulu başkanları, iç piyasa ayçiçeği ve hamyağ fiyatları ile ithal ayçiçeği fiyatlarını göz önünde bulundurarak belirlediklerini söyledi. 
     Avans alım fiyatlarının açıklanmasının, piyasada fiyatların belirli bir seviyenin altına düşmesinin önlenmesi ile iç ve dış piyasalarda üretici lehine gelişebilecek fiyatlar doğrultusunda üreticinin eline geçen fiyatın artırılmasına olanak sağlamak amacı taşıdığını da ifade eden Pekşen, şunları kaydetti 
     ''Açıklanan fiyat avans neteliğindedir. Birliğimiz faaliyet bölgesinde, ayçiçeği hasadının sona ermesine mütakip, birliğimizce piyasalarda üretici lehine gelişmeler dikkate alınarak kesin alım fiyatı açıklanacak olup, avans fiyatı ile kesin fiyat arasındaki fiyat farkı en kısa süre içinde ortaklarımıza ödenecektir.'' -TÜRKİYE GENELİNDE AYÇİÇEĞİ ÜRETİMİ- Türkiye genelinde bu yıl 508 bin 480 hektar alanda ayçiçeği ekimi yapıldığını da belirten Pekşen, ''Türkiye'de ayçiçeği rekoltesinin 750-850 bin ton seviyesinde gerçekleşmesini bekliyoruz. Birliğimiz faaliyet bölgesinde ise 439 bin 480 hektar alanda ayçiçeği ekimi yapılmış olup, rekoltenin 650-700 bin ton seviyelerinde gerçekleşeceği beklenmektedir. Bu ürünün yüzde 50-60'lık kısmını birliğimizce alınması planlandı'' dedi. 
     Ayçiçeği alımlarında, ortaklardan sermaye paylarına mahsuben yüzde 3 oranında kesinti yapılacağını da hatırlatan Pekşen, kooperatiflere borcu bulunanlarla, rekolte beyannamesi vermeyenlerden sermaye payı olarak yüzde 5 oranında kesinti yapılacağını kaydetti. 
     Trakya Birlik Genel Müdürü Cemalettin Uslu da, geçen yıl tüm stokların eritildiğini ve hasat sonunda piyasa şartlarını da göz önünde bulundurarak, aradaki fiyat farkının üreticiye ödeneceğini ifade etti. 
     Trakya Birlik, 20 gün içinde alımını yaptığı 26 bin ton ayçiçeği ürün bedeli olarak 1.5 trilyon lira avans ödemesi yaptı. 
     





</TEXT>
</DOC>
