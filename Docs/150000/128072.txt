<DOC>
<DOCNO> 128072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun20.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya yeni yılı karşılamaya hazırlanıyor... 
</HEADLINE>
<TEXT>

     Dünya yeni yılı karşılamaya hazırlanırken, olası terörist saldırılara karşı sıkı güvenlik önlemleri alındı. 
     Dünyada yeni yılı kutlayacak ilk yerlerden biri olan Avustralya'nın Sydney kentinde, 1 milyondan fazla kişi, kentin kıyılarındaki en güzel noktaları tutarak havai fişek gösterisi için dakikaları saymaya başladı. Polis, izleyicilerin rahat olmaları için yolları kapattı. Sydney sokaklarında dolaşan bir ''taktik'' ekibi de sarhoşlardan olası güvenlik tehditlerine kadar her şeyi kolaçan ediyor. 
     Malezya'nın başkenti Kuala Lumpur'da, Başbakan Abdullah Ahmed Badevi, dünyanın en yüksek binaları olan Petronas İkiz Kuleleri'nin dibindeki bir parkta gece yarısından önce halkın arasına katılarak eski yılın son dakikalarını sayacak. Başkentte onbinlerce kişi yeni yılı karşılarken, polis sokaklardaki güvenlik önlemlerinin artırılacağını bildirdi. 
     Tayland'da başta yabancı misyonlar olmak üzere ülke çapında güvenlik önlemleri artırıldı. Çin'in başkenti Pekin'de, Çin takvimini göre 22 Ocak'ta yeni yılı kutlayacak olan Çinlilerin, Dazhong Antik Çan Kulesi'ndeki etkinliklere katılması bekleniyor. 
     Şanghay'da, binlerce kişinin katılacağı partide havai fişekler yakılacak, müzik etkinlikleri düzenlenecek. 
     Filipinler'de, kağıt fişeklerin yanlış kullanımına ve silahlara karşı uyarıda bulunan yetkililer, televizyonlarda sakatlanan kişileri göstererek, kutlamalarda silahını ateşleyen kişilerin tutuklanacağını duyuruyor. 
     
</TEXT>
</DOC>
