<DOC>
<DOCNO> 142051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo11.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, Fenerbahçe maçında taraftarından destek istedi... 
</HEADLINE>
<TEXT>

     Elazığspor, hafta sonunda oynayacağı Fenerbahçe maçının hazırlıklarını sürdürürken, bu karşılaşma için taraftar desteğine ihtiyaç olduğu açıklandı. 
     Kulüp Basın Sözcüsü Faruk Çikoğlu, Fenerbahçe maçında taraftar desteğini arkalarına alarak 3 puanı almayı hedeflediklerini belirterek, Futbol Federasyonu Başkanı Haluk Ulusoy ile Merkez Hakem Kurulu MHK Başkanı Bülent Yavuz'a hakem hataları konusunda bilgi vereceklerini söyledi. 
     Çikoğlu, düzenlediği basın toplantısında, kendi sahalarında ligin güçlü ekiplerinden Fenerbahçe'yi konuk edeceklerini ifade ederek, Fenerbahçe'nin de ciddi bir çalışma içerisinde olduğunu söyledi. 
     Konuk takımı yenecek güçte olduklarını savunan Çikoğlu, şöyle dedi 
     ''Fenerbahçe maçında taraftar desteğini arkamıza alarak 3 puanı almayı hedefliyoruz. Malatyaspor karşısında baskılı ve atak oynayan taraf olmamıza rağmen 1 puanla döndük. Malatyaspor'un kötü bir takım olduğunu kimse söyleyemez ama Elazığspor da kötü bir takım değil. Kötü olmadığını Malatyaspor maçında ortaya koydu. Malatyaspor maçını artık unuttuk ve sahamızda oynayacağımız Fenerbahçe maçını düşünüyoruz. Bu karşılaşmadan alacağımız puan ya da puanlar bizi çıkışa götürecektir.'' 
     
     HAKEM HATALARI 
     Faruk Çikoğlu, Elazığspor'un, oynadığı birçok maçta hakem hatalarından dolayı puan kaybettiğini ve bu nedenle de zor duruma düştüklerini belirterek, kulübün hakkını arayacaklarını ve hakemleri şikayet edeceklerini söyledi. 
     Çikoğlu, bugün Futbol Federasyonu Başkanı Haluk Ulusoy ile MHK Başkanı Bülent Yavuz'a hakem hataları konusunda yazılı bilgi vereceklerini kaydederek, hiç kimsenin haklarına müdahale etmesine seyirci kalamayacaklarını bildirdi. 
     Çikoğlu, ''Futbol Federasyonu Başkanı Haluk Ulusoy ile MHK Başkanı Bülent Yavuz'a hakem hataları konusunda bilgi vereceğiz. Hakem hataları sonucu birçok karşılaşmada almamız gereken puanları kaybettik. Bundan sonra hakemler konusunda ciddi bir çalışma yapılması gerekiyor. Ligin ilk yarısında Fenerbahçe, Kocaelispor, İstanbulspor, ikinci yarıda ise Göztepe, Trabzonspor, Ankaragücü ve Malatyaspor karşılaşmalarında sergilenen hakem hataları, lig sıralamasında hak etmediğimiz yere gelmemize neden oldu'' dedi. 
     Fenerbahçe maçında taraftarlar desteğine ihtiyaçları olduğunu da belirten Çikoğlu, Fenerbahçe maçında taraftarlardan tribünleri doldurmalarını istediklerini sözlerine ekledi. 
     Öte yandan Elazığspor-Fenerbahçe maçının biletleri bugünden itibaren satışa çıkarıldı. 
     Bilet fiyatları kapalı tribün 20, maraton tribünü 15 ve kale arkası 5 milyon lira olarak belirlendi. 
     





</TEXT>
</DOC>
