<DOC>
<DOCNO> 112069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur08.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Perinçek'e bir dava daha... 
</HEADLINE>
<TEXT>

     İP Genel Başkanı Doğu Perinçek hakkında, ''MİT'in, arşivini İsrail gizli servisi MOSSAD'ın denetimine bıraktığı'' şeklindeki sözlerinden dolayı, emniyet muhafaza kuvvetlerini alenen tahkir ve tezyif ettiği iddia edilerek, 1 yıldan 3 yıla kadar ağır hapis istemiyle dava açıldı. 
     Edinilen bilgiye göre Ankara Cumhuriyet Başsavcılığı, Perinçek'in 28 Nisan 2002 tarihinde parti genel merkezinde düzenlediği basın toplantısında, MİT ile ilgili sarfettiği sözlere ilişkin soruşturmayı tamamladı. 
     Asliye Ceza Mahkemesi'ne açılan davanın iddianamesinde, MİT Müsteşarı Şenkal Atasagun'un, ''teşkilatın arşivini İsrail gizli servisi MOSSAD'ın denetimine bıraktığı, MİT yönetiminin Cumhurbaşkanı Ahmet Necdet Sezer'in çalışma odasına dinleme cihazı yerleştirdiği'' şeklindeki ifadelerine yer verildi. 
     Kırıkkale Ağır Ceza Mahkemesi ve Adalet Bakanlığı Ceza İşleri Genel Müdürlüğü'nün soruşturma başlatılmasını uygun gördüğü belirtilen iddianamede, Perinçek'in, söz konusu ifadelerinden dolayı emniyet muhafaza kuvvetlerini alenen tahkir ve tezyif ettiği ileri sürüldü. İddianamede, Perinçek'in, Türk Ceza Kanunu'nun TCK ''Anayasa kuruluşlarını ve kamu şahsiyetlerini tahkir'' başlıklı 159'uncu maddesi uyarınca 1 yıldan 3 yıla kadar ağır hapisle cezalandırılması talep edildi. 
     





</TEXT>
</DOC>
