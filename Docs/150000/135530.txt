<DOC>
<DOCNO> 135530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo23.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Bizim için önemli olan Hasan'ın bize söyledikleridir... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, ligin ikinci yarısı için önemli transferler yaptıklarını söyledi. 
     Florya Metin Oktay Tesisleri'nde, kulüp sağlık komitesi başkanı Prof.Dr.Mehmet Kurdoğlu ile birlikte basın mensuplarının sorularını yanıtlayan Ali Dürüst, transfer yaparken, kendileri için araç olan lig şampiyonluğunu hedeflediklerini belirterek, ''İlk yarıyı 5 puan geride bitirdik. Yarış şimdi yeniden başlıyor. Bizim amacımız tabii ki Avrupa'dır. Başkanımız yolumuzu açtı ve biz de önemli transferler yaptık. Takım içindeki rekabeti sağlamaya çalıştık'' diye konuştu. 
     
     ''UYUMU BOZMAK İSTEYENLER VAR'' 

     Dürüst, Galatasaray'ın büyüklüğünü çekemeyen kişilerin basın yoluyla uyumu bozmak istediklerini savundu. 
     Başkan-yönetim veya teknik heyet-futbolcu ilişkileriyle ilgili asılsız haberler yayınlandığını savunan Dürüst, şöyle konuştu 
     ''Bunları artık takip edeceğiz. İletişimden doğan yanlış anlamaları artık kaldıracağız. Buna rağmen bu tür haberler devam ederse, önlemlerimizi alacağız. Eleştiriler özellikle Fatih Terim üzerinde yoğunlaştı. Hedef olarak tabii ki takımımızın başındaki teknik direktörümüz alıyor. Bu olağandır, meyve veren ağaç taşlanır mantığı var. Ama bu haberler canımızı yaktığı zaman önlemlerimizi alırız.'' Dürüst, ayrıca devre arasında gönderdikleri oyunculardan maddi kayıplarının olmadığını ifade ederek, ''Kiralık olarak aldığımız oyuncular zaten oynadıkları süre için paralarını aldılar. Christian'a yapmış olduğumuz fazla ödemeyi geri çektik. Bonservis bedeli ödediğimiz Felipe için ise FIFA yoluna gittik. Bu konuda da çözüm alacağız. Çünkü bu oyuncu sözleşmesini tek taraflı feshetti. Futbolda bunlar oluyor. Bu bizim ne ilk FIFA'ya gidişimiz ne de son gidişimiz olacak'' diye konuştu. 
     
     ''CENTİLMENLİĞİMİZİN İSPATINA GEREK YOK'' 

     Fenerbahçe'den ayrılan İsrailli futbolcu Revivo'yu kadrolarına almaları sonrası sarı-lacivertli kulübün başkanı Aziz Yıldırım ile Galatasaray Kulübü Başkanı Özhan Canaydın arasında yaşanan gerginliğin hatırlatılması üzerine Dürüst, şunları söyledi 
     ''Galatasaray'ın, centilmenliğini kimseye ispat etmesine gerek yok. Revivo'nun Fenerbahçe'den ayrılma durumu sözkonusu olduğu zaman bu oyuncuyu düşündük. Ancak başkanın talimatıyla bekledik. Revivo'nun Fenerbahçe'den ayrıldığına dair ve Beşiktaş ile Galatasaray dahil 'istediği takıma gidebilir' şeklindeki yazısını alana kadar görüşmedik. Daha sonra bu transferi gerçekleştirdik. Bizim başka bir niyetimiz olsaydı FIFA yoluna gider, yine istediğimize ulaşırdık. Bunların tamamı spekülasyondur.'' 
     
     BİZİM İÇİN ESAS OLAN HASAN'IN SÖYLEDİKLERİDİR'' 

     Dürüst, Galatasaray ile sözleşmesi sezon sonunda bitecek olan ve adı sürekli İtalyan gazetelerinde FC Inter ile anılan Hasan Şaş ile ilgili yöneltilen sorulara, ''Bizim için esas olan Hasan'ın söyledikleridir. Gazete haberleri bizi ilgilendirmiyor'' diyerek yanıt verdi. 
     Bu tür haberlerin kasıtlı olduğunu düşündüklerini kaydeden Dürüst, şöyle konuştu 
     ''Hasan'a teklifte bulunduk. Hasan da bize düşüneceğini ve teklifi yetersiz bulduğunu söyledi. Onun mutluluğu da bizim için önemli. Görevi ise son güne kadar takımına hizmet etmektir. İmzalamazsa kadro dışı bırakılacağı diye birşey sözkonusu değil. İtalyan gazetelerindeki haberlerin Hasan'a göre aslı yok. Hasan'ın sözleşmesi sezon sonunda bitiyor ve FIFA bu tür oyunculara serbest kalma imkanı vermiş. Bu da onların en doğal hakkı. Sıkıntı yaratan ise Hasan'ın net bir açıklama yapmaması. 'Gitme hakkı var, fiyatı düşük buldum veya hedeflerim var' diyebilir. Biz de onun durumundan mutlu değiliz. Bu şekilde giden oyuncular da zaten tekrar geri döndüklerinde kulübümüzde hizmet vermeye devam etmişlerdir.'' Dürüst, son olarak ise mayıs ayında kazma vurmayı hedefledikleri Ali Sami Yen Stadı için önlerinde yap-işlet-devret modeli veya finansman kaynaklı yapım modeli seçeneklerinin bulunduğunu kaydederek, 1 ay içinde bu konuda kesin kararlarını vereceklerini sözlerine ekledi. 
     
     4 OYUNCU DENİZLİSPOR MAÇINDA YOK 

     Kulüp sağlık komitesi başkanı Prof.Dr.Mehmet Kurdoğlu ise Denizlispor karşısında Ümit Karan, Hakan, Suat Kaya ve Hasan'ın forma giyemeyeceğini söyledi. 
     Sakat oyuncular hakkında bilgiler veren Kurdoğlu, Ümit Karan'ın sağ ayak aşil tendonunda zorlanmaya bağlı ödem bulunduğunu, Hakan'ın daha önce geçirmiş olduğu çapraz bağlar ameliyatları nedeniyle kıkırdak lezyonu olduğunu ve dizinde de ödem oluştuğunu, Suat Kaya'nın ise uyluk arka adelesinde zorlanma bulunduğunu, Hasan'ın sağ ayak bileğinde kanama olduğunu dile getirdi. 
     Bu 4 oyuncunun Denizlispor maçında forma giyemeyeceğini kaydeden Kurdoğlu, baldırında ödem bulunan Pinto'nun ise durumunun maç saatinde netlik kazanacağını söyledi. 
     Kurdoğlu, Galatasaray'ın ilk yarıda çok fazla sakat oyuncunun bulunmasıyla ilgili ise ''Galatasaraylı oyuncular Dünya Şampiyonası'nda 1-1.5 aylık dönem içinde milli takımın yarısını oluşturdu. Geri döndüklerinde ise Avrupa Şampiyonlar Ligi ve lig olmak üzere yoğun bir maç trafiğine girdiler. Bu nedenle sakatlar arttı. İkinci yarıda maç takvimi itibariyle bu oran düşecek'' dedi. 

     
</TEXT>
</DOC>
