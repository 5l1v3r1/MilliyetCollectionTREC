<DOC>
<DOCNO> 117133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun12.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları Alman basınında... 
</HEADLINE>
<TEXT>

     Alman Frankfurter Allgemeine gazetesi, ''Ecevit hükümetinin intiharı'' başlığıyla verdiği haber yorumda, ''koalisyon hükümetinin seçimlere gitmekle sonunu hazırladığını, yüzde 10'luk barajın düşürülmemesinin de büyük hata olduğunu'' yazdı. 
     Gazete ayrıca, ''Adalet ve Kalkınma Partisi'nin 3'te 2'lik çoğunluğu kaçırdığını, TBMM'de 363 sandalye kazanan AK Parti'nin, anayasa değişikliği yapabilmesi için gerekli olan 367'ye ulaşamadığını'' belirtti. 
     Süddeutsche Zeitung gazetesi de, ''Türkiye'nin kendisini hem batılı, hem de İslam dünyasının bir ülkesi olarak gördüğünü'' kaydetti ve şu yorumda bulundu ''Köklerinin İslam kültürüne dayandığını inkar etmeyen, aynı zamanda demokrasiye inanan bir hükümet ile bu laik ülke, şimdi ilk kez olağandışı bir sınavdan geçecek. Bu sentez başarılı olursa İslam geleneğine dayalı diğer ülkeler için de bir sinyal olacaktır. Böylelikle Türkiye, modern ve dinamik toplum yapısıyla diğer tüm Müslüman ülkelerden daha başarılı olduğunu ispatlayacaktır. Batının da böyle bir Türkiye'den ancak çıkarı olabilir.'' Die Welt gazetesi ise ''Halkı kışkırtmak suçundan yargılanan bir kişi, bu kadar kısa sürede, ülkesinin AB'ye girmesini isteyen, IMF ile işbirliği yapacağını söyleyen ve NATO'da kalmasını savunan muhafazakar bir demokrat haline gelebilir mi Türkiye, Avrupa için bu seçimlerden sonra daha da yabancı hale gelmiştir'' diye yazdı. 
     Frankfurter Rundschau gazetesi de, ''AK Parti için iyi bir iktidar partisi olduğunu gösterme şansı doğmuştur. Türkiye için, siyasi İslam'ı politik sistem içerisine entegre etme imkanı ortaya çıkmıştır. Bu da sonuçta Türkiye ile AB'yi daha da yakınlaştıracaktır'' görüşünü savundu. 
     Bild gazetesi, ''Türkiye şimdi İslamcı bir ülke mi olacak '' başlığıyla verdiği haberde, İslam uzmanı Peter Scholl-Latour'un görüşlerine yer verdi. 
     Alman uzman, ''Türkiye'nin Arap ülkeleri gibi dinci bir ülke olmayacağını'' belirterek, ''Seçimler ülkedeki gerçekleri yansıttı. Erdoğan, İstanbul Büyükşehir Belediye Başkanı olarak çok iyi çalıştı. Diğer partiler rüşvet olaylarından ve ekonomik krizden dolayı kendilerine duyulan güveni tümüyle yitirdiler. Gerçi Erdoğan inançlı bir Müslüman, ancak diğer İslam ülkelerine örnek olabilecek pragmatik bir İslamiyet'i savunuyor. Türkiye açık bir ülke olarak kalacaktır'' dedi. 
     Scholl-Latour, ''Türkiye'deki seçimlerden sonra Almanya'daki Türkler de daha radikal olabilir mi '' sorusuna karşılık da, ''Tam aksine, Erdoğan burada da mitingler düzenledi ve radikal güçler üzerinde ılımlı etki yapabilir'' şeklinde görüş belirtti. 
     Berliner Kurier gazetesi ise ''Ordu İslamcıların zaferini durduracak mı '' başlığıyla verdiği haberde, ''Türkiye'deki seçmenlerin iktidardaki partilere ağır bir darbe vurduğu, sadece 2 partinin meclise girmeyi başarabildiği, Türkiye'de AK Parti'nin kapatılması konusunun hala gündemde olduğu'' belirtildi. 
     ''Türkiye'deki birçok politikacının Erdoğan'ın ılımlı hale geldiğine inanmadığı'' kaydedilen haberde, ''AK Parti şimdi demokrasi ile İslamiyet'in uyum içerisinde olabileceğini ispatlamak durumunda'' görüşü savunuldu. 
     Haberde ayrıca, ''Türk Silahlı Kuvvetleri'nin, AK Parti'yi yakından izlediği, radikal dinci bir tutum izlenmesi durumunda yeniden bir darbe yapma olasılığının bulunduğu'' yorumu yapıldı. 
     





</TEXT>
</DOC>
