<DOC>
<DOCNO> 112567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sondun02.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, Irak yakınlarındaki askeri düzeneğini artırıyor 
</HEADLINE>
<TEXT>

     Amerikan yönetimi, Irak'ın BM Silah Denetim Komisyonu UNMOVIC başkanı Hans Blix'e gönderdiği mektubun, işbirliği konusunda Bağdat yönetiminin ''kötü niyetini'' ortaya koyduğunu belirtti. 
     ABD Dışişleri Bakanlığı'ndan adının gizli tutulmasını isteyen bir yetkili, mektupta Irak'ın BM silah denetçilerinden gelen talepleri gözardı ederek, Hans Blix'in mektubunda belirtilenlere ''doğrudan yanıt vermediğini'' söyledi. 
     Aynı yetkili, mektupta bir buçuk sayfalık laf kalabalığı yapıldığını ve ''evet'' demekten başka herşeyin yazılmış olduğunu belirterek, ''Bir kez daha Irak kendisinden beklenen sorumluluklardan kaçmaya ve silah denetçileriyle oyun oynamaya çalışıyor'' dedi. 
     Bağdat'ın mektubunda silah denetçilerinin 19 Ekim'de Irak'a gelebileceği ve denetçiler için her türlü kolaylığın hazırladığını bildirilmişti. 
     
     PENTAGON'UN HAZIRLIĞI 
     Bu arada, ABD Savunma Bakanlığı'nın Pentagon , Irak yakınlarındaki askeri düzeneğini artırdığı ve Avrupa'daki Kara Kuvvetleri 5. Kolordu ile Kaliforniya'daki Deniz Kuvvetleri I. Ordusu'ndan bazı askerlerin Kuveyt'e kaydırdığı bildirildi. 
     Savunma Bakanlığı yetkilileri, Kuveyt'e nakledilen askerlerin sayısını bin civarında olarak açıklarken, söz konusu nakil kararının amacının, Bush'un Irak'a müdahale kararı alması halinde daha kalabalık bir kara gücünün gelişini hazırlamak olduğunu belirtti. 
     Yetkililer, ''Amaç, talimat geldiğinde kısa sürede harekete geçebilmek için herşeyin hazırlanmasıdır, ancak henüz bu noktada değiliz'' dedi. 
     Almanya'nın Heidelberg kentinde bulunan 5. Kolordu'da 42 bin asker ve sivil bulunuyor. 5. Kolordu, Avrupa ve Ortadoğu'daki Amerikan ordusuna acil kuvvet sağlıyor. ABD'nin bölgeye ek askeri malzeme göndermek için yük gemileri kiraladığı da belirtiliyor. 
     





</TEXT>
</DOC>
