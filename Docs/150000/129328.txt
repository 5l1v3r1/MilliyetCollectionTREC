<DOC>
<DOCNO> 129328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sonspo16.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zoltan Gera, Galatasaray'a soğuk bakıyor... 
</HEADLINE>
<TEXT>

     Galatasaray'ın almak istediği Macar futbolcu Zoltan Gera'nın transferindeki gizemlilik halen sürüyor. 
     Macaristan'ın ünlü takımı Ferencvaroş'da forma giyen 24 yaşındaki Zoltan Gera, halen yakın arkadaşının Avusturya'daki evinde tatil yapıyor. 
     Zoltan Gera, Galatasaray ile ilgili daha önce yaptığı açıklamada, bu transfere soğuk baktığını, Türkiye'de futbol oynamak istemediğini söylemişti. 
     Ferencvaroş klübüne çok yakın olan ve aynı zamanda Zoltan Gera'ın en samimi arkadaşlarından biri olan Türk menajer İsmail Daban, A.A. muhabirine konuyla ilgili şu açıklamada bulundu 
     ''Galatasaray, bu futbolcuyu alabilmek için temasa geçti. Ancak Gera, sarı-kırmızılılara hayır cevabı verdi. Sezon sonunda mukavelesi bitecek olan bu futbolcu, İspanya'nın en iyi kulüplerinden birisiyle prensip anlaşması sağladı ve önümüzdeki yıl İspanya'da top koşturacak. Kulübün ismini açıklama yetkisine sahip değilim'' dedi. 
     Ferencvaroş Klübü Menajeri Viktor Kövesdi ise konu hakkında şöyle konuştu 
     ''Galatasaray'ın bu futbolcuyu almak istediğini sadece duyduk. Bu konu hakkında ne Galatasaray ne de başka birisi resmi olarak kulübümüze başvuruda bulunmadı. Zoltan Gera'nın sözleşmesi sezon sonunda bitecek. Biz kulüp olarak kendisiyle yeniden anlaşmak istiyoruz. Kendisi Macaristan'daki en iyi 3 futbolcudan birisi. Tüm bu gelişmelerin ardından ise Macar spor basını futbolcunun Galatasaray'a transferini sayfalarına yansıtmıyor. Bunun nedeni ise futbolcunun İspanya veya İngiltere'de futbol yaşantısına devam etmek istemesi.'' 
     





</TEXT>
</DOC>
