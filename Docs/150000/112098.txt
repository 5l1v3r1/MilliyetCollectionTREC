<DOC>
<DOCNO> 112098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur37.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "CHP ile akrabalığımız var" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''Yenileştirme misyonunun çok uzağında bile olduğunu düşünsem, yine de CHP ile akrabalığımız var. Herhangi bir koalisyon durumunda, her iki parti de Meclis'te ise öncelikle onu düşünürüz'' dedi. 
     Cem, Genç Yönetici ve İşadamları Derneği'nin Hilton Oteli'nde düzenlediği toplantıya katıldı. 
     Toplantıda yaptığı konuşmada, Türkiye'nin ilginç bir seçim ortamında olduğunu belirten Cem, ''Ülkemizin bugün karşı karşıya olduğu tehlike, Türkiye'yi bir kutuplaşma, kamplaşmaya götürmemizdir. Bunun bazı belirtilerini görmekteyim. 'Öfke zamanı' diyen liderler var. Oysa öfke zamanı değil, tam bir uzlaşma zamanı'' dedi. 
     Partilerin seçimler nedeniyle mitingler düzenlediğini hatırlatan Cem, meydanlarda siyasi parti liderlerinin birbirlerine karşı ''olmadık ayıp sözler'' kullandıklarını kaydetti. 
     Cem, ''Uzlaşmamız, bütünleşmemiz lazım. Bir sinerji yaratmalıyız. Enerjimizi birbirimizi ortadan kaldırmak, silmek için değil, birbirimize destek olmak için kullanmalıyız'' diye konuştu. 
     Türkiye'de seçimlere giren partilerin ''IMF programını devam ettirmek isteyen'' ve ''Programı tamamen ortadan kaldırmak isteyen'' olmak üzere ikiye ayrıldığını dile getiren Cem, bu iki yaklaşımın da ''güvensizlik ve istikrarsızlığa'' neden olacağını savundu. 
     Cem, Türkiye'nin ekonomi programının altına imza attığını belirterek, şöyle devam etti 
     ''Türkiye'nin imzasından sapması, reddetmesi, bazı partilerin söylediği gibi olmaz. Olabilecek, akılla, mantıkla bazı hususları yeniden konuşmak. Bizim içinde bulunduğumuz şu durumdan çok mu memnun IMF Değil. Çünkü Türkiye'nin siyasi bir radikalizme gittiğini, bu radikalleşmenin kaynağındaki başlıca etkenin o uygulanan ekonomi modeli olduğunu IMF pekala biliyor. Dolayısıyla konuşacağız, ince ayar yapacağız. ABD'li ve Batı Avrupalı muhataplarımızla, haklılığınızı, iyi niyetinizi ve bilginizi ortaya koyarak bir müzakere yaptığınız zaman, onları ikna edersiniz. Biz kırıp, dökmeden IMF ile yeni bir yaklaşımla Türkiye'nin daha faydasına çözüm yolları bulacağız.'' 
     
     SORULARI YANITLADI 
     Daha sonra toplantıya katılan dernek üyelerinin sorularını yanıtlayan YTP Genel Başkanı İsmail Cem, ''ileride başka bir siyasi parti ile birleşme olup olmayacağı''na ilişkin bir soruya şu karşılığı verdi 
     ''Yasalar çerçevesinde iki partinin birleşmesi diye bir olay yok. Bize de Sayın Baykal'dan birleşme teklifi değil, partimizi seçime sokmadan aramızdan bazılarının istifa edip CHP'den milletvekili seçilmesi teklifi geldi. Biz de, Siyasi Partiler Kanunu'nun 13. maddesini teklif ettik. Türkiye iki eşit bölgeye bölünüyor. Bir bölgede partilerden biri, diğerinden öbürü seçime giriyor. Bunu önerdik kabul görmedi.'' Cem, ''seçimlerin sonunda koalisyon durumu ortaya çıkarsa hangi partiyi düşünecekleri''nin sorulması üzerine de, ''Kendi görüşümü söyleyeyim. Yenileştirme misyonunun çok uzağında bile olduğunu düşünsem, yine de CHP ile akrabalığımız var. Herhangi bir koalisyon durumunda, her iki parti de Meclis'te ise öncelikle onu düşünürüz'' dedi. 
     AB Komisyonu'nun bugün açıkladığı ''İlerleme Raporu'' ile ilgili düşüncelerinin sorulması üzerine de Cem, AB'nin bir süreç olduğunu vurgulayarak, şunları kaydetti 
     ''İlerleme Raporu bizi çok ürkütmesin. Bugün bir siyasi kararlılık lazım. Bu kararlılığın kırmadan, dökmeden hayata geçmesi halinde, Türkiye'nin müzakereye başlaması için gereken koşullar sağlanmış olur. 4 Kasım'da gelecek hükümetin kararlı olması durumunda, Kopenhag Zirvesi'nden alınabilecek en iyi sonuç alınır. AB ile müzakere etmesini bilen, iyi niyetini sergileyebilen bir başbakan ve hükümet, Aralık ayında iyi sonuç alma şansına sahiptir.'' 
     





</TEXT>
</DOC>
