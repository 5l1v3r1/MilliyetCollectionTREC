<DOC>
<DOCNO> 107395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sondun21.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Barış Ödüllü Williams "Tarihin en korkunç ABD hükümeti" 
</HEADLINE>
<TEXT>

     Nobel Barış ödülü sahibi Amerikalı Jody Williams, George Bush hükümetinin Amerikan tarihinin ''en korkutucu hükümeti'' olduğunu iddia etti. 
     Uluslararası Kara Mayınlarının Yasaklanması Kampanyasının koordinatörü olan ve bu kampanyayla birlikte 1997'de Nobel barış ödülünü paylaşan Williams, Oslo'da yaptığı açıklamada, Amerikan yönetimini ''gittikçe tek yanlı bir politika izlemekle'' ve ''kendi görüş açısını zorla benimsetmeye çalışmakla'' suçladı, ''George Bush hükümeti, Amerikan tarihindeki en korkutucu hükümettir. Bu hükümet Ronald Reagan ve Richard Nixon hükümetinden bile kötüdür. Bu hükümet dünyayı sadece siyah ve beyaz olarak algılamaktadır'' dedi. 
     Jody Williams, ABD'nin olası Irak operasyonuna da karşı olduğunu belirterek, bu operasyonun ''uluslararası hakların ihlali '' anlamına geleceğini belirtti. 
     Williams ayrıca, ABD'nin kara mayınlarının yasaklanması anlaşmasını halen imzalamadığına da dikkat çekti. 
     





</TEXT>
</DOC>
