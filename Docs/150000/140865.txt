<DOC>
<DOCNO> 140865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur28.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstifa eden İstanbul Emniyet Müdürü'nden veda mesajı... 
</HEADLINE>
<TEXT>

     İstanbul Emniyet Müdürlüğü'nden ayrılan Hasan Özdemir, hızla büyüyen ve büyüdükçe de sorunları aynı oranda artan İstanbul'da huzur ve güvenliği sağlamada yegane amaçlarının, suçları olmadan önlemek olduğunu bildirdi. 
     Özdemir, yayınladığı veda mesajında, 4 Ağustos 1997'den 7 Ağustos 2000'e kadar İl Emniyet Müdürü, 7 Haziran 2001 tarihinden bugüne kadar da vali kadrolu İstanbul Emniyet Müdürü olarak vekaleten yürüttüğü görevinden, asli görevi olan valiliğe iade edilmek üzere 4 Mart 2003 tarihinde İçişleri Bakanlığı'na dilekçe verdiğini ve dilekçesinin aynı gün kabulüyle görevinden ayrıldığını belirtti. 
     İstanbul Emniyet Müdürü olarak görev yaptığı her iki dönemde de, İstanbul'un huzur ve güvenliği, kanun hakimiyetinin sağlanması ve korunması, suç işlemeye yönelik davranışların önlenmesi ve suçluların yakalanarak adli makamlara sevk edilmesi için değerli çalışma arkadaşlarıyla çok önemli ve başarılı görevler ifa ettiklerini anlatan Özdemir, ''Hızla büyüyen ve büyüdükçe sorunları aynı oranda artan ilimizde huzur ve güvenliği sağlamada yegane amacımız, suçları olmadan önlemek olmuştur'' dedi. 
     Gayretli ve sorumlu çalışmalar sonucu, ülkenin bölünmez bütünlüğünü ve demokratik devlet nizamını bozmayı hedef alan yıkıcı, bölücü ve irticai terör örgütlerine karşı yürütülen amansız mücadeleyle terör örgütlerine darbeler vurulduğunu ve eylem yapamaz hale getirildiğini ifade eden Özdemir, asayiş olaylarıyla da etkili bir şekilde mücadele edilerek, alınan önlemler sayesinde suçların meydana gelmeden önlenmesi ve suç faillerinin yakalanması için azami gayret gösterildiğini kaydetti. 
     Mali, narkotik ve her türlü kaçakçılık olaylarıyla organize adi suç çeteleri üzerine kararlılıkla gidilerek başarılı operasyonlar gerçekleştirildiğini ve ilde kanun hakimiyeti sağlandığını bildiren Özdemir, düzenli ve güvenli bir trafik ortamının yaratılması için mevcut imkanların da seferber edildiğini anlattı. 
     Düzenlenen huzur toplantılarıyla halkın sorunlarına yerinde çözümler bulunmaya çalışıldığını ifade eden Özdemir, Huzur-34 uygulamalarıyla da İstanbul'un huzur ve güvenliğine süreklilik kazandırıldığını bildirdi. 
     
     HALKIN SEVGİ VE GÜVENİ 
     Tutarlı, sağlıklı ve olumlu sonuçlar alınan değişim ve gelişim projeleri, modern hizmet binaları, lojman ve tesisleri, çağa uygun araç, gereç ve donanımları, TS-EN ISO 9000 kalite yönetim sistemi belgesi tescilli hizmetleri ve e-devlete süratle geçebilen güçlü altyapıyla hizmetlerdeki kalite ve verimin artırılmaya çalışıldığını belirten Özdemir, şunları söyledi 
     ''Bilgi toplumuna dönüşümün başladığı, toplumun yaşam kalitesinin yükseltilmesinin amaçlandığı, bilim ve teknolojinin hakim olduğu bir düzenin kurulmaya başlandığı günümüzde, öncü bir kurum olarak İstanbul Emniyet Müdürlüğümüz desteklenmesi ve takdir edilmesi gereken bir performans içerisinde olduğunu herkese göstermiştir. 
     Tüm bu hizmetlerimizle, halkımızın hissedilir derecede artan sevgi ve güvenini kazandığımıza inanmaktayım. 
     Bu başarılı çalışmalarda her kademede görevli değerli çalışma arkadaşlarımın emeği, gayreti ve alın teri vardır. 
     Sorumluluklarını en üst seviyede taşıyan İstanbul Emniyet Teşkilatı'nın, her şeyin en iyisine layık İstanbullu vatandaşlarımıza en iyi, en kaliteli hizmeti bundan sonra da devam ettireceğine yürekten inanıyorum.'' Özdemir açıklamasında, askeri, adli, resmi, özel ve sivil makam ve kuruluşların yöneticileri ile görevi sırasında yakından tanıdığı, ancak ayrı ayrı ziyaretle veda fırsatı bulamadığı dostlarına ve İstanbul halkına basın aracılığıyla teşekkürlerini sunarak veda ettiğini bildirdi. 
     





</TEXT>
</DOC>
