<DOC>
<DOCNO> 147944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur09.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'i yoğun bir hafta bekliyor... 
</HEADLINE>
<TEXT>

     Geçtiğimiz haftayı gergin geçen Anayasa değişikliği görüşmeleriyle tamamlayan TBMM'yi bu hafta da yoğun bir gündem bekliyor. 
     TBMM Anayasa Komisyonu'nun 8 Nisan Salı günü yapacağı toplantısında, AK Parti'nin, 3 Ekim 2001'de Anayasa'da gerçekleştirilen değişikliklere paralel olarak TBMM İçtüzüğü'nde de düzenlemeler yapılmasını öngören değişiklik teklifi ele alınacak. Toplam 9 maddelik değişiklik teklifinde bazı kanunların TBMM Genel Kurulu'nda, ''Temel Kanun'' olarak görüşülmesi hükmü de yer alıyor. 
     İçtüzük değişikliği teklifinin 10 Nisan Perşembe günü TBMM Genel Kurulu'nda görüşülmesi bekleniyor. 
     TBMM Genel Kurulu'nda bu hafta vergi sisteminde yeni düzenlemeler getiren tasarının görüşmeleri de yapılacak. 
     Söz konusu düzenleme aynen yasalaşırsa, gümrük antrepoları aracılığıyla mal satan ihracatçılar vergi iadesinden yararlanacak. Teşvik belgesi kaldırılacak. Gelir vergisi yükü yüzde 65'ten 45'lere inecek. Özel gider indirimi 2003 yılı sonundan itibaren kaldırılacak. Okul ve yurt bağışlarının tamamı gelir ve kurumlar vergisi matrahından indirilecek. Kurumlar vergisinde taksitlendirme kalkacak ve verginin tamamı Nisan ayında ödenecek. 
     Kültür ve Turizm Bakanlıklarının birleştirilmesine ilişkin yasa tasarısı da Genel Kurul'un bu hafta yapacağı toplantılarda görüşülerek yasalaştırılacak. 
     TBMM Plan ve Bütçe Komisyonu'nun 9 Nisan Çarşamba günü yapacağı toplantıda ise Çevre ve Orman Bakanlıklarının birleştirilmesine ilişkin tasarı ele alınacak. 
     AK Parti ve CHP'nin TBMM Grup toplantılarında parti liderleri son gelişmeleri değerlendirecek. 
     





</TEXT>
</DOC>
