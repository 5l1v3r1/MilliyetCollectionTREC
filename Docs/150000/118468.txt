<DOC>
<DOCNO> 118468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo07.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası 2. kademe maçlarının kuraları çekildi... 
</HEADLINE>
<TEXT>

     Futbolda Türkiye Kupası 2. kademe maçlarının kuraları İstanbul'da çekildi. Galatasaray, Yimpaş Yozgatspor ile Beşiktaş, Elazığspor'la, Fenerbahçe de Konyaspor ile eşleşti. Üç takım da maçlarını deplasmanda yapacak. 
     Futbol Federasyonu'nun Beylerbeyi Atatürk Eğitim ve Araştırma Merkezi'nde gerçekleştirilen kura çekimine, 2001-2002 sezonunda Birinci Süper Lig'de ilk 15 sırada yer alan takımlarla, kupada 1. kademe maçları sonunda tur atlayan 17 takım olmak üzere toplam 32 takım katıldı. 
Eşleşmeler şöyle 
Antalya Kepezspor - Denizlispor 
Çaykur Rizespor - Gaziantepspor 
İstanbulspor - Sivasspor 
Şanlıurfaspor - Çankırı Belediyespor 
Ankaragücü - Hatayspor 
Altay - Kocaelispor 
Gençlerbirliği - Erzurumspor 
Sakaryaspor - Malatyaspor 
Gaziantep Büyükşehir Belediyespor - Trabzonspor 
Büyükşehir Belediyesi Ankaraspor - Bursaspor 
Göztepe - Gümüşhane Doğanspor 
Elazığspor - Beşiktaş 
Samsunspor - Çanakkale Dardanespor 
Diyarbakırspor - Gaziosmanpaşaspor 
Konyaspor - Fenerbahçe 
Yimpaş Yozgatspor - Galatasaray 

Türkiye Kupası 2. kademe maçları, 4 Aralık Çarşamba günü, ev sahibi takımın sahasında, tek maçlı eleminasyon şeklinde yapılacak. 
     
     ÜÇ BÜYÜKLER KURADAN MEMNUN 

     Türkiye Kupası 2. kademe kura çekiminin ardından ''3 büyüklerin'' temsilcileri, kura hakkında görüşlerini açıkladı. 
     Kura çekimine, Fenerbahçe Kulübü'nü temsilen kulüp müdürü Serkan Acar ile birlikte katılan yönetici İlhan Ekşioğlu, Türkiye Kupası'nda sonuna kadar gitmeyi hedeflediklerini söyledi. 
     Şu anda sadece UEFA Kupası 2. tur rövanşında perşembe akşamı yapacakları Panathinaikos maçını düşündüklerini anlatan Ekşioğlu, ''Türkiye Kupası maçının zamanı gelince, o maça konsantre oluruz. Bizim için şu anda en önemli maç, Panathinaikos maçıdır. Tek düşüncemiz, Yunan ekibini eleyip, 3. tura çıkmak'' dedi. 
     
     DÜREN ''KUPA MAÇI FARKLI OLUR'' 

     Beşiktaş Kulübü İletişim Komitesi Başkanı Mete Düren, Elazığspor ile yapacakları kupa maçının geçen hafta yaptıkları lig maçının rövanşı olarak görülmemesi gerektiğini ifade ederek, ''Anadolu takımları Türkiye Kupası'na çok farklı motivasyonla, heyecanla yaklaşıyor. Bu yüzden kupa maçı farklı olacak. Biz rakibimizi ligde yendik ama kupada temkinli ve tedbirli olacağız'' diye konuştu. 
     Elazığspor'u yenerek, bir üst tura geçeceklerini savunan Düren, ''Avrupa kupası ve Birinci Süper Lig şampiyonluğu ile birlikte Türkiye Kupası'nı da kazanmayı hedefliyoruz'' dedi. 
     
     GALATASARAY İDDİALI 

     Galatasaray Kulübü Yönetim Kurulu Üyesi Alp Yalman da Yimpaş Yozgatspor ile iyi bir maç yapacaklarını kaydederek, ''Yozgatspor'un bizi en iyi şekilde karşılayacağına inanıyorum. Hedefimiz turu geçmek'' diye konuştu. 
     Bu arada, kura çekimine Hatayspor adına katılan Fenerbahçe Kulübü eski yönetici Ertuğrul Hataylı, kura öncesi ''Fenerbahçe'yi Hatay'a götürmeye geldim'' dedi. Kura çekiminin ardından Hatayspor, Ankaragücü ile eşleşince Hataylı, ''Rengi tutturduk ama, takımı tutturamadık'' diye konuştu. 
     Fenerbahçe ile eşleşen Konyaspor'un temsilcisi Kudret Fikirli ise sarı-lacivertli takımı konuk etmekten büyük mutluluk duyacaklarını ifade ederek, ''Konya halkı yıllardır 3 büyükleri izleyemiyor. Kupa vesile oldu. Rakibimizi en iyi şekilde ağırlayacağız. Favori Fenerbahçe'dir'' dedi. 
     Kura çekiminin ardından eşleşen kulüp temsilcileri, tokalaşarak, birbirlerine başarılar dilediler. 
     





</TEXT>
</DOC>
