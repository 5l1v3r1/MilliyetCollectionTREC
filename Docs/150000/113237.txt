<DOC>
<DOCNO> 113237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sondun07.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Julia Roberts'a ''sapık'' dadandı... 
</HEADLINE>
<TEXT>

     Ünlü yıldız Julia Roberts'ın yaşamı, sürekli kendisini izleyen ve telefonla taciz eden sapık hayranı yüzünden cehenneme döndü. 
     İnternetteki ''imdb'' sitesinin haberine göre, sapıkların musallat olduğu Hollywood yıldızlarının arasına Julia Roberts da katıldı. Kameraman Danny Moder ile evlendikten sonra peşine düşen ''garip hayranı'' yüzünden sıkıntı yaşayan Roberts, esrarengiz kişinin belirlenmesi için harekete geçti. 
     Polise başvurmaya hazırlanan Roberts, sapığın belirlenmesi halinde yargı yoluna giderek cezalandırılmasını isteyecek. Roberts'ın yakın bir arkadaşı, tacizcinin ortaya çıktığı günden bu yana güzel yıldızın korku dolu günler yaşadığını belirterek, ''Julia, gerçekten çok korktu. Sokağa çıkmaya bile çekiniyor'' dedi. 
     Sinema ve müzik dünyasından pek çok ünlü isim, Roberts gibi sapık hayranları yüzünden sıkıntı yaşıyor. Tacizci sorunuyla karşı karşıya kalarak yargı yoluna başvuran ünlüler arasında Britney Spears, Meg Ryan, Sharon Stone, Cameron Diaz, Brad Pitt, George Clooney ve Gwyneth Paltrow bulunuyor. 

     
</TEXT>
</DOC>
