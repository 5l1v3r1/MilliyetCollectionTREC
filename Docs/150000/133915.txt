<DOC>
<DOCNO> 133915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo18.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, ikinci yarıya iddialı başlıyor... 
</HEADLINE>
<TEXT>

     İkinci Futbol Ligi A Kategorisi'nde zirve mücadelesi veren Konyaspor, ikinci yarıya iddialı başlıyor. 
     Teknik direktör Hüsnü Özkara, takımın havasının yerinde olduğunu belirterek, hafta sonunda Gümüşahane Doğanspor ile yapacakları maça günde çift antrenmanla hazırlandıklarını söyledi. 
     Gümüşhane Doğanspor'un, kendi sahasında seyincisinin de desteğiyle çok iyi oynadığını vurgulayan Özkara, ''Rakip, hafife alınacak bir takım değil. Biz de iyi takım olduğumuzu ilk yarıda oynadığımız futbolla kanıtladık. Deplasmandan 3 puanla dönecek güce sahibiz'' dedi. 
     İkinci yarının, ilk yarıya göre daha farklı ve zor olacağını ifade eden Özkara, ''Zirve mücadelesi veren diğer takımlar da bizim gibi her maça final havasında çıkacak. Teknik heyet olarak bunun önemini kavramış durumdayız. İkinci yarıda da iddiamızı sürdürüp, şampiyonluğa ulaşmak istiyoruz'' diye konuştu. 
     Özkara, ilk yarıda performansları yetersiz olduğu için takımda yer bulamayan futbolcuların da takıma kazandırıldığını belirterek, eksikliklerin giderildiğini ve takımın gerçek gücüne kavuştuğunu kaydetti. 
     





</TEXT>
</DOC>
