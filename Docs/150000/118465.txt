<DOC>
<DOCNO> 118465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo04.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Galatasaray'ın büyük bir takım olduğunu unutmuyoruz 
</HEADLINE>
<TEXT>

     Trabzonspor, hafta sonu deplasmanda Galatasaray ile yapacağı maçın hazırlıklarını sürdürüyor. 
     Teknik direktör Samet Aybaba yönetiminde, Mehmet Ali Yılmaz Tesisleri'nde yapılan çalışmaya, sakatlığı süren Güney Koreli Lee Eul Yong ile gribal enfeksiyon geçiren Fatih katılmadı. 
     Günü çift antrenmanla sürdürecek olan Trabzonspor, bu sabah kondisyon ağırlıklı bir çalışma gerçekleştirdi. Çalışmada, futbolcuların bir hayli yoruldukları gözlendi. 
     Bordo-mavililer, öğleden sonra yapacakları çalışma ile Galatasaray maçının hazırlıklarını sürdürecek. 
     
     AYBABA'NIN GALATASARAY MAÇI GÖRÜŞLERİ 

     Aybaba, her maça olduğu gibi Galatasaray maçına da 3 puan için çıkacaklarını söyledi. 
     Aybaba, ligde 5 maçlık bir seri yakaladıklarını ve Galatasaray maçının kendileri için daha çok önem kazandığını ifade ederek, ''Takımda bir heyecan var. Uzun zaman sonra bu heyecanı yakalamak çok önemli. Takım olarak buna hazırız'' dedi. 
     Hafta sonundaki maçtan galibiyetle ayrılmayı arzuladıklarını da kaydeden Aybaba, ''Galatasaray'ın büyük bir takım olduğunu unutmadan bu maça çıkacağız. Rakibimiz ne kadar kötü sonuçlar alırsa alsın iyi oyunculardan kurulu ve iyi bir teknik patronu olan bir takım. İyi bir maç olmasını istiyoruz'' diye konuştu. 
     





</TEXT>
</DOC>
