<DOC>
<DOCNO> 125648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo07.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
12 yaşında, 7 Türkiye rekorunun sahibi oldu... 
</HEADLINE>
<TEXT>

     Marmarisli yüzücü Beste Can Koç 12 , İstanbul'da düzenlenen Federasyon Kupası Ön Eleme Yarışları'nda 7 Türkiye Rekoru'na ismini yazdırdı. Beste Can Koç, hedefinin dünya rekoru olduğunu söyledi. 
     Marmaris Belediyespor'un Yüzme Takımı sporcularından Beste Can Koç, 14-15 Aralık tarihlerinde İstanbul Burhan Felek Kapalı Yüzme Havuzu'nda yapılan Federasyon Kupası Ön Eleme Yarışları'nda, Marmaris'i temsil etti. 
     Beste Can Koç, yarışlarda 100 metre serbestte 1.01.65'lik derecesiyle 12 yaş kategorisi rekorunu kırarken, 200 metre serbestte 2.12.22 ile 400 metre serbestte 4.37.51 ile ve 800 metre serbestte 9.27.74'lük derecesiyle 12 yaş kategorisinin yanısıra 13 yaş kategorisi rekorlarını da kırdı. 
     İçmeler İnayet Coşkun Kodak Kamil Acerer İlköğretim Okulu 7-B öğrencisi Beste Can Koç, kırdığı rekorları arkadaşlarına, öğretmenlerine, ailesine ve antrenörü Durak Gültaş'a armağan ettiğini belirterek, ''Hedefim dünya rekoru. Olimpiyatlarda, milli formayı giyerek, ülkem adına yarışmak'' dedi. 
     Antrenör Durak Gültaş ise, Beste Can Koç'un Derya Büyükuncu'dan sonra 7 Türkiye rekoru kıran ilk sporcu olduğunu kaydederek, ''Beste'den büyük başarılar bekliyorum'' diye konuştu Beste'nin annesi Oben Koç ise, Beste Can Koç'un başarısının kendileri için sürpriz olmadığını ve desteklerinin süreceğini bildirdi. 
     





</TEXT>
</DOC>
