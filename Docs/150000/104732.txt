<DOC>
<DOCNO> 104732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/guncel/gun08.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci tanık gösterilmeli mi 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Savaşları izleyen, katliamları gören gazetecilerin uluslararası mahkemelerde tanıklık yapması konusu tartışma yarattı. CNN, BBC, AP, New York Times’ın da aralarında bulunduğu 34 kuruluş, Washington Post Gazetesi’nde yayınladıkları bildiriyle, muhabirin Uluslararası Savaş Suçluları Mahkemesi’nde ifade vermesini engellemek için destek oldu. Buna karşılık BBC’nin eski savaş muhabiri, hakim önüne çıktı. Uluslararası platformda yaşanan bu tartışma için görüşler şöyle 
     
     Prof. Dr. Ünsal Oskay Beykent Üniversitesi 
Gazeteci karar vermeli      Tanık durumundaki gazeteci bütünüyle özgür bir gazetecilik yapabiliyorsa, onun vicdanına bırakılmalı. Gazetecinin belli bir yerdeki belli bir katliamda tanıklık yapması durumunda, dünyadaki benzeri olay yerlerine girmesi engellenecekse özgür gazetecilik yapmasına engel olunacaksa, bütünüyle kendi takdirine bağlı olarak tanıklıktan kaçınabilmeli. Tanıklık yapmak istiyorsa yapabilmeli. Gazeteci olaya tanık olurken çoğu kez kurumsal bir ilişki içindedir. Bu ilişki kendi gazetesi, haber ajansı da olabilir. Bu nedenle gazetecinin özgürlüğünü güvenceye kavuşturmak için uluslararası alanda neler yapılması gerektiği tartışılmaladır. 
     
     Coşkun Aral Savaş muhabiri 
Tanıklık etmeleri zorunlu      Eğer tanık oldukları olaya yönelik objektiflerse, belirli bir ülkenin politikası, ülkenin bölgedeki çıkarları için çalışmıyorlarsa, insanlar ve insanlarla ilişkin bir davada zorunlu olarak tanık olmaları gerekir. Sonuçta biz insanız. İnsanın ne yazık ki tarihinde var olan savaş öğelerinde sessiz kalmak, savaşların yayılma hızını arttırmıştır. Görüntüye endeksli haberciliğin çıkışıyla savaşlarda işlenen trajediler daha somutlaşmış, çok somut kararlar almasını sağlayacak boyuta ulaşmıştır. İfade verme konularında gazetecilerin bir ayrıcalığı olmamalı. Bizler belge ve bilgi taşıyıcıyız. Yalnız bu konularda yalancı tanıklık yapma ne yazık ki az gelişmiş ülkelerde olduğu gibi, gelişmiş ülkelerde de başvurulan yollar. 
     
     Orhan Erinç TGC Başkanı 
Tanıklık yaparsa taraf olur      Gazeteci tanıklık yapmamalı. Çünkü gazeteci tanıklık yaparak taraf oluyor. Oysa gazeteci taraf değildir. Tanıklık belki sansür dönemlerinde olabilir. Ama o da bence gazetecinin isteğine bağlı olmalı. Türkiye Gazetecileri Hak ve Sorumluluk Bildirgesi’nde, gazetecilerin tanıklık yapmaya zorlanmayacağı konusunda bir kural var. Yeni hazırlanan Basın Yasası taslağına da aynı kuralı koyduk. Bir olayı izleyen gazetecinin, olayı olduğu gibi yansıtıp belgelemiş olması lazım. Ayrıca bir gazetecinin tanıklığına ihtiyaç yok. Yazılı belge olarak "yok", "ben yazmadım", "öyle olmadı" diyemiyeceği kesin bir belge olarak haberleri ortada. O zaman tanıklık şu soruyu da gündeme getirir Demek ki gazeteci haberlerinde gerekli özeni göstermedi, boşluklar bıraktı anlamına gelir ki bu meslek açısından kabul edilebilir bir görüş olmamalı. Gazetecilerin haberi zaten delildir. Haber değiştirilemeyecek birşeydir. 
     
     Oktay Ekşi Basın Konseyi Başkanı 
Çekilme hakkını kullanmalı      Temel ilke olarak gazetecilerin tanıklıktan çekilme hakkını kullanmaları doğrudur diye düşünüyorum. Buna hangi koşullarda istisna getirilebilir onu tayin etmek zordur. Böyle olaylarda kategorik konuşmak yani "hiçbir istisna söz konusu olamaz" der gibi bir kural koymak benim anlayışıma aykırıdır. Ama bence temel kural gazetecinin tanıklıktan çekilme hakkının kabul edilmesidir. Nihai karar gazetecinin kendisine ait olmalıdır. 
     



 GÜNCEL 

















</TEXT>
</DOC>
