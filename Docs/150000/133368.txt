<DOC>
<DOCNO> 133368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/yasam/yas02.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapanmamış hesabı savaşarak kapattılar 
</HEADLINE>
<TEXT>

Eski ortaklarının çalıştırdığı üniversite sosyal tesislerini basan grup ortalığı savaş alanına çevirdi 2 ölü 5 yaralı 
     SONER KAVAK, HASAN ÖRNEKOĞLU Sivas DHA 

     Sivas Cumhuriyet Üniversitesi merkez kampusundaki sosyal tesislere gece yarısı baskın düzenleyen altı kişi, işletmeci Osman İpek ile çalışanlardan Hasan Şahinbey’i öldürdü. Restoran çalışanlarından 5’ini de yaralayan saldırganlar yakalanırken, olayın para anlaşmazlığından kaynaklandığı ileri sürüldü. 
     Üniversitenin sosyal tesislerinde bulunan restorana dün saat 01.30 sıralarında bellerinde tabanca, ellerinde sopa ve döner bıçakları bulunan altı kişi geldi. Saldırganlar önce Osman İpek ve kardeşi Fatih Hüseyin’e ardından da işyeri çalışanlarına tabanca, sopa ve döner bıçaklarıyla saldırdı. Saldırı sırasında işletmeci Osman İpek, başına ve göğsüne isabet eden kurşunlarla olay yerinde ölürken, ağır yaralanan Hasan Şahinbay ise kaldırıldığı hastanede yaşamını yitirdi. 
     
     Bir yıl öncenin hesabı mı 
     Yaralılardan Fatih Hüseyin İpek ve Mehmet Gümen Cumhuriyet Üniversitesi Tıp Fakültesi Hastanesi’nde tedavi altına alınırken, hafif yaralanan üç kişi de aynı hastanede ayakta tedavi edildi. 
     Olaydan sonra kaçan ve saldırganların elebaşı olduğu belirtilen 33 yaşındaki Cabir Bulut ile Cengiz Yaman 30 , saat 06.00 sıralarında Ulaş yakınlarında bir otomobilin içinde yakalandı. Polis, saldırıya katıldığı iddia edilen ve kimlikleri açıklanmayan 4 kişiyi de yakalandığını açıkladı. 
     Kanlı saldırının, bir yıl önce Çifteminare Çay Bahçesi’nin işletmeciliğini yapan Hüseyin Fatih İpek’in ortaklarıyla ayrılırken aralarında çıkan anlaşmazlıktan kaynaklandığı sanılıyor. 
     



 YAŞAM 



















</TEXT>
</DOC>
