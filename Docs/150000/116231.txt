<DOC>
<DOCNO> 116231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur30.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Kimse bize yanlış bakmasın 
</HEADLINE>
<TEXT>

     Demokratik Halk Partisi DEHAP Genel Başkanı Mehmet Abbasoğlu, Türkiye'de demokrasi olmadan toplumsal barışın sağlanamayacağını belirterek "Kimse bize yanlış bakmasın, yanlış izah etmesin" dedi. 
     Şanlıurfa'da halka seslenen Abbasoğlu, Türkiye'nin siyasal, sosyal ve ekonomik sorunları başta olmak üzere birçok sorununun çözüm beklediğini söyledi. 
     DEHAP'ın ülkeyi yönetmek ve sorunlara çözüm bulmak için 3 Kasım seçimlerine önem verdiğini ifade eden Abbasoğlu, şöyle konuştu 
     "Demokrasi olmadan birşey olmaz. Türkiye'de demokrasi olmadan toplumsal barışı sağlayamazsınız. DEHAP diyor ki, artık kimse bize yanlış bakmasın, yanlış izah etmesin, kimse bize yanlış misyon biçmesin. Biz onun için alanlarda bıkmadan kendimizi anlatıyoruz. Türkü, Kürdü, Lazı, Çerkezi bütün herkesi kucaklayan bir partiyiz." Abbasoğlu, DEHAP'a verilecek her oyun değerli olduğunu belirterek "Artık bu ülkede kimse yanlış yapmamalıdır. Yanlış oy ve tercih yapma lüksümüz yoktur. Türkiye'yi 70 yılda getirdikleri nokta ortadadır. Sosyal ve siyasal olarak getirdikleri nokta ortadadır. Bu Türkiye kime yarıyor. Artık, halkın bunları sırtından atması lazım. Artık 6 oklara oy vermeyin. Önünüze getirdikleri sahte aklara oy vermeyin, harpçilere oy vermeyin" dedi. 
     Eski HADEP Genel Başkanı Murat Bozlak ise DEHAP'ın iktidara gelmesi ile hiç kimsenin siyasi düşüncelerin dolayı mahkemelerde yargılanmayacağını öne sürerek "Siyasi partilerin kapatılması halka havale edilecektir. Mahkemelerden bu yetki alınacaktır. Koruculuğu kaldıracağız, köyüne dönmek isteyen herkes bir işlem yaptırmadan köyüne gidebilecek" diye konuştu. 
     





</TEXT>
</DOC>
