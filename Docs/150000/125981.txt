<DOC>
<DOCNO> 125981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/ekonomi/eko08.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 5.5 büyümeden işsizliği azaltamayız 
</HEADLINE>
<TEXT>

SİAD Zirvesi’nde konuşan TÜSİAD Başkanı Özilhan, Türkiye’nin önümüzdeki 10 yılda ortalama en az yüzde 5.5 büyümeden işsizliği azaltamayacağını söyledi 
     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, yüksek işsizlik oranlarını düşürmek için Türkiye’nin önümüzdeki 10 yılda en az ortalama yüzde 5.5 büyümesi gerektiğini söyledi. 
     Türkiye SİAD Platformu’nun Trabzon’da Zorlu Grand Otel’de gerçekleştirdiği 6. SİAD Zirvesi’nde TÜSİAD Başkanı, her yıl istihdam yaratmanın yolunun, yüksek ve istikrarlı büyüme temposundan geçtiğini vurguladı. Özilhan, "Tarım dışı işsizliği, bugünkü düzeyi olan yüzde 13 seviyesinde tutmak için bile yılda en azından ortalama yüzde 5’lik bir büyüme sağlanmalıdır. Bu yüksek orandaki işsizliği önümüzdeki 10 yılda düşürmek istiyorsak, ortalama büyümenin hiç olmazsa yüzde 5.5’e çıkarılması şarttır" dedi. 
     Gelecek 10 yılda Türkiye’de geçmişe kıyasla daha fazla kişinin işgücü piyasasına girmesi beklendiğini, özellikle kadınların ve tarım sektöründen gelen işgücünün artarak işgücü piyasasına gireceğini belirten Özilhan, daha önce tarım dışında yılda 350 - 400 bin kişiye iş yaratmak yeterli iken, önümüzdeki yıllarda bu sayının 700 bin seviyelerine ulaşacağına dikkat çekti. 
     
     Önce makro istikrar 
     Bu büyüme için öncelikle makroekonomik istikrarın en geç iki yıl içinde sağlanması gerektiğine dikkat çeken Özilhan, işsizlik konusunda yalnızca büyümenin yeterli olmadığını, aynı zamanda istihdamın önünde yükselen duvarların da yıkılması’ gerektiğini belirtti. Özilhan, "Çok yüksek olan istihdam vergileri makul düzeylere çekildiğinde işsizlik oranını birkaç puan daha geriletmek mümkün olur. İş Güvencesi Yasası, ölçüsüz popülizmin simgesi olarak tarihteki yerini alacak. İş Kanunu’nda öngörülen değişikliklerin bir an önce gerçekleştirilmesi ve bunun, İş Güvencesi Yasası’ndan önce yürürlüğe sokulması hayati önem taşıyor" diye konuştu. 
     
Eğitimsizler iş kuruyor eğitimliler çalışıyor      İŞKUR Genel Müdürü Necdet Kenar, "Türkiye’de ilköğretim, lise ve üniversitelerdeki 17 milyon nüfus 10 - 15 yıl içinde işgücü piyasasına girecek. İstihdam edilmeleri inanılmaz bir fırsat. Türkiye, bölgenin önemli bir ülkesi olur" dedi. Türkiye’de girişimcilik kültürünün eğitim düzeyiyle ters orantılı olduğunu ifade eden Kenar, "Eğitim düzeyi düşükler bir iş kurabiliyor. Üniversite mezunları başkalarının yanında çalışmak istiyor. Gençlere girişimcilik cesareti verilmeli." Türkiye’de 15 - 64 yaş arasındaki işgücünün 47 milyon, istihdam edilenin ise 24 milyon kişi olduğuna dikkat çeken Kenar, çalışabilir durumdaki her 100 kişiden 46’sının çalıştığını söyledi. 
     



 EKONOMİ 




















</TEXT>
</DOC>
