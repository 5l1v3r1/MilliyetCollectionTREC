<DOC>
<DOCNO> 112978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/guncel/agun.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya Tuna’ya ihbarlı kurşun 
</HEADLINE>
<TEXT>

Derya Tuna, yılbaşında sahne alacağı Günay’da prova yaparken medyaya, "Çıkışta olay olacak" ihbarı geldi. Şamdan’ın gecesinde giydiği transparan kıyafet nedeniyle Tatlıses’in tepkisini çeken Tuna, çıkışta bacağından vuruldu 
     DENİZ ALTUNTAŞ, ABDULLAH MALKOÇ, ELVAN EZBER, SERHAT ÜNAL, ERDAL KILINÇ, MUSTAFA KURTARAN 

     Derya Tuna, yılbaşında assolist olarak sahneye çıkacağı Günay’da yaptığı ilk provanın çıkışında vuruldu. 
     Tuna, Günay’da prova yaparken vurulacağı istihbaratını alan basın mensupları içeri alınmadığı için kapıda bekledi. Provası biten Tuna, yakınlarıyla birlikte kapıya çıktı. Tuna, gazetecilerin sorularını yanıtlamaya hazırlanırken, 25 yaşlarında, kirli sakallı, 1.70 boyundaki, üzerinde renkli gömlek, siyah mont bulunan bir kişi, gazetecilerin arasına girip, silahını çekti ve ateşlemeye başladı. Üç kurşundan biri Tuna’nın sol baldırına isabet etti. Saldırgan, bir kurşun da havaya sıktı. Seken kurşunlardan biri de Vatan Gazetesi muhabiri Bora Engin’in ayağına isabet etti. 
     
     Saldırgan BMW ile kaçtı 
     Tuna’ya siyah montunun altına sakladığı silahını sol eliyle çekip, üç el ateş açan saldırgan, daha sonra bir arkadaşının kullandığı Afyon plakalı 5.20 BMW otomobil ile olay yerinden kaçtı. Polis, görüntüleri kameralara yansıyan, bulicin giyen, kısa saçlı, 1.70 boyundaki saldırganı aramaya başladı. 
     Çığlıklar içinde yere düşen Tuna, "Bırakmayın beni... Bırakmayın beni" diye yanındaki yakınlarından yardım istedi. İbrahim Tatlıses’in kardeşi Hüseyin Tatlı’nın eşi ve Derya Tuna’nın yeğeni Feryal Tatlıses, Tuna’nın üstüne atlayıp, kendini siper etti. Önce "Kim vurdu " diye bağıran Hüseyin Tatlı, Tuna’yı kucakladığı gibi ambulans beklemeden otomobille Metropolitan Hastanesi’ne kaldırdı. Tuna’nın sol bacağından giren kurşunun sol dizinden çıktığı belirtildi. 
     Olayın duyulmasından sonra hastaneye ilk gelen Tuna’nın yakın arkadaşı Gülben Ergen oldu. Ergen’in ardından ise hastaneye İbrahim Tatlıses’in menajeri Eyüp Kanat ve dansöz Sibel Barış geldi. 
     
     Kurşun paslı 
     Metropolitan Hastaneleri Genel Koordinatörü Mücahit Atmanoğlu, "Baldıra bir kurşun girmiş ve femur kemiğini kalça ile diz arasındaki kemik kırmış. Kurşun mikroplu olduğu için bölgeye müdahale edemiyoruz. Şu an içeride kurşun yok. Ziyaretçi kabul etmiyor. Sabah 10.00’da bir açıklama daha yapacağız" dedi. Olaydan sonra yeni bir saldırı ihtimaline karşı hastanedeki güvenlik önlemleri artırıldı. 
     
Onu odama sokmayın’      Derya Tuna, vurulduktan 1 saat sonra hastaneye gelen İbrahim Tatlıses için "Onu odama sokmayın" dedi 
     Derya Tuna’nın hastaneye kaldırılmasının üzerinden bir saat bile geçmeden İbrahim Tatlıses hastaneye geldi. Hastaneye girişte basın mensuplarının sorusunu cevapsız bırakan Tatlıses, kendisine yönelen kameraları itti. Tatlıses, "Bunu yapanı bulmak benim boynumun borcu" dedi. Derya Tuna’nın, İbrahim Tatlıses’in yanına gelmek istemesi üzerine "Onu odama sokmayın" dediği ileri sürüldü. Geçtiğimiz günlerde Şamdan’ın gecesinde giydiği transparan tuvaletle sahneye çıkıp, yıllar sonra şarkı söylediği görüntüler medyaya yansıyınca, eski hayat arkadaşının oğulları İdo’yu düşünerek bu tür kıyafetler giymemesi gerektiğini söyleyen Tatlıses ve ve oğlu Ahmet Tatlı ifadesi alınmak üzere Asayiş Şube Müdürlüğü Cinayet Büro Amirliği’ne getirildi. Polis, olay sırasında Tuna’nın yanında bulunan Tatlıses’in küçük kardeşi Hüseyin Tatlı’yı da gözaltına aldı. 
     
Dehşetin yaşandığı an...      Bacağına saplanan kurşundan sonra çığlıklar içinde yere düşen Derya Tuna, "Bırakmayın beni... Bırakmayın beni" diye yardım istedi. İbrahim Tatlıses’in kardeşi Hüseyin Tatlı’nın eşi ve Derya Tuna’nın yeğeni Feryal Tatlıses, Tuna’ya kendini siper etti. Hüseyin Tatlı, Tuna’yı kucakladığı gibi ambulans beklemeden otomobille Metropolitan Hastanesi’ne kaldırdı. 
     



 GÜNCEL 


















</TEXT>
</DOC>
