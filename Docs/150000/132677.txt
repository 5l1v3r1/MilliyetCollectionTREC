<DOC>
<DOCNO> 132677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko40.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül Hükümetimizin birinci ilgi sahası ekonomidir 
</HEADLINE>
<TEXT>

     Başbakan Abdullah Gül, hükümetin birinci ilgi sahasının ekonomi olduğunu söyledi. 
     TÜSİAD Genel Kurulu'nun ardından verilen yemeğe onur konuğu olarak katılan Gül, ekonomi konusunda Türkiye'nin hiç haketmediği noktalarda olduğunu vurguladı. 
     ''Türk halkı da hiç haketmediği gerçeklerle karşı karşıyadır. Başka ülkelerle, bize benzeyen ülkelerle mukayese ettiğimizde ekonomik göstergelerimizin, ne kadar kötü olduğunu ve hepimizi ne kadar derinden üzdüğünü hepimiz biliyoruz. Bunların nasıl iyileştirileceği, Türkiye'nin bu bataklıktan düzlüğe çıkması için neler yapılması gerektiğini aslında hepimiz biliyoruz'' diyen Gül, yapılacakların gayet açık olduğunu kaydetti. Başbakan Gül, sözlerine şöyle devam etti 
     ''Yapılacak işleri yapma açısından, ben bu dönemin bir şans olduğuna inanıyorum. Buna da milletimiz karar vermiştir. Çünkü tek başına partimizi iktidara getirmiştir. TBMM'de rahat bir çoğunluk vermiştir ve bize hiç bir mazeret bırakmamıştır. 
     Dolayısıyla Artık yeter, istikrarsızlık, belirsizlikler, kararsızlıklar, perde arkasındaki çekişmeler, bunların bütün maliyeti bize, milletimizin sırtına oluyor. Dolayısıyla ne yapacağını bilen, istikrarlı, kararlı, cesur bir yönetim gelsin, yapılması gereken reformları yapsın demiştir. Biz de bu bilinç içerisindeyiz ve bu bilinç içinde hareket ediyoruz. Bunun için Türkiye'nin köklü reformları yapma dönemi başlamıştır. Türkiye'de köklü dönüşümleri yapma dönemi başlamıştır. Bu Türkiye için bir şanstır.'' 
     
     ''DEVLETİ KESİNLİKLE KÜÇÜLTECEĞİZ'' 

     Başbakan Gül, diğer taraftan da yönetimin etkinliğini göstereceklerini vurguladı. 
     ''Reformla, devleti kesinlikle küçülteceğiz'' diyen Gül, Kamu Yönetimi Reform Tasarısını, önümüzdeki hafta Bakanlar Kurulu'nda görüşeceklerini, 15 gün sonra da TBMM'ye sunacaklarını bildirdi. 
     ''Etkinliği sağlamak, hantallıktan kurtulmak'' için ne gerekirse bunların hepsinin düzenleneceğini dile getiren Gül, Yerel Yönetimler Kanunu Tasarısı'nın da önümüzdeki Bakanlar Kurulu toplantısında ele alınacağını söyledi. 
     Gül, ''Bunları derleyip toparlayıp, kararlılık içinde TBMM'ye sevk ve kanunlaştırmak gerekiyor. Bunları önümüzdeki günlerde yaptığımızı ve bir ay içinde bunların TBMM'den geçtiğini göreceksiniz'' dedi. 
     Başbakan Gül konuşmasında, inandırıcılık konusunda yaşananlara da işaret ederken, ''Yalnız bir gerçek daha var, o kadar sözler verildi, o kadar çok konuşmalar yapıldı ki, konuşmalar, sözler ve niyetler artık inandırıcılığını kaybetti. Yani, güven dediğimiz ortam ne yazık ki kolay kolay oluşmuyor. Bu açıdan da biz şimdi konuşmak, kararları açıklamak, yazılı metinleri dağıtmak değil, uygulamayla, performansla niyetlerimizi pekiştirmenin zamanının geldiğine inanıyoruz'' diye konuştu. 
     
     İSTİKRARSIZLIKTAN KURTULMALIYIZ 

     Başbakan, zaman zaman bazen büyümelerin gerçekleştiğini, bir sene Türkiye'nin büyüdüğünü, ancak diğer yıl büyüdüğünü de kaybedecek şekilde küçüldüğünü söyledi. 
     Böyle bir istikrarsızlıktan kurtulmak için enflasyonun birinci öncelik olarak düşünülmesi gerektiğine inandığını belirten Gül, şöyle devam etti 
     ''Enflasyonu düşürmedeki kararlılığımız, kesinlikle devam edecektir. Çünkü enflasyonu düşürmeden büyümeyi yakalamak mümkün değildir. Enflasyonun düşürülmesi gerektiğine inanıyoruz, Hükümetimizin bu konuda hiç bir tereddüdü yok. Zaman zaman 'Enflasyonun da avantajları vardır' gibi söylemlere kesinlikle katılmıyoruz.'' Kamunun borç yükünden kesinlikle kurtulması gerektiğini belirten Abdullah Gül, 2003 yılı bütçesine de değindi. 
     Bütçenin mali bir araç olmaktan çıktığını, önemli bir kısmının hatta neredeyse yarısının faizlere gittiğinin görüldüğünü kaydeden Gül, bu yükten kurtulmadığı sürece, Türkiye'nin sağlıklı bir ekonomik ortama kavuşmasının mümkün olmadığını, onun için de kamu boçlarının azaltılması gerektiğini anlattı. 
     Kamu borçlarını azaltmak ve doğru politikalar uyguladıklarını ispatlamak için faiz dışı fazla hedefini kesinlikle gerçekleştireceklerini dile getiren Gül, ''Bunun yüzde 6.5 olarak hesaplanmasının da bir tesadüf olmadığını yakından konuyla ilgilenen herkes bilmektedir'' dedi. 
     
     FAİZ DIŞI FAZLA HEDEFİ 

     Faiz dışı fazla hedefini yüzde 6.5, hatta onun üzerinde bir oranda tutturma olasılıklarının söz konusu olduğunu dile getiren Gül, ''faiz yükünü azaltmak, reel faizleri düşürmek ve Türkiye'nin risk primini indirmek'' için, gerekirse bir çok şeyde fedakarlıkta bulunulacağını dile getirdi. 
     Başbakan Gül, ''1 puanlık bir faiz düşüşünün 1 milyar dolardan fazla Türkiye'ye tasarruf sağladığını düşünürsek, birinci önceliğin nerede olduğunu göstermemiz gerekiyor'' diye konuştu. 
     Gül, 2003 yılı bütçesinden yapısal değişikliğe de gittiklerini belirterek, kesinlikle otomatik ödeme artışı yoluna gitmeyeceklerini, zaruret söz konusu olması durumunda ise TBMM'ye gidileceğini bildirdi. 
     Şeffaflık unsurunun birinci prensipleri olduğunu, her konuda şeffaflığa çok önem verdiklerini, bunun ekonomik konularda çok daha fazla önemli olduğunu vurgulayan Gül, mali disipline de çok önem vereceklerini söyledi. 
     
     EN BÜYÜK GÜVENCE İŞ VERMEK 

     Son günlerde iş dünyasını tedirgin eden konulardan birisinin de iş yasası olduğunun bilincinde olduğunu aktaran Başbakan Gül, kendi ekonomi felsefelerine göre yatırımları istihdamı ve üretim artışını devlet yerine özel sektörün yapacağını bildirdi. 
     ''Her yerde tekrar ediyoruz, 'özel sektörün önündeki mayınları temizleyeceğiz' derken aslında Türkiye'nin önündeki mayınları temizliyoruz'' diyen Gül, bu mayınların enerji fiyatları, bazı hukuki düzenlemeler olduğunu kaydetti. 
     Yabancı yatırımın Türkiye'ye gelmesi çabası varken, Türkiye'deki yatırımcının hayatından memnun olup olmadığının bilinmesi gerektiğini dile getiren Gül, şunları söyledi 
     ''Hükümetimiz bunun bilinci içindedir. Milyonlarca insanın işsiz olduğu bir dönemde ben en büyük güvencenin insanlara iş vermek olduğuna inanıyorum. Bunu açıklıkla söylüyorum.'' Gül'ün bu sözleri TÜSİAD üyesi işadamları tarafından alkışlarla karşılandı. 
     Sorunu çözecek olanın özel sektör olduğunu dile getiren Abdullah Gül, bunun için yatırım ortamının iyileştirilip, yatırımın cazip hale getirilmesi gerektiğini söyledi. Gül, hükümetin bu doğrultuda çalışmalarını sürdürdüğünü kaydetti. 
     
     YENİ İŞ YASASI MART AYINDAN ÖNCE ÇIKACAK 

     Çalışma ve Sosyal Güvenlik Bakanı Murat Başesgioğlu'nun başkanlığında işçi ve işveren kesimleriyle yapılan toplantıların da olumlu bir eğilimle devam ettiğini belirten Gül, Mart ayından önce yeni iş yasasını çıkartacaklarına inandığını söyledi. Başbakan Gül, şöyle devam etti 
     ''Bunu yapmak zorundayız. Çünkü bir tarafta aç, bir tarafta tok insanlar olduğu sürece, bu ülkede ne huzur olur ne de bu ülkenin tadı olur. Bunları, karşılıklı işbirliği içinde yapacağız. Bu yasalar inşallah önümüzdeki günlerde en iyi şekilde çıkacak. Hem çalışanlarımız herhangi bir zarara uğramayacak hem de işadamlarımızı teşvik etmiş olacağız. 
     Gerçeği kimseden saklayamayız. Biz işadamlarımızın cazip olduğu için başka ülkelere gitme arzusunu biliyoruz. Hükümetimiz bu konuya çok önem vermektedir ve önümüzdeki günlerde göreceksiniz bu kanunlar çıkacaktır.'' Gül, konuşmasının sonunda, her türlü eleştiriye açık olduklarını, bu olgunluğun var olmadığı sürece başarılı bir yönetimin ortaya koyulamayacağını vurgulayarak, şunları kaydetti 
     ''Hepimizin sorumluluğu vardır. Hepimizin yaptığı açıklamalar, konuşmalar, ikazlar neticede olumlu şekilde yansımalı. Hepimiz aynı geminin içerisindeyiz. Zaman zaman öyle oluyor ki iyi niyetli olarak işler yapıyorsunuz, ama piyasalarda olumsuz sonuçlarını görüyoruz. O açıdan hepimizin gayretleri madem ki Türkiye'yi böyle bir bataklıktan çıkartıp düzlüğe ulaştırmak, madem ki hepimiz bunun için gayret ediyoruz, ilişkilerimizi geliştirmemize daha sık bir araya gelmemize imkan vermemiz gerektiğine inanıyorum.'' 

     
</TEXT>
</DOC>
