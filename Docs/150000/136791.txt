<DOC>
<DOCNO> 136791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur05.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalp hastalıkları riski artıyor... 
</HEADLINE>
<TEXT>

     Türkiye'de kalp hastalıkları nedeniyle yılda 190 bin kişi hayatını kaybediyor. Önlem alınmazsa 2020 yılında bu sayının 300 bine ulaşacağı tahmin ediliyor. 
     Türk Kardiyoloji Derneği'nin araştırmalarına göre, Türkiye'de tüm ölümlerin yüzde 55'i, kalp ve buna bağlı rahatsızlıklar nedeniyle meydana geliyor. Yılda 190 bin kişi kalp hastalıkları yüzünden hayatını kaybediyor ve önlem alınmazsa bu sayının 2020 yılında 300 bine çıkacağı sanılıyor. 
     Sağlık Bakanlığı verilerine göre, Türkiye'de, koroner kalp hastalığının görülme sıklığı 30 yaşından sonra artıyor. Yapılan araştırmalar, kalp ve damar hastalıkları nedeniyle ölümlerin yüzde 35'inin, koroner kalp hastalığına bağlı olduğunu gösteriyor. 
     Kalp ve damar hastalıkları açısından önemli risk faktörünü oluşturan hipertansiyon da Türkiye için önemli bir sorun oluşturuyor. Bakanlık kayıtlarına göre, Türkiye'de 5 milyon erkek, 6.5 milyon kadın hipertansiyon hastası. Ayrıca yapılan araştırmalar, yetişkinlerde son 10 yılda kan basıncında artma olduğunu gösteriyor. 
     Sigara içimi de Türkiye için en yaygın risk faktörlerinden kabul ediliyor. 30 yaşını aşkın her 2 erkekten ve her 6-7 kadından 1'i sigara içiyor. Koroner rahatsızlıklara neden olan sigara içiminin, erkeklerde azalma, kadınlarda ise yükselme eğilimi gösterdiği belirtiliyor. 
     
     WHO UYARIYOR 
     Dünya Sağlık Örgütü WHO ''Sağlık Raporu 2002''ye göre ise dünyada düşünüldüğünden daha fazla insan, kalp rahatsızlığı riski taşıyor. Ancak bu, özellikle gelişmekte olan dünya şartlarıyla, tıbbi ve sosyal müdahalelerle hızla denetim altına alınabilir. 
     Verilere göre, dünyada her yıl 12 milyon kişinin ölümüne yol açan hastalıkların başında, kalp krizi ve inme geliyor. 
     Bu iki hastalık nedeniyle oluşan ölüm ve sakatlıklar, yüksek tansiyon, yüksek kolesterol, obezite aşırı şişmanlık ve sigara gibi büyük risk etkenlerinin azaltılmasına yönelik bireysel eylem çabalarıyla ve basit, maliyeti düşük ulusal seviyede yapılacak çalışmalarla engellenebilir. 
     Mevcut eğilim devam eder ve kalp damar sağlığı alanında gelişmeye yönelik bir faaliyet yapılmazsa, 2020 yılında küresel anlamda kalp-damar rahatsızlıklarından dolayı, sağlıklı yaşam süresinde yüzde 25 oranında bir azalma olacağı tahmin ediliyor. WHO, bunun sonuçlarının en çok gelişmekte olan ülkeleri etkileyeceği uyarısında bulunuyor. 
     WHO ayrıca, ''Sağlık Raporu 2002'' ile, ülkeleri, yemeklerdeki tuzu azaltma, egzersize teşvik etme, meyve ve sebze tüketimini artırma ve sigarayı azaltma gibi halk çapındaki müdahaleleri ilerletecek politika ve programları benimsemeye sevk ediyor. 
     Kalp damar rahatsızlıklarında, risk faktörlerini engellemek için saptanan çoğu yaklaşımın çok ucuza mal olduğu ve bu nedenle sınırlı sağlık bütçesine sahip ülkelerin bile bunları uygulayabileceği vurgulanan raporda, böylelikle kalp damar rahatsızlıklarının yüzde 50 oranında azaltılabileceğine dikkat çekiliyor. 
     





</TEXT>
</DOC>
