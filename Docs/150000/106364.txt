<DOC>
<DOCNO> 106364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/yasam/yas04.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Acilen SATILIK organlar 
</HEADLINE>
<TEXT>

Ekonomik krizle dibe vuran vatandaş, internet ortamında sanal organ pazarı’ kurdu.. Bu pazarda 30 milyar liraya da böbrek var, 58 milyara da... 
     PINAR AKTAŞ İstanbul 

     Türkiye’yi bir hayli sarsan ekonomik krizin etkisi, internet ortamında kendini son derece çarpıcı bir şekilde ortaya koydu. 
     Elindeki avucundakini bitiren, işsiz ve çok zorda onlarca insan, parasızlığı aşmanın son çaresi olarak internet ortamında organlarını satmanın yollarını arayınca, sanal bir böbrek pazarı kurulmuş oldu. Artık maddi açıdan zorda birçok kişi, internet siteleri aracılığıyla böbrek satıyor, birçok kişi de, bir organ alıp canını kurtarmaya çalışıyor. 
     Organ satanlarla uygun organ arayanlar, belli bazı sitelerde buluşuyor. Önce kan grubu üzerinde uyuşma gerekiyor. Kan grubu uyarsa kişiler e - mail aracılığıyla iletişime geçip pazarlık yapıyor. 
     
     Tek isteğim okulumu bitirmek’ 
     Bazıları fiyatını baştan koyuyor. Mesela, www.bobrek.4t.com index.html’ sitesinde, "Maddi sıkıntı yüzünden acilen tek böbreğimi 30 milyar liraya satmak istiyorum" ilanı yer alıyor. Bir başka mesajda 28 yaşındaki bir kişi tek böbreğine 58 milyar istiyor. "İTÜ Maden Fakültesi öğrencisiyim" diyen 26 yaşında bir genç, satilikbobrek.8k.com’ adlı sitede, "Tek isteğim boğazıma gelen borçlarımı ödemek ve okulumu bitirmek" diyor. 
     
     Haftada en az iki başvuru var’ 
     İnternette bazı sitelerde açılan forumlar da pazarlık masasına dönüşmüş. www.kilim.net.tr’deki Tıp Forumu’nda arka arkaya atılan mesajlar, sayfalarca böbrek ilanı içeriyor. Yasal olarak sadece birinci dereceden akrabalardan canlı organ bağışı yaptıklarını söyleyen İstanbul Tıp Fakültesi Transplantasyon Bölümü Başkanı Prof. Dr. Uluğ Eldegez ise, kendilerine de haftada en az iki kişinin gelip organlarını satmak istediğini söylediğini belirtiyor. 
     
Suç ama takibi zor’      Ceza hukukçusu Prof. Dr. Köksal Bayraktar, yasaya göre organ alım satımı yapmanın cezasının 2 - 4 yıl arasında hapis ve ağır para cezası olduğunu belirtiyor ve şöyle diyor "Bu suçun oluşabilmesi için ya alım satım sözleşmesi yapılması ve bilfiil eylemin gerçekleşmesi veya komisyonculuk konusunda faaliyette bulunulması lazım. Hiç olmazsa teşebbüs hükümleri söz konusu olabilir. Zor da olsa sıkı izlenirse bu suç cezalandırılabilir." 
     



 YAŞAM 













</TEXT>
</DOC>
