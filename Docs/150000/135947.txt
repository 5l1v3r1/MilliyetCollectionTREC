<DOC>
<DOCNO> 135947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sonspo12.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cuper, Emre ve Okan ikilisinden vazgeçemiyor... 
</HEADLINE>
<TEXT>

     İtalya Birinci Futbol Ligi'nin 20. haftasında evinde Reggina ile karşılaşacak olan FC Inter'de, Emre ve Okan ilk 11'deki yerini ayırttı. 
     FC Inter'in son haftalardaki en formda oyuncularından olan Emre Belözoğlu ve Okan Buruk, Reggina maçı kadrosuna alınırken, teknik direktör Hector Cuper'in Türk futbolcuları ilk 11'de oynatmasına kesin gözüyle bakılıyor. 
     İtalyan basını da bugünkü olası ilk 11'lerde Emre ve Okan'ı orta alanda gösterdi. Ligde yapılan maçlarda Türk ikili birlikte yalnızca 3 maçta ilk 11'de sahaya çıkarken, Emre 12, Okan da 5 kez lacivert- siyahlı formayı 1. dakikadan itibaren giyme olanağı buldu. 
     Bu arada takım arkadaşları tarafından ''Diego Emre'' basın ve taraftarlarca da ''sivrisinek'' olarak adlandırılan Emre, FC Inter'in resmi televizyon kanalı Inter Chanel'e verdiği demeçte, ''Reggina'ya karşı zor bir maç olacak çünkü çok formdalar. Ama eğer şampiyonluğa ulaşmak istiyorsak yalnızca 3 puan için oynayabiliriz'' dedi. Okan gibi San Siro Stadı'nda henüz golü bulunmayan Emre, bununla ilgili olarak da ''Elbette San Siro Stadı'nda da golümü atmak istiyorum ama özellikle şampiyonluğu istiyorum daha sonra inşallah gol de gelir'' diye konuştu. 
     22 yaşındaki Türk futbolcu, Inter Chanel'ın kendisine yönelttiği Hasan Şaş ile ilgili bir soru üzerine, ''Başarılı hem de çok. Aynı zamanda iyi bir insan. Türkiye'de şu anda hiç olmazsa 3 futbolcunun İtalyan liglerinde rahat oynayabilecek düzeyde olduğunu sanıyorum. Ama ben ve Okan yalnızca Inter'i düşünüyoruz'' dedi. 
     42 puanla ligde AC Milan'ın ardından averajla 2. sırada yer alan FC Inter'in, 19 puanla 14. sırada bulunan Reggina'ya karşı geçen hafta Torino maçında olduğu gibi orta alanın solunda Recoba'yı, ileride ise Batistuta ve Vieri ikilisini kullanması bekleniyor. 
     Milano San Siro Stadı'nda yapılacak FC Inter-Reggina maçı, TSİ 16.00'da başlayacak. 
     





</TEXT>
</DOC>
