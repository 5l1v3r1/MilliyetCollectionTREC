<DOC>
<DOCNO> 132069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/ekonomi/aeko.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş hesabı yapılmasın 
</HEADLINE>
<TEXT>

Başbakan Gül, Irak ve ekonomi konusunda kriz yönetimi’ uygulandığını belirtti ve kimsenin savaşa girersek gelecek paranın hesabını yapmamasını istedi. Gül, "Aldığımız ve alacağımız tedbirlerle yüzde 6.5’lik faiz dışı fazla hedefini yakalayacak bütçe hazırlandı. Bu hedefin üstüne de çıkabiliriz" dedi 
     ANKARA Milliyet 

     Başbakan Abdullah Gül, hükümetin içte ekonomik kriz, dışta olası Irak operasyonu nedeniyle "bir nevi kriz yönetimi" içinde olduğunu söyledi. Gül ve Devlet Bakanı Ali Babacan, ekonomi muhabirleri ve köşe yazarları ile sohbet toplantısı düzenledi. 
     
     Aynı uçağın içindeyiz’ 
     "Hepimiz aynı gemideyiz" sözünden bir adım ileri gidip "Aynı uçağın içindeyiz" dediklerini kaydeden Gül herkesin ortak sorumluluğu olduğunu en büyük sorumluluğun da hükümette bulunduğunu vurguladı. Gül "Aldığımız ve alacağımız tedbirler 6.5’lik faiz dışı fazla oranını ortaya çıkartıyor. Böyle bir iddiamız yok ama yüzde 6.5’in üstüne çıkabiliriz" dedi. Gül tedbirlerin yatırım, personel, tranferler gibi kalemlerde olacağını, sosyal güvenlikte tasarruf ve gelir artırıcı tedbirler bulunacağını söyledi. 
     
     Yumuşak karınlarımız var’ 
     IMF ve Dünya Bankası ile olası Irak savaşının yaratacağı zararların görüşülmediğini kaydeden Gül, Türkiye’nin Irak krizine çok sayıda yumuşak karnı olan bir ülke olarak yakalandığını söyledi. Gül, "Bu savaşı önlemek, ekonomi, gelecek ve insanlık için en doğru iş. Bunun için elimizden gelen her şeyi yapmamız gerekir. Irak’a müdahalenin ekonomik yükü çok büyük olacak. Kimse, Savaşa gireriz, şu kadar para alırız, bu bizim ekonomimizi düzlüğe çıkartır’ diye düşünmesin. Bu gerçekçi değil" diye konuştu. 
     
     2 bin kişi zorunlu emekli olur 
     Babacan da Irak konusunda "ABD Hazine Bakanı ile haftada birkaç defa telefonda konuşuyoruz" dedi. Başbakan Gül, kamuda zorunlu emeklilikle ilgili bir soru üzerine, bu konuda çalışıldığını, rakamın en fazla 2 bin kişi olabileceğini söyledi. 
     

</TEXT>
</DOC>
