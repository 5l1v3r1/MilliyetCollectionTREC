<DOC>
<DOCNO> 147934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sonspo18.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Fenerbahçe maçından notlar 
</HEADLINE>
<TEXT>

     Birinci Süper Futbol Ligi'nde Adana 5 Ocak Stadı'nda yapılan Adanaspor-Fenerbahçe maçına, her iki takmın taraftarları büyük ilgi gösterdi. 
     Stadın kapılarının saat 13.00'te açılmasıyla birlikte her iki takımın taraftarları tribünlerdeki yerlerini almak için uzun kuyruklar oluşturdu. Fenerbahçeli taraftarlar, kuzey kale arkasındaki tribünde yer aldı. 
     Sarı-lacivertli futbolcular, saat 18.00 sıralarında 5 Ocak Stadı'na gelerek ısınmak için sahaya çıktı. Bu sırada, her iki takmın taraftarları İngiltere maçında başarılı bir oyun ortaya koyan kaleci Rüştü'ye büyük ilgi gösterdi. Adanasporlu taraftarlar Rüştü'yü yanlarına çağırarak, ''Türkiye seninle gurur duyuyor'' biçiminde tezahüratta bulundular. 
     Her iki takımın futbolcuları ısınma hareketleri yaparken, Fenerbahçe tribünlerinden atlayan ve elinde sarı-lacivertli bayrak bulunan bir taraftar, stat görevlileri ve güvenlik güçlerince engellendi. Bu sırada Adanasporlu bir taraftar da sahaya girerek turuncu-beyazlı bayrağı santraya dikti. Bu taraftar da görevlilerce sahadan uzaklaştırıldı. 
     Kaptan Ogün'ün kadro dışı bırakılmasının ardından yönetim tarafından kaptanlığa getirilen Ümit Özat, bu maçta ilk kez takımının başında sahaya kaptan olarak çıktı. 
     Her iki ekibin PAF takımları arasında yapılan maçı ise Adanaspor 3-1 kazandı. 
     Fenerbahçe, sahaya ''Kansersiz bir yaşam elimizde'', Adanasporlu futbolcular ise ''Polis huzurumuzun güvencesidir'' yazılı pankartlarla çıktı. Güvenlik güçleri, ''Polis Haftası'' nedeniyle, hakem M.Selçuk Dereli ve her iki takımın kaptanlarına birer buket çiçek verdi. 
     





</TEXT>
</DOC>
