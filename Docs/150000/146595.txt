<DOC>
<DOCNO> 146595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo02.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Selami Özdemir İngiltere'de bir ilke imza atacağız 
</HEADLINE>
<TEXT>

     Futbol Federasyonu Yönetim Kurulu Üyesi ve Milli Takımlar Sorumlusu Selami Özdemir, ilklerin takımı olmayı başaran A Milli Futbol Takımı'nın, İngiltere'de de yine bir ilke imza atacağını söyledi. 
     A Milli Takım'ın İngiltere'ye avantajlı geldiğini söyleyen Özdemir, ''Buraya avantajlı geldik. Avantajlı dönmek istiyoruz'' dedi. 
     Millilerin, İngiltere'nin Newcastle kentinde yaklaşık bir haftadır çalıştığını ifade eden Özdemir, şunları söyledi 
     ''Moral yönünden çok iyiyiz. Bir ilki başaracağımıza inanıyoruz. Takımımıza güveniyoruz. Çocukların kendilerine güvenleri de tam. Maç günü bu durumlarını sahaya yansıtırlarsa başarılı oluruz.'' İngiltere'nin Liechtenstein karşısındaki oyununun kesinlikle ölçü olamayacağını ifade eden Özdemir, İngilizlerin bu karşılaşmaya motive olamadığını ve çok önemli olarak gördükleri Türkiye maçını düşündüklerini sözlerine ekledi. 
     





</TEXT>
</DOC>
