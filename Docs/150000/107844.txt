<DOC>
<DOCNO> 107844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/yasam/yas01.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyonun keyfini çıkarın 
</HEADLINE>
<TEXT>

Psikoloji uzmanları, "Canınız ağlamak istiyorsa ağlayın. Uyumak istiyorsanız uyuyun. Üzüntüleri bastırmaktansa, kabul etmek, depresyonun süresini azaltacaktır" diyorlar 
     SELMAN EKİCİ Ankara 

     PSİKOLOJİ uzmanları, insanların yaşam enerjisini yitirdiği acılı bir dönem olan depresyondan kurtulmak için, "keyif çıkarma"yı öneriyor. Danışman psikolog Leyla Navaro, "depresyonun keyfini çıkarmanın" her ne kadar çelişkili gibi görünse de, bu durumdan kurtulmada yardımcı unsur olduğunu söylüyor. 
     
     Mücadele etmektense... 
     "BU öneri Depresyona girin, keyfini çıkarın’ olarak algılanmamalı" diyen Navaro, bedenin mantıksız gibi görünen taleplerine karşı mücadele etmektense, doğal görüp kabul etmenin en sağlıklı yol olduğunu ifade ediyor. Navaro, depresyonun keyfini çıkarmanın yöntemini ise şöyle açıklıyor 
     
     Canı ne istiyorsa 
     "CANI ağlamak istiyorsa ağlamalı, canı uyku çektiğinde uykuya izin vermeli. Gerektiğinde hiç sorumluluk altına girmemeli. Hatta evde salya sümük dolaşabilir. Böylece hiçbir iç ve dış beklenti olmaksızın, ruh ve beden insanca kabul gördüğünü yaşar, bir miktar gevşeyebilir." 
     
     Depresyonu kısaltabilir 
     TÜM duyguların bir ömrü olduğu gibi, durumsal depresyonların da kişiye ve duruma göre kısa veya uzun sürebileceğini kaydeden Navaro, "Karşı koyup bastırmaktansa, acı veren duyguları ve üzüntüleri doğal görüp kabul etmek depresyonun süresini etkileyebilir" dedi. 
     



 YAŞAM 
















</TEXT>
</DOC>
