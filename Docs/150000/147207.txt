<DOC>
<DOCNO> 147207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun04.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş haberleri bıktırdı... 
</HEADLINE>
<TEXT>

     Savaş haberlerinin ilk günlerdeki kadar ilgi çekmediği ve reytinglerin düşmesi üzerine Amerikan TV kanallarının savaş haberlerine ayrılan sürede kısıntıya gitmeye başladıkları gözlemlendi. 
     Özellikle sabah haberlerinde konuları çeşitlendirmeyi deneyen kanalların başında NBC geliyor. New York'taki Rockefeller Plaza'daki stüdyolarından yayın yapan NBC, SARS virüsü salgını ya da magazin haberlerine daha çok yer vermeye başladı. 
     En son yayınlanan sabah haberlerinde seksi yıldız Katie Couric, Colin Farrell'e ''Britney Spears ile buluşup buluşmadığını'' sorarken ABC televizyonu da ''Günaydın Amerika'' programında Jennifer Lopez'in son video kasetine ağırlık verdi. 
     
     HABERLER ÇEŞİTLENDİRİLİYOR 

     Savaş haberleri yine de ekranlarda önemli yer tutmakla birlikte, haberlerin artık çok daha sık reklam aralarıyla kesildiği gözden kaçmıyor. Televizyon yetkilileri ise, ''Irak'ta çabuk ve kesin zafer bekleyen kamuoyunun artık savaş haberlerine doyduğu'' görüşünü ileri sürüyorlar. Bunun yanı sıra ''savaş haberlerinin yerinde izlenmesinin TV'lerin bütçesi açısından hayli külfetli olmaya başladığı'' verilen haberler arasında. 
     ''Savaş haberlerinin birbirine benzemesinin izleyiciyi sıktığı ve dikkatini dağıttığını'' kaydeden TV yöneticileri, ''izleyicilerin başka haberlere susadıklarını farkediyoruz'' diye konuştular. 
     Bu arada reytinglerin savaşın ilk günlerine oranla bir hayli düştüğü ifade edildi. 
     





</TEXT>
</DOC>
