<DOC>
<DOCNO> 135969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur19.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erol, Nina'nın kalbiyle yaşayacak... 
</HEADLINE>
<TEXT>

     Türk nişanlısı tarafından vurulması sonucu beyin ölümü gerçekleşen ve ailesi tarafından organları bağışlanan Nina Typol'un kalbi, 1.5 yıldır hasta olan 20 yaşındaki Erol Mertkanlı'ya yeniden hayata dönme şansı verdi. 
     Nina Typol'un kalbi, Koşuyolu Kalp Eğitim ve Araştırma Hastanesi'nde gerçekleştirilen başarılı operasyonla kalp büyümesi ve kalp yetmezliği olan Erol Mertkanlı'ya takıldı. 
     Erol Mertkanlı'nın eniştesi Erdinç Çakmakçı, yaklaşık 1.5 yıl önce kalp büyümesi teşhisi konulan Erol'a son aylarda da kalp yetmezliği sorunu olduğunu belirtti. 
     Doktorların yaşamasının mümkün olmadığını ve kalp naklinin şart olduğunu söylemeleri üzerine geçen yıl Koşuyolu Kalp Hastanesi'nde kalp nakli için sıra aldıklarını anlatan Çakmakçı, şunları söyledi 
     ''Son 2.5 aydır Kocaeli Üniversitesi Tıp Fakültesi Hastanesi'nde yatıyordu. Durumu çok kötüydü. Hiç nefes alamadığı için sürekli oksijen veriliyordu. Serumla besliyorlardı. Doktorlar, geçen Perşembe günü artık yapılacak bir şey kalmadığını ifade ederek, bizi buraya sevkettiler. 
     Dün telefon ettiler ve hastamız için kalp bulunduğunu söylediler. Çok sevindik. Gece yarısından sonra ameliyata girdi. Sabah çıktı. Erol'a takılan kalbin, Nina Typol'un kalbi olduğunu bilmiyorduk. Hastaneye gelen gazetecilerden öğrendik. Alman aileyle hiç görüşmedik. Ama görüşmek isteriz. Kızlarının kalbini verdiler. Artık Erol da onların evladı oldu.'' 
     
     ANNESİ KALP KRİZİNDEN ÖLDÜ, BABA İLGİLENMİYOR 
     Erdinç Çakmakçı, annesini kalp krizi sonucu kaybeden Erol Mertkanlı'nın geçen yıl 2 yıllık Kocaeli Üniversitesi Elektrik Bölümü'nü kazandığını ancak hastalığı nedeniyle gidemediğini anlattı. 
     Kalp hastası olan kayınvalidesinin, oğlunun hastalığına dayanamadığı için öldüğünü belirten Çakmakçı, ''Kayınvalidem, geçen yıl hastaneden gelen oğlunu karşılamak için terminale gitti. Otobüsten inen oğlunu kucaklamak için kollarını açtığı sırada kalp krizi geçirerek öldü'' dedi. 
     Erol Mertkanlı'nın annesiyle babasının 6 yıl önce ayrıldıklarını ve anne Hidayet Mertkanlı'nın ölümünden sonra Erol ile kardeşi Emre Mertkanlı'nın ablalarıyla oturmaya başladıklarını ifade eden Erdinç Çakmakçı, şöyle devam etti 
     ''Erol Mertkanlı'ya kalp nakli yapıldığından babası Fevzi Mertkanlı'nın hala haberi yok. Kendisine ulaşamadık. Oğlunun kalp hastası olduğunu bilmesine rağmen pek ilgilenmiyordu. Biz de zor geçinen insanlarız. Erol'un tedavi masrafları için zorlukla bir kez para alabildik. Aslında durumu iyi ama çocuklarıyla pek ilgilenmiyor.'' 
     
     NİNA'NIN CESEDİ ADLİ TIP KURUMU'NA GÖNDERİLDİ 
     Öte yandan, kalbi ve karaciğeri bağışlanan Nina Typol'un cesedi, Kadıköy Cumhuriyet Savcısı Naci Ayaz'ın talimatıyla Adli Tıp Kurumu'na gönderildi. 
     Özel Yeni İşviçre Hastanesi'ne gelen savcı Ayaz, otopsi yapılması için Typol'un cesedinin Adli Tıp Kurumu'na sevkedilmesine karar verdi. 
     Nina Typol'un cesedi, Adli Tıp Kurumu'na ait bir ambulansla hastaneden alındı. 
     Bu arada, Nina Typol'un böbreklerinin nakline ailesinin izin vermediği öğrenildi. 
     





</TEXT>
</DOC>
