<DOC>
<DOCNO> 109430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/spor/bbas.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirsad’a büyük onur 
</HEADLINE>
<TEXT>

     EURO League’in açılış maçında 3 Ekim Perşembe günü Real Madrid ile karşılaşacak olan Avrupa Karması’nda milli basketbolcumuz Mirsad Türkcan da forma giyecek. Euro League Genel Koordinatörü Jordi Bertomeu dün düzenlenen basın toplantısında Zeljko Obradovic’in coachluğunu yapacağı şöhretler karmasının kadrosunu açıkladı. Kadroda şu oyuncular yer alıyor Edney Benetton ABD , McDonald Panathinaikos ABD , Alvertis Panathinaikos Yunanistan , Shelef M.Tel Aviv İsrail , Navarro Barcelona İspanya , Bodiroga Barcelona Yugoslavya , Kakiouzis AEK Yunanistan , Nicola Benetton Arjantin , Scola Tau Arjantin , Mirsad M.Siena Türkiye , Weis U.Malaga Fransa , Vujcic Maccabi Tel Aviv Hırvatistan . Karşılaşma 3 Kasım akşamı saat 21.00’de başlayacak. 
     
Kuralar çekiliyor      BASKETBOLDA 2002 - 2003 sezonu Türkiye Birinci Ligi fikstür çekimi bugün Basketbol Federasyonu’nun Abdi İpekçi Salonu’ndaki Merkez Ofisi’nde saat 11.00’de gerçekleştirilecek. 14 takımın katılımıyla gerçekleştirilecek olan yeni sezon, 5 Ekim’de start alacak. 
     
Efes galip 96-89      EFES Pilsen, hazırlık maçında Rusya’nın Dinamo Moskova takımını 96 - 89 mağlup etti. Lacivert - Beyazlı ekip karşılaşmanın ilk yarısını 54 - 47 geride kapamasına rağmen, ikinci devredeki etkili oyunuyla galibiyete ulaştı. Günün diğer hazırlık maçında ise Beşiktaş, İTÜ’yü 68 - 66 yendi. 
     
FIBA’dan üç hakemimize görev      ULUSLARARASI Basketbol Federasyonu FIBA tarafından bu yıl ilk kez düzenlenecek olan Şampiyonlar Kupası’nda Champions Cup üç hakemimize toplam dokuz karşılaşmada görev verildi. Mehmet Keseratar, Haluk Yeşiloğlu ve Fatih Söylemezoğlu, 1 - 22 Ekim tarihleri arasında toplam dokuz maçta düdük çalacaklar. 
     
Üç büyüklerin basketbol mesaisi başladı      Cim-Bom atağa kalktı 
     YALÇIN Granit liderliğinde yeni bir oluşumun içine giren Galatasaray Basketbol Takımı, transferde de harekete geçti. Coachluğa Erman Kunter’i getiren Sarı - Kırmızılılar, yeni sezon için Efes Pilsen’le yollarını ayıran Arda Vekiloğlu ve Ülker’de kadroya giremeyen Muratcan Güler ile kiralık olarak anlaşmaya vardı. 
     GALATASARAY yabancı oyuncu konusunda da girişimlerine başladı. Takıma çabuk uyum sağlayabilecek isimlerin alınması için yoğun bir arayışa geçildi. Yeniden yapılanmaya giden ve menajerliğe Tamer Oyguç’u getiren Sarı - Kırmızılı takımda coach Erman Kunter’in yardımcısı ise Galatasaray Bayan Takımı antrenörü Ekrem Memnun oldu. 
     
     Fenerbahçe start aldı 
     ÜÇ büyüklerin potaya geri dönüş kararı sonrası çalışmalarına kaldığı yerden devam eden Fenerbahçe, transfere de hız verdi. Sarı - Lacivertli kulübün Basketbol Şube Sorumlusu Murat Aşık, "Biz zaten ara vermemiştik. Fenerbahçe’de basketbol el üstünde tutulur" dedi. 
     AŞIK, Montepaschi Siena’dan Alpay’ı aldıklarını, Efes Pilsen’den Erkan Veyseloğlu’nu renklerine bağlamaya çalıştıklarını ve iki yabancı oyuncu daha alacaklarını kaydetti. Hedeflerinin ilk altı olduğunu söyleyen Murat Aşık, "Seyircimiz bizi yalnız bırakmasın" ifadesini kullandı. 
     
     Kartal da kolları sıvadı 
     GEÇTİĞİMİZ sezon tamamı Türkler’den kurulu kadrosuyla başarılı sonuçlar alan Beşiktaş Basketbol Takımı, bu yıl da ezeli rekabete ortak olmak için kolları sıvadı. Şube Başkanı Cem Bilge, yeni sezondaki stratejiyi bu hafta içinde yapacakları toplantı ile belirleyeceklerini ifade etti. 
     BİLGE, eski Beşiktaşlı basketbolcuların da desteğini yeni sezonda daha yoğun hissetmeyi planladıklarını belirterek, "Beşiktaş Basketbol Derneği var. Zaten biz onlarla sık sık biraraya geliyoruz. Eski basketbolcu ağabeylerimizin de aktif katkılarını almayı planlıyoruz" dedi. 
     
     



 SPOR 


























</TEXT>
</DOC>
