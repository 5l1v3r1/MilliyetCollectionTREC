<DOC>
<DOCNO> 136459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sonspo01.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, Türk futbol tarihine geçmeye hazırlanıyor... 
</HEADLINE>
<TEXT>

     Beşiktaş'ın başında başarılı bir sezon geçiren Rumen teknik direktör Mircea Lucescu, Türk futbol tarihine geçmeye hazırlanıyor. 
     Namağlup lig liderliğini 20. haftaya taşıyan Beşiktaş'ın sezon sonunda şampiyon olması durumunda, Lucescu, 44 yıllık geçmişi bulunan Birinci Futbol Ligi tarihinde, çalıştırdığı 2 takımı da şampiyon yapan 3. yabancı teknik adam olarak Türk futbol tarihine geçecek. 
     45. sezonunu geçiren ligde daha önce Yugoslav antrenörler Tomislav Kaleperoviç ve Branko Stankoviç, 2 ayrı takımın başında mutlu sona ulaşmıştı. 
     Kaleperoviç 1968-69 sezonunda Galatasaray'ın, 1977-78 sezonunda da Fenerbahçe'nin başında teknik adam olarak lig şampiyonluğu yaşadı. 
     Stankoviç ise, 1982-83 sezonunda Fenerbahçe, 1985-86 sezonunda da Beşiktaş ile mutlu sona ulaştı. 
     Türkiye'deki 3. sezonunu geçiren ve geçtiğimiz sezon Galatasaray ile ipi en önde göğüsleyen Mircea Lucescu, bu sezon da Beşiktaş ile şampiyonluğa ulaşarak, Kaleperoviç-Stankoviç ikilisinin başarısına ortak olmaya çalışacak. 
     





</TEXT>
</DOC>
