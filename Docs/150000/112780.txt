<DOC>
<DOCNO> 112780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/ekonomi/eko18.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FİNANS HABERLERİ 
</HEADLINE>
<TEXT>

Hazine bu hafta döviz borçlanacak      Hazine, büyük bölümü döviz cinsinden tahviller için olmak üzere toplam 1.1 katrilyon liralık geri ödeme yapacağı bu hafta, dolar ve euro cinsinden olmak üzere iki tahvil ihalesi yaparak borçlanacak. Hazine, 15 Ekim’de, 371 gün vadeli, biri dolar, diğeri ise euro cinsinden iskontolu iki devlet tahvili ihalesi yapacak. Her iki tahvilin de vade başlangıcı 16 Ekim 2002, geri ödemesi ise 22 Ekim 2003 olarak belirlendi. İhaleden sonra piyasa yapıcılığı sistemi çerçevesinde, değişim işlemi de yapılacak. Piyasa yapıcısı bankalar, ellerinde bulunan ve daha önce ihraç edilmiş döviz tahvillerini, yeni tahvillerle değiştirebilecekler. 
     Hazine, bu hafta 1 katrilyon 51.6 trilyon liralık iç borç geri ödemesinde bulunacak. Bu ödemenin döviz cinsinden olan 1 katrilyon 30 trilyon liralık bölümü piyasaya yapılacak. 
     
Faiz, devlete yatırımı unutturdu      Devlet rekor düzeye ulaşan faiz yükü yüzünden, artık yatırıma kaynak ayıramaz hale geldi. Son dokuz yıldaki toplam bütçe harcamasının yüzde 45’ini faiz ödemesi için gerçekleştiren devlet, bu dönemde yatırımlara ise bütçenin yalnızca yüzde 10.4’ünü ayırabildi. Kamu yatırımlarının bütçe harcamaları içinde 1993’te yüzde 23.8 olan payı, 2001’e gelindiğinde yüzde 8.2’ye kadar düşerken, faizin payı yüzde 24’ten yüzde 51’e yükseldi. 
     DPT ve Hazine verilerine göre Türkiye, 1993 - 2001 döneminde toplam 184 katrilyon 823.9 trilyonluk bütçe harcaması gerçekleştirdi. Bu dönemdeki harcamaların 83 katrilyon 168.1 trilyonu ile iç ve dış borçların faizi ödendi. Aynı dönemde toplam kamu yatırımları ise 19 katrilyon 240.8 trilyon düzeyinde kaldı. 
     
TMSF’nin görev zararı 14.7 katrilyon      Tasarruf Mevduatı Sigorta Fonu’nun TMSF , görev zararları temmuz sonu itibariyle 14.7 katrilyon liraya ulaştı. Haziran sonunda 14 katrilyon 253 trilyon olan Fon’un görev zararları temmuzda da 410 trilyon artarak 14 katrilyon 664 trilyona yükseldi. Söz konusu zararın 6 katrilyon 23 trilyonluk bölümü kesinleşmiş bulunuyor. Bu arada, TMSF’nin takipteki alacak tutarı ise 4 katrilyon 176 trilyon düzeyinde bulunuyor. TMSF söz konusu batık krediler için 8 katrilyon 883 trilyon karşılık ayırdı. TMSF’nin Hazine’den iç borçlanma k ğıdı olarak aldığı uzun vadeli borcun tutarı 23 katrilyon 367 trilyona kadar ulaştı. TMSF, Merkez Bankası’ndan ise 1 katrilyon 674 trilyonluk kısa vadeli avans kullandı. 
     
Es Menkul’den 3.8 trilyon liralık fon      Es Menkul Değerler Yatırım, toplam 3 trilyon 750 milyar liralık yatırım fonu katılma belgesi ihracına hazırlanıyor. Es Menkul Değerler, üç fonunun katılma belgelerinin ihracı için Sermaye Piyasası Kurulu’na SPK başvurdu. Aracı kurum, B tipi değişken ve likit fonları ile A tipi değişken fonunun 1 trilyon 250’şer milyar liralık katılma belgelerinin ihracını planlıyor. 
     Öte yandan, geçen hafta iki şirket sermaye artırımı için Kurul’a başvuruda bulundu. Zorlu Enerji 70 trilyon liralık bedelsiz, Commercial Union Sigorta 6 trilyonluk bedelsiz, Doğan Ofset Yayıncılık ise 3.5 trilyon liralık bedelli artırım planlıyor. İhlas Ev Aletleri de kayıtlı sermaye tavanını 6 trilyon 75 milyar liradan 72 trilyon 900 milyar liraya çıkarmak için Kurul’dan izin istedi. 
     



 EKONOMİ 






















</TEXT>
</DOC>
