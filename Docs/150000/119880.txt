<DOC>
<DOCNO> 119880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/siyaset/siy06.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dakika atamaları durduruldu 
</HEADLINE>
<TEXT>

     ELÇİN ERGÜN ÖNDER YILMAZ Ankara 

     İlk Bakanlar Kurulu toplantısını yapan 58. Hükümet, 57. Hükümet’in giderayak yaptığı atamaları durdurma kararı aldı. Bu konuda bir genelge yayımlanması, ihtiyaç fazlası personelin alımıyla ilgili yasal işlemlerin başlatılması kararı benimsendi. 
     Başbakan Abdullah Gül, kabineyi toplayarak ilk Bakanlar Kurulu toplantısını yaptı. Dışişleri Bakanı Yaşar Yakış dışında tüm bakanların katıldığı toplantı, yaklaşık bir buçuk saat sürdü. 
     57. Hükümet’in Bakanlar Kurulu’nda tutanak tutulmadığından yakınan Milli Eğitim Bakanı Erkan Mumcu, bu konuyu toplantıda gündeme getirdi. Toplantının ardından bir açıklama yapan Başbakan Yardımcısı ve Hükümet Sözcüsü Abdüllatif Şener, "Kayıtlar önemlidir. Devlet kayıtları gelecek kuşaklara taşınmalıdır. Bundan sonra Bakanlar Kurulu toplantıları tutanakla tespit edilecektir. Bu, devlet hafızası açısından önemlidir" dedi. 
     Bakanlar Kurulu’nda ayrıca 57. Hükümet’in eylemlere karşı yaptırdığı Başbakanlık Koruma Sistemi’nin kaldırılması da gündeme geldi. Bu konuda da gerekli çalışmaların başlatıldığı, önümüzdeki hafta içerisinde sisteminin kaldırılacağı öğrenildi. 
     



 SİYASET 




















</TEXT>
</DOC>
