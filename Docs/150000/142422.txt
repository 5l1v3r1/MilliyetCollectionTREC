<DOC>
<DOCNO> 142422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun06.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, BM Güvenlik Konseyi'ndeki kararsızların desteğini aldı... 
</HEADLINE>
<TEXT>

     ABD, Irak konusunda BM Güvenlik Konseyi'nde, Afrika ülkeleri ile diğer kararsız ülkelerin desteğini aldığını bildirdi. 
     İsminin açıklanmasını istemeyen üst düzey bir yetkili, ABD'nin Güvenlik Konseyi'nin daimi olmayan üyelerinden üç Afrika ülkesinden Angola, Kamerun ve Gine olumlu yanıt aldığını kaydetti. 
     Dışişleri Bakanlığı sözcüsü Richard Boucher ise daha önce gazetecilere yaptığı açıklamada, ''İlerleme kaydettiğimizi reddetmeyeceğim, ancak sizleri, oyların çantada hazır olduğunu düşünerek yanıltmak istemem'' dedi. Boucher, ilerleme kaydettikleri ülkelerin, üç Afrika ülkesinin yanı sıra diğer kararsız üyeler Şili, Meksika ve Pakistan olduğunu söyledi. 
     ABD'nin, Irak'a savaşın yolunu açabilecek yeni karar tasarısının Güvenlik Konseyi'nde hafta sonunda oylanmasını istediğini kaydeden Boucher, ancak son tasarıda Bağdat'a silahsızlanma taahhütlerine uyması için 17 Mart'a kadar tanınan sürenin, aralarında İngiltere'nin de ulunduğu bazı üyelerce önerildiği şekilde uzatılıp uzatılmayacağına değinmedi. 
     ABD ile İngiltere halen resmi olarak Irak'a tanınacak sürenin 17 Mart'a kadar olacağını kaydederken, BM'deki iki taraftan yetkililer bu tarihin 21 ya da 24 Mart'a çekilebileceğini kaydediyorlar. 
     BM'den karar tasarısının geçebilmesi için Güvenlik Konseyi'nin 15 üyesinden 9'unun evet oyu vermesi, 5 daimi üyeden ABD, İngiltere, Rusya, Fransa ve Çin hiçbirinin veto oyu kullanmaması gerekiyor. 
     Bu arada, ABD Başkanı Bush'un yeni karar tasarısına destek için yoğun telefon diplomasisi trafiğini sürdürdüğü, dün İngiltere Başbakanı Tony Blair ve Rusya Devlet Başkanı Vladimir Putin ile de görüştüğü bildirildi. 
     Beyaz Saray sözcüsü Ari Fleischer, ''Başkan, diplomasinin son kilometresinde ilerliyor'' dedi. 
     Bush'un Putin'i aramasının, ABD Başkanı'nın Rusya'yı, daha önce veto tehdidinde bulunmasına rağmen, yeni karar tasarısını veto edeceğini vurgulayan Fransa'ya katılmamaya ikna için umudu olduğu şeklinde yorumlanabileceği kaydediliyor. 

     
</TEXT>
</DOC>
