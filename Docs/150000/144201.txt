<DOC>
<DOCNO> 144201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun49.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'a göre Irak suyu silah olarak kullanabilir... 
</HEADLINE>
<TEXT>

     ABD Savunma Bakanlığı, Irak'ın suyu stratejik bir silah olarak kullanabileceğini bildirdi. 
     Pentagon'dan yapılan açıklamada, Irak ordusunun barajlar ve kanallardan su salıverebileceği, Dicle ve Fırat nehirleri vadilerinde, su salmak ya da barajları yıkmak suretiyle büyük sel felaketleri yaratabileceği belirtildi. 
     Açıklamada, ''Irak Devlet Başkanı Saddam Hüseyin'in aksini iddia etmesine karşın tarih, Irak'ın askeri stratejisinin, düşman güçlerini engellemek için su salınmasını uygulanabilir bir seçenek olarak kullandığını gösteriyor'' denildi. 
     Açıklamada, ''Hüseyin rejimi koalisyon güçlerinin ilerlemesini yavaşlatmak için sel yaratmayı savunma hazırlıklarına katabilirler'' denildi. 
     Pentagon, Irak'ın bu taktiği, İran-Irak savaşı sırasında İran askerlerinin ilerlemesini engellemek için kullandığını belirtti. 
     Ancak açıklamada, Irak'ın şu anda seli bir silah olarak kullanmayı planladığı konusunda bir delil gösterilmedi. 
     Pentagon'a göre, El Kadisiye barajı ve barajın Hadiye su deposu, muhtemel sel için başta gelen su kaynaklarını oluşturuyor. 
     

     
</TEXT>
</DOC>
