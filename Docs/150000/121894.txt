<DOC>
<DOCNO> 121894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/ekonomi/eko05.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine aralıkta 6.7 katrilyon borçlanacak 
</HEADLINE>
<TEXT>

     EKONOMİ SERVİSİ 

     Hazine aralık ayında piyasaya yapacağı 7.9 katrilyon liralık itfaya karşılık piyasalardan 6.7 katrilyonluk borçlanma öngörüyor. Hazine’nin açıkladığı aralık ayı iç borçlanma stratejisine göre, 6.7 katrilyonluk borçlanmanın 1.3 katrilyonu referans bono ihalesi, 5.4 katrilyonu da diğer ihaleler yoluyla sağlanacak. 
     Hazine 2 Aralık’ta, 3 Aralık valörlü olmak üzere, 21 Mayıs 2003 itfa tarihli ve 169 gün vadeli bono ihalesi düzenleyecek. 
     Hazine, değişken faiz ödemeli senetlerin kupon faizlerinin belirlenmesi amacıyla 18 Aralık valörlü olmak üzere 19 Mart 2003 itfa tarihli üç aylık referans bono ihalesi yaparak net 1.3 katrilyonluk ihraç öngörüyor. Bu miktar aralık ayında piyasaya yapılacak ödemeler ve kamu kurumlarıyla yapılan rekabetçi olmayan teklif ile doğrudan satışların geri ödeme tutarlarının toplamının yüzde 15’ini oluşturuyor. Bu ihalede rot ve ihale sonrası teklif yoluyla satış yapılmayacak. 
     Aralıkta 2.3 katrilyonu dış, 10.3 katrilyonu da iç borç olmak üzere toplam 12.6 katrilyonluk geri ödeme gerçekleştirilecek. 
     



 EKONOMİ 

















</TEXT>
</DOC>
