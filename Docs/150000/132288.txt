<DOC>
<DOCNO> 132288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/ekonomi/eko12.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çörtük’e kırmızı bülten’ 
</HEADLINE>
<TEXT>

Romanya, Banca Turco Romana’nın sahibi Kamuran Çörtük ve yönetim kurulu üyeleri hakkında uluslararası arama kararı yayınladı 
     ANKARA Mİlliyet 

     Bayındır Holding’in Başkanı Kamuran Çörtük için, Romanya İnterpolü kırmızı bülten yayınladı. Çörtük, Türkiye dışına adımını attığı anda yakalanarak Romanya’ya iade edilecek. 
     Milliyet’in aldığı bilgiye göre, Romanya adli makamları, başkent Bükreş’te kurulu "Banca Turco - Romana SA Bucuresti" adlı bankanın sahibi olan Çörtük ile yönetim kurulu üyeleri Levent Hüseyin Yürükoğlu, Mustafa Kemal Erçelik, Çetin Figen Yalçınkaya ve Murat Koncavar hakkında, "görevi kötüye kullanma ve resmi evrakta sahtecilik" suçlarıyla bankayı 1999-2000 yılları arasında 50 milyon 733 bin 333 dolar ve 8 milyon 800 bin euro zarara uğrattıkları gerekçesiyle gıyabi tevkif müzekkeresi çıkardı. 
     Romanya adli makamlarının 19.09.2002 günü çıkardığı 61, 64, 65, 66, 67 sayılı müzekkerelerinin sonucunda Romanya İnterpolü, Çörtük ile dört yönetim kurulu üyesi ile ilgili kırmızı bülten öncesi acil yakalama için difüzyon çıkartıp İnterpol’e üye 170 ülkede uluslararası düzeyde aramaya başladı. Aramalar devam ederken, bankanın yönetim kurulu üyesi Murat Koncavar, 9 Aralık günü Bulgaristan’da yakalandı. Koncavar, Romanya’ya iade edilmek koşuluyla 40 günlük süreyle geçici olarak tutuklandı. 
     Romanya İnterpolü’nün bu kararı üzerine Çörtük ve diğer yönetim kurulu üyelerinin haklarındaki kırmızı bülten kalkmadan yurtdışına çıkamayacak. Çörtük ve arkadaşları, yurtdışına adım attıkları anda, Romanya’nın isteği nedeniyle iade edilmek üzere yakalanacak. 
     
     Türkiye iade etmez 
     Bu arada, Çörtük ve arkadaşları, yurtiçinde bulundukları süre içinde yakalanıp iade edilmeyecek. Çünkü, TCK’nın 9. maddesi gereği Türkiye, yabancı ülkede suça karışan kendi vatandaşını arayan ülkeye iade etmiyor. İnterpol nezdinde de hiç bir ülke kendi vatandaşını iade etmezken, son dönemde özellikle AB ülkeleri suç işleyen vatandaşlarını birbirlerine iade etme konusunu dar kapsamlı görüşmeye başladı. 
     



 EKONOMİ 























</TEXT>
</DOC>
