<DOC>
<DOCNO> 139010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur21.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayollarında durum... 
</HEADLINE>
<TEXT>

     Kar yağışı, yurt genelinde yaşamı olumsuz yönde etkilemeye devam ediyor. 
     Sakarya'da 120, Kocaeli'nde 106, Zonguldak, Bartın ve Karabük'te 3, Niğde'de 112, Kırşehir'de 217, Nevşehir'de 30, Samsun, Amasya, Ordu ve Sinop'ta 975, Çorum'da 600 olmak üzere toplam 2513 köye ulaşılamıyor. 
     
     MARMARA 
     Sakarya'daki Köy Hizmetleri İl Müdürlüğü ekipleri, ulaşıma kapalı olan 240 köy yolundan 120'sini, dünden itibaren yaptıkları çalışmalar sonucu ulaşıma açabildi. Taraklı, Geyve, Pamukova ve Akyazı'nın yüksek kesimlerindeki köylerin kapalı olan yollarını açma çalışmaları, kar yağışının devam etmesi nedeniyle henüz sonuçlandırılamadı. Sakarya Elektrik Dağıtım A.Ş SEDAŞ ekipleri de köylere elektrik verilmesi için aralıksız çalışıyor. Kentte halen 16 köye elektrik verilemiyor. 
     Marmara Depremi sonrası prefabrik yapıda hizmet veren valilik binasının çatısı da sabah saatlerinde, çökme tehlikesine karşı, itfaiye ve SEDAŞ ekipleri tarafından temizlendi. Personel, bu çalışmanın ardından binaya girebildi. 
     Kocaeli'nde ise dünden itibaren sürdürülen çalışmalar sonucunda, kapalı olan 245 köy yolundan 139'u ulaşıma açıldı. Köy Hizmetleri İl Müdürlüğü ekipleri, halen İzmit'te 35, Kandıra'da 50, Karamürsel'de 8, Körfez'de 6, Gebze'de 5 ve Derince'de 2 olmak üzere, toplam 106 köy yolunu açma çalışmalarını sürdürüyor. 
     Kandıra'da 1 köy ve TRT vericilerinin de bulunduğu İzmit'in güneyindeki Samanlı Dağlarının en yüksek noktası olan Kartepe'ye halen elektrik verilemiyor. Arıza ekipleri, bu köy ile Kartepe'ye, yolları kapalı olduğu için ulaşamıyor. 
     
     ZONGULDAK, BARTIN VE ÇEVRESİ 
     Zonguldak'ın merkez, Ereğli, Devrek, Gökçebey ve Alaplı İlçesi'nde 165, Bartın'ın merkez, Kurucaşile ve Amasra İlçesi'nde 68, Karabük'ün Yenice, Ovacık, Eskipazar, Eflani ve Safranbolu İlçesi'nde de 120 olmak üzere toplam 3 köy yolu ulaşıma kapandı. 
     Karaelmas Elektrik Dağıtım yetkilileri, Alaplı İlçesi'ne bağlı Gümeli Beldesi ile Karabük'teki 21 köye elektrik enerji verilemediğini kaydettiler. 
     
     NİĞDE, KIRŞEHİR, NEVŞEHİR, ÇORUM 
     Niğde'de, yoğun kar yağışı nedeniyle kent merkezinde kar kalınlığı 25 santimetreye, yüksek kesimlerde de 1.5 metreye ulaştı. Niğde'de 112 köye ulaşılamıyor. Altunhisar-Ankara Karayolu da dün gece tipi nedeniyle ulaşıma kapandı. Karayolları ekipleri, kar temizleme çalışmalarını sürdürüyorlar. 
     Kırşehir'de de kent merkezinde kar kalınlığı 20, yüksek kesimlerde de 50-60 santimetreye ulaştı. Kar yağışı ve tipi nedeniyle 217 köy yolu ile Kırşehir-Kaman, Kırşehir-Çiçekdağı, Kırşehir-Akçakent yolları ulaşıma kapandı. Köy hizmetleri İl Müdürlüğü, 6 ekiple kar temizleme çalışmalarına başladı. 
     Bu arada, akşam saatlerinde şiddetli tipi nedeniyle ulaşıma kapanan Kayseri-Ankara Karayolu'nun Kırşehir-Mucur arasındaki bölüm, tipinin durması nedeniyle saat 04.00'te ulaşıma açıldı. 
     Nevşehir'de ise kar yağışı ve tipiden, Hacıbektaş, Gülşehir ve Kozaklı ilçelerine bağlı 30 köy yolu ulaşıma kapandı. Köy Hizmetleri İl Müdürlüğü'ne bağlı 4 ekip, yolları ulaşıma açmaya çalışıyor. 
     Çorum merkez ve ilçelerine bağlı 754 köyden 600'ünün yolu ulaşıma kapandı. 
     
     KARADENİZ 
     Samsun'da 438, Ordu'da 282, Amasya'da 185, Sinop'ta ise 70 olmak üzere toplam 975 köy yolunda halen ulaşım sağlanamıyor. Samsun ve Ordu'ya bağlı bazı ilçelerdeki ilköğretim okulları ile liselerde de eğitime bugün ara verildi. 
     





</TEXT>
</DOC>
