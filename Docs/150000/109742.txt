<DOC>
<DOCNO> 109742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo17.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor ''Galatasaray'ı yenmek istiyoruz'' 
</HEADLINE>
<TEXT>

     Birinci Süper Futbol Ligi'nde deplasmanda iyi sonuç alan İstanbulspor, yarın karşılaşacağı güçlü rakibi Galatasaray'dan çekinmiyor. 
     Menajer Sinan Dinler, ligdeki çıkışlarını Galatasaray maçında da sürdürmek istediklerini ifade ederek, ''Deplasmanda son 2 maçta 6 puan aldık. Galatasaray'ı da yenip, deplasmandaki galibiyet serimize devam etmek istiyoruz'' dedi. 
     Avrupa Şampiyonlar Ligi'nde kendi sahasında FC Barcelona'ya yenilen Galatasaray'ın moral bulmak için yarınki maçı kazanmak için elinden geleni yapacağına dikkati çeken Dinler, ''Galatasaray'ın gücünü biliyoruz. Ama rakip kim olursa olsun, sahada iyi futbol oynayan ve mücadele eden bir İstanbulspor olacak. Takımda moraller çok iyi. Hedefimiz Galatasaray'dan 3 puan almak'' diye konuştu. 
     Dinler, Kona ve Fazlı'nın da takıma katılmasıyla forvette daha da güçlendiklerini, kırmızı kart cezalısı Saidou ve sakat olan Faruk'un dışında eksiklerinin bulunmadığını sözlerine ekledi. 
     
     MUHTEMEL 11 

     İstanbulspor'da, cezalı olan Saidou ve sakat olan Faruk'un, Galatasaray maçı kadrosunda yer almayacağı bildirildi. 
     Geçen hafta sakatlıkları nedeniyle Kocaelispor maçında oynayamayan Bekir ve Güven'in ise yarınki maçın kadrosuna alındığı öğrenildi. 
     Sarı-siyahlıların, yarınki maça şu muhtemel 11 ile çıkması bekleniyor 
     Haluk, Pinto, Deniz Uygar, Bekir, Petkov, Mehmet, Güven, Zeki, Selçuk, Kona, Cenk. 

     
</TEXT>
</DOC>
