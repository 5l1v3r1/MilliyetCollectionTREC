<DOC>
<DOCNO> 125839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sondun25.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzelyurt halkından Annan'a mektup "Barışa evet, göçe hayır" 
</HEADLINE>
<TEXT>

     BM Genel Sekreteri Kofi Annan'ın Kıbrıs sorununun çözümü amacıyla 11 Kasım'da sunduğu planın ekinde bulunan haritada ''Rumlara verilmesi'' öngörülen bölgeler arasında yer alan KKTC'nin Güzelyurt halkı, Annan'a bir mektup göndererek, ''bir çözüm istediklerini, ancak göçe karşı olduklarını'' bildirdi. 
     Güzelyurt Belediye Başkanı Mahmut Özçınar başkanlığında, bölge muhtarları ve bazı sivil toplum kuruluşları, hazırladıkları mektubu Ledra Palace Sınır Kapısı'nda Annan'a iletilmek üzere BM Barış Gücü yetkilisine verdi. 
     Özçınar, burada yaptığı açıklamada, Güzelyurt insanının, 1975'te Denktaş-Makarios arasında yapılan nüfus mübadelesi anlaşması sonucu Güney Kıbrıs'tan göç ederek bölgeye yerleştiğini anlatarak, Annan planın bölge halkını büyük üzüntüye boğduğunu söyledi. Bir anlaşmayla bölgeye yerleşen insanların, yeni bir anlaşmayla tekrar göçe maruz kalmamasını istediklerini belirten Mahmut Özçınar, KKTC'ye uygulanan ambargoların kaldırılmasını ve güvenli bir anlaşmadan sonra Avrupa Birliği'ne girmeyi istediklerini kaydetti. 
     Kendilerini tekrar göç yollarına düşürmeyecek bir barışa ''evet'' dediklerini vurgulayan Özçınar, insanların göç yollarında tekrar eski günleri yaşamak istemediğini söyledi. Özçınar, insanların, Annan planı ile eski günlere dönüleceği ortamının oluşacağını düşündüğünü kaydetti. 
     Özçınar, KKTC Cumhurbaşkanı Rauf Denktaş'a daha fazla destek olmaları gerektiğini belirterek, Denktaş'ın görüşme masasında daha haklı bir konumda mücadele etmesine destek vermek amacıyla tüm siyasi partileri birlikte çalışmaya davet etti. 
     
     ''PLAN GÖZDEN GEÇİRİLSİN'' 
     BM Genel Sekreteri Kofi Annan'a gönderilen mektupta, bir anlaşmadan yana olan bölge halkının yeniden göç etmek istemediğinin altı çizilerek, planın gözden geçirilmesi istendi. Kıbrıslı Türklerin garantörlüğünü Türk askerinin yapması gerektiği vurgulanan mektupta, ''Biz barışı seven insanlarız. Biz yalnız sözde değil, sürdürülebilen sürekli bir barış istiyoruz'' denildi. 
     Bölgeye bağlı Güneşköy'ün Muhtarı Salim Karabekir ise KKTC Cumhurbaşkanı Denktaş'a muhalefet edenlerin oranın yüzde 20 civarında olduğunu belirterek, öğrencilerin okullardan alınarak miting alanlarına götürülmesini sert bir şekilde eleştirdi. 
     Güzelyurt halkının barış istediğini, ancak yeniden göçmen durumuna düşmek istemediğini kaydeden Karabekir, Denktaş'a desteklerinin artarak devam ettiğini söyledi. 
     





</TEXT>
</DOC>
