<DOC>
<DOCNO> 114571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/siyaset/siy04.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani’ye rütbe verme’ 
</HEADLINE>
<TEXT>

Askerler, siyasilerin, Barzani ve Talabani’ye, devlet başkanı gibi davranmasını yanlış buluyor. Asker, Aşiret reislerine devlet başkanı rütbesi vermeyin’ diyor 
     SERPİL ÇEVİKCAN 

     Devletin zirvesinde, Kuzey Irak’la ilgili olarak bir yandan ABD yönetiminin yaklaşımından, bir yandan da Ankara’nın siyasi düzeydeki ilişki biçiminden rahatsızlık var. Askerler, konuya gösterdikleri duyarlılığın sivillerce de gösterilmesini bekliyor. 
     Özellikle Kuzey Irak’taki son gelişmeler ışığında KDP lideri Barzani ve KYB lideri Talabani’yle ilişkilerde siyasilerin, bir devlet başkanı veya başbakanıyla görüşüyormuş gibi davranmalarının yanlışlığı üzerinde duruluyor. Hükümet yetkilileri ve diğer siyasilerin Barzani’ye "siyasi rütbe" vermemeleri gerektiği uyarısı yapılıyor. Barzani ve Talabani’yle Ankara’da başbakan, bakan ve parti lideri düzeyinde muhatap olunmaması gerektiğine işaret ediliyor. Ankara’da bu düzeyde ilgi görmesi ve ABD’den aldığı cesaretle, Barzani’nin bir devlet başkanı gibi davranmaya başladığı, artık bizzat gelmek yerine Ankara’yla temaslarını temsilciler aracılığıyla sürdürme eğilimi taşıdığına işaret ediliyor. Oysa, bu temasları bizzat Talabani ve Barzani’nin yürütmesi gerektiği ve muhataplarının da Dışişleri’nde ilgili memurlar olması gerektiği mesajı veriliyor. 
     
     Kol kanat germe 
     Devletin zirvesinde, Kuzey Irak’ta fiilen bir devlet kurma girişiminin, Washington mutabakatı sonrasında hızlandığı vurgulanıyor. 1996’da başlayan Ankara sürecinin ABD’nin girişimiyle kesildiği ve yerine başlatılan Washington süreciyle Barzani ve Talabani’nin cesaret alarak, devlet oluşturmak üzere harekete geçtikleri belirtiliyor. Özetle devletin zirvesinden Washington’a "Kuzey Irak’ta Kürt gruplara kol - kanat germe", siyasilere de "Aşiret reislerine devlet başkanı rütbesi verme" deniliyor. 
     



 SİYASET 














</TEXT>
</DOC>
