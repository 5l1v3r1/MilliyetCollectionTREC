<DOC>
<DOCNO> 143798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/yasam/yas04.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar törenini savaş vurabilir 
</HEADLINE>
<TEXT>

Organizatörler, Oscar ödül töreninin ertelenmesinden ya da savaş karşıtı oyuncuların boykotuna uğramasından korkuyor 
     DIŞ HABERLER SERVİSİ 

     Savaş, Los Angeles'taki Kodak Tiyatrosu'nda 23 Mart Pazar gecesi dağıtılacak Oscar ödülleri organizasyon komitesi yetkililerini endişelendiriyor. Amerikan Sinema Akademisi yöneticileri, her ne kadar gelenek olduğu şekilde "şov devam eder" diyorlarsa da kaynaklar, Oscar ödülleri dağıtım töreninin ertelenmesini ya da en azından her yılkinden çok daha gösterişsiz yapılmasını beklediklerini belirttiler. 
     
     HİÇ İPTAL EDİLMEDİ 
     "Organizatörlerin çok sayıda olasılık üzerinde kafa yorduklarını" ifade eden Sinema Akademisi sözcüsü Leslie Unger, "Oscar ödül töreninin 75 yıllık tarihinde şimdiye kadar hiç iptal edilmediğini" hatırlattı. 
     Törenler daha önce üç kez, 1938'de Los Angeles sel felaketi, 1968'de Martin Luther King'in öldürülmesi ve 1981'de, o zamanki başkan Ronald Reagan'ın vurulması nedeniyle ertelenmişti. 
     Öte yandan yetkililer, tören sırasında konuşma yapacak olan sanatçıların savaş aleyhtarı sözler sarf etmelerinden endişe duyuyor. Çoğu savaşa karşı olan Hollywood yıldızlarından hangilerinin ödül törenine katılacağı henüz kesinlik kazanmadı. 
     



 YAŞAM 




















</TEXT>
</DOC>
