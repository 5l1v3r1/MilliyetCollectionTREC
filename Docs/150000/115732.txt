<DOC>
<DOCNO> 115732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/spor/yurundul.html </URL>
<DATE> 2002/10/29/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Kazanmak için 
</HEADLINE>
<TEXT>

     Galatasaray bu gece Ali Sami Yen’de Şampiyonlar Ligi’nde ikinci tur şansını sürdürebilmek için mutlak kazanmak mecburiyetinde olduğu bir maça çıkıyor. 
     Fatih Terim, inandığı oyun felsefesi sezon başından beri istediği biçimde sahaya yansımayınca, bilhassa Barcelona yenilgisinden sonra strese girdi. Alışılmışın dışında taşlarla gereksiz yere fazla oynamaya başladı. En canlı örnek de Brugge deplasmanı. Terim, birbirlerini ve de diğer arkadaşlarını yeterince tanımayan Balic, Pinto, Cihan ve Mehmet Polat’ı bir arada sahaya sürdü. Üstelik Mehmet Polat’ı kendisine yabancı olan dörtlü defans uygulamasında en kritik görev yeri ön liberoya çekti. Böyle bir tabloda kolektif bütünlük sağlayamayan, çok top kaybeden ve rakip ataklarda pres sıkıntısı çeken Galatasaray gündeme geldi. Dolayısıyla savunma güvencesi felç oldu. Günümüz futbolunda savunma güvencesi oluşturamazsan, üretkenlik de mümkün değil. 
     Ülkemizde başta medya olmak üzere olaylara bakış açımız çok değişken. Başarılar fazla abartılıyor, işler ters gidince de aşırı eleştiriler gündeme geliyor. Aslında Galatasaray şu anda lig lideri. Eksik maçını da göz önüne alırsak, Beşiktaş’ın 4, Fenerbahçe’nin de 7 puan önünde. Ama Şampiyonlar Ligi’nde ikinci tur şansını azalttığı için eleştirilerin odak noktası durumunda. 
     Dolayısıyla bu geceye takım moral açısından da hazır değil. Bunun en önemli iki nedeni futbolcular üzerindeki baskı ve grup ikinciliği için iplerin yalnız kendi ellerinde olmayışı. Fatih Terim’in "Ben oyunumu oynarım, rakip beni düşünsün" alışılmış felsefesi Lokomotiv Moskova karşısında geçerli değil. Rus takımı da ikinci turun hesaplarını yapıyor. Çok disiplinli ve mücadeleci bir futbol sergileyecekler. En büyük silahları, geniş alanda can alıcı kontrataklara çıkmaları. Galatasaray’ın da bugün için en büyük sıkıntısı ofansif uygulamada rakiplerine kolay pozisyon vermesi. 
     İşte bütün bunları Fatih Terim’in göz önüne alması gerekiyor. Takım tertibinde ve taktik planda çok dikkatli olmalı. Oyuna kontrollü anlayışla başlanmalı. İlerde kaybedilen toplardan sonra ilk preste başarı sağlanamazsa, defans orta saha bütünleşmesiyle alan daraltmak şart. Bu geceki ortam erken risk için çok tehlikeli. Kesinlikle skor dezavantajına düşmemek lazım. 
     



 SPOR 

























</TEXT>
</DOC>
