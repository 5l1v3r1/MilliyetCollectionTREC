<DOC>
<DOCNO> 136934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun34.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP Genel Başkanı Ağar, Bulgaristan'da... 
</HEADLINE>
<TEXT>

     DYP Genel Başkanı Mehmet Ağar, barış yollarının sonuna kadar kullanılması gerektiğini belirterek, ''Barışı korumak isteyenler, savaşı isteyenlerden daha fazla cesur olmalıdır'' dedi. 
     Üyelerinin çoğunluğunu Türklerin oluşturduğu Hak ve Özgürlükler Hareketi'nin 5. olağan kongresi dolayısıyla Sofya'da bulunan Ağar, Bulgaristan Başbakanı Simeon Sakskoburgotski ile biraraya geldi. İki ülke arasındaki ilişkilerin son durumunun ele alındığı görüşmeye, Ağar'ın yanı sıra DYP Genel Başkan Yardımcıları Nüzhet Kandemir, Mehmet Ali Bayar ve Kamil Turan da katıldı. 
     Ağar, görüşmenin ardından düzenlediği basın toplantısında, Bulgaristan'da bulunmaktan büyük mutluluk duyduğunu belirterek, ''13 yıldan bu yana Bulgaristan'daki demokrasinin gelişmesini takdir ve heyecanla takip ediyoruz'' dedi. 
     Başbakan Sakskoburgotski ile son derece samimi bir ortamda görüştüklerini dile getiren Ağar, Sakskoburgotski'nin Türkiye ile ilişkilerin gelişmesine büyük önem verdiğini dile getirdi. 
     Ağar, Bulgaristan'ın NATO üyeliği konusunda Türkiye'nin sonuna kadar destek verdiğini belirterek, dost ve komşu iki ülkenin her alanda ilişkilerini daha da geliştirmesi gerektiğini söyledi. 
     Bulgaristan'da koalisyon hükümeti ortağı Hak ve Özgürlükler Hareketi'nin bu ülkedeki demokrasinin ve Türkiye-Bulgaristan ilişkilerinin gelişmesine çok büyük katkılar sağladığını kaydeden Ağar, ''Hak ve Özgürlükler Hareketi'nin ortaya koyduğu etnik uyum modeli tüm dünyaya örnek olmalıdır. Medeniyetler ve dinlerarası savaştan bahsedenler Bulgaristan'daki etnik modeli görüp kendilerinden utanmalıdırlar'' diye konuştu. 
     Ağar, Irak krizi ile ilgili görüşlerini dile getirirken de barışçı yolların sonuna kadar denenmesi gerektiğini söyledi. Barışı korumak isteyenlerin savaş isteyenlerden daha fazla cesur olması gerektiğini belirten Ağar, ''Savaş insanların başvurabileceği bir yol olmamalıdır'' dedi. 
     DYP Genel Başkanı Ağar, Türkiye'nin Irak krizi ile ilgili durumunu değerlendirirken de Birleşmiş Milletler kararı olmadan Türk parlamentosunun savaşa katılma kararı alamayacağını söyledi. Ağar, savaşa katılma kararı için uluslararası meşruiyetin olması gerektiğini dile getirdi. 
     Ağar ve beraberindeki heyet, yarın sabah karayoluyla Türkiye'ye dönecek. 
     





</TEXT>
</DOC>
