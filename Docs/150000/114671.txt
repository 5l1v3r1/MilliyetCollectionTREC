<DOC>
<DOCNO> 114671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sonspo04.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Efsane golcüler işsiz kaldı... 
</HEADLINE>
<TEXT>

     Türk futbol tarihine damga vuran 3 efsane golcü Hakan Şükür, Hami Mandıralı ve Oktay Derelioğlu, çeşitli nedenlerden dolayı bugünlerde futboldan uzak kalıyor. 
     Hakan Şükür, 17. Dünya Kupası'nın ardından İtalya'daki kulübü AC Parma'dan bonservisini almasına karşın, henüz hiçbir takımla anlaşamadı. 
     Sezon başında ''yuvası'' Trabzonspor'dan ayrılmak zorunda kalan Hami Mandıralı'nın Ankaragücü serüveni ise kısa sürdü. Deneyimli oyuncu, başkent ekibiyle sözleşmesini karşılıklı olarak feshetti ve Ocak ayında başlayacak 2. transfer dönemine kadar yeni bir takımla anlaşamayacak. 
     Oktay Derelioğlu ise takım arkadaşı Abdullah Ercan ile birlikte, kulüp yönetim kurulunun kararıyla kadro dışı bırakıldı ve PAF takımla çalışmalara başladı. Oktay da, yönetim kurulunca affedilmemesi durumunda ocak ayına dek forma giyemeyecek. 
     
     LİGDEKİ GOL SAYILARI 
     Her 3 futbolcu da, 45. sezonunu geçiren Birinci Futbol Ligi'nde, yalnızca lig maçlarında attıkları goller baz alınarak yapılan değerlendirmede, 100 gol barajını aşan futbolcular arasında yer alıyor. 
     Tanju Çolak'ın 240 golle ilk sırayı aldığı değerlendirmede Hami, Hakan Şükür ve Oktay'ın ligdeki gol sayıları ise şöyle 
     Hami Mandıralı Trabzonspor-A.Gücü 220 Gol Hakan Şükür Sakaryaspor-Bursaspor-GS 194 Gol Oktay Derelioğlu TS-BJK-Gaziantepspor-FB 107 Gol 
     
     MİLLİ TAKIM KARNELERİ 
     Hakan Şükür, Oktay Derelioğlu ve Hami Mandıralı, A Milli Futbol Takımı'na da damga vuran isimlerin başında geliyor. 
     Birinci Lig'de 3 kez gol kralı olan Hakan Şükür, 80 kezle, Tugay Kerimoğlu ile paylaştığı en fazla A milli olan futbolcu unvanı altında, 37 kez de rakip fileleri havalandırarak, milli takımın da açık ara gol kralı olarak tarihte yerini aldı. 
     Hakan ayrıca, 17. Dünya Kupası'nda Güney Kore'ye 11. saniyede attığı golle, Dünya Kupaları tarihinin en çabuk golcüsü unvanının sahibi. 
     Oktay Derelioğlu ise 18 kez giydiği ay-yıldızlı formayla 9 gol kaydetti. Hami Mandıralı da 48 kez A milli olurken, toplam 8 gol kaydetti. 
     Öte yandan Oktay ve Hakan Şükür, 4'er golle, bir maçta en çok gol atan milli futbolcu unvanının ortakları. 
     Bu arada Hakan Şükür 80 kez A , 25 kez ümit, 5 kez olimpik, 13 kez A genç, 6 kez de B genç olmak üzere toplam 129 kez, Hami Mandıralı 48 kez A , 7 kez ümit, 4 kez olimpik, 17 kez A genç, 4 kez de B genç olmak üzere toplam 80, Oktay Derelioğlu da 18 kez A , 14 kez ümit, 37 kez A genç, 13 kez de B genç olmak üzere toplam 82 kez ay-yıldızlı formayı giydiler. 
     
     AVRUPA KUPALARINDA İLK 3'Ü PAYLAŞIYORLAR 
     Hakan Şükür, Hami Mandıralı ve Oktay Derelioğlu, Avrupa kupalarında mücadele eden Türk takımlarının en golcü 3 futbolcusu olarak sıralanıyor. 
     Avrupa kupalarında en fazla gol atan Türk oyuncular sıralamasında Hakan Şükür, 28 golle ilk sırayı alırken, Hami Mandıralı 24 golle 2., Oktay Derelioğlu da 16 golle 3. durumda bulunuyor. 
     
     AVRUPA DENEYİMLERİ DE VAR 
     Futbol yaşamlarının belki de en sıkıntılı dönemlerini geçiren her 3 futbolcu da, geçmişte kariyerlerine Avrupa deneyimi ekledi. 
     32 yaşındaki Hakan Şükür, İtalya Ligi takımlarından Torino, FC Inter ve AC Parma'nın formalarını giydi. 
     35 yaşındaki Hami, Almanya ekiplerinden FC Schalke 04'ün formasını ıslattı. 
     27 yaşındaki Oktay Derelioğlu ise, İspanya Ligi takımlarından Las Palmas'ta bir süre top koşturdu. 
     





</TEXT>
</DOC>
