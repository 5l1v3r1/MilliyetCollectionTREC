<DOC>
<DOCNO> 141322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo44.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeliler takımlarını Kadıköy çıkışına kadar uğurlayacak... 
</HEADLINE>
<TEXT>

     İstanbul İl Spor Güvenlik Kurulu'nun aldığı karar nedeniyle yarınki Galatasaray-Fenerbahçe maçında yer ayrılmayan sarı-lacivertli taraftarlar, takımlarını Ali Sami Yen Stadı'na giderken, Kadıköy çıkışına dek uğurlayacak. 
     Samandıra Tesisleri'nde toplanacak taraftarlar, takım otobüsünü araçlı konvoylarla Avrupa yakasına geçişte Boğaziçi Köprüsü çıkışına dek izleyerek futbolculara maç öncesi moral vermeye çalışacak. 
     Organizasyona katılmak isteyen taraftarlar için öğleden sonra Fenerbahçe Şükrü Saracoğlu Stadı'nın önünden Samandıra Tesisleri'ne otobüs kaldırılacağı belirtildi. 
     Bu arada internette birbirleriyle haberleşen ve ellerinde bilet olduğunu iddia eden taraftarlar, derbi maçta Galatasaray seyircisinin arasında yerlerini alacaklarını bildirdiler. 

     
</TEXT>
</DOC>
