<DOC>
<DOCNO> 132175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun22.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Kıbrıs'ın birleşmesini istiyorlarsa Rumlar yumuşasın" 
</HEADLINE>
<TEXT>

     KKTC Cumhurbaşkanı Rauf Denktaş, Türk tarafının, haklarını daha da perçinlemeye çalışırken Rumların da sulandırmaya çalıştığını belirtti ve ''Kıbrıs'ın birleşmesini hakikaten istiyorlarsa biraz yumuşamaları lazım'' dedi. 
     Kıbrıs Rum kesiminin seçim sürecinde bulunduğuna işaret eden Denktaş, ''Tabii seçim dönemine girdiler. Seçim döneminde politikacılar pek yumuşayamaz. Daha da sertleşir, dişini gösterir vs. Onun için zaman da yanlış, zemin de yanlış, ortaya bir plan koymak çok yanlış. Büsbütün her şeyi bozdular. Bu yanlışların içinde bir yol bulmaya çalışıyoruz'' diye konuştu. 
     Denktaş'a bazı kurum ve kuruluşlar ayrı ayrı destek ziyaretlerinde bulundu. 
     
     ''BU HALK AYNI ŞOKU YILLAR ÖNCE DE YAŞADI'' 
     Denktaş, heyetleri kabulünde yaptığı konuşmalarda, kendisine ''Annan planı ortaya çıkalı herkesin çivi çakmaktan vazgeçtiği'' yolunda bilgiler verildiğini ve bunun çok yanlış olduğunu ifade ederek, yıllar önce Gali Fikirler Dizisi ortaya çıktığında da halkın aynı şoku yaşadığını anlattı. Denktaş, halka, plan çıktı diye kimsenin tereddüt içinde yaşamaması ve son ana kadar işine, tapusuna sahip çıkması çağrısında bulundu. 
     ''Anlaşmayla olursa olur, olmazsa olmaz. Kuzey Kıbrıs Türk Cumhuriyeti yoluna devam eder'' diyen Denktaş, kalkınma yoluna devam etmeleri ve heyecanla işe sarılmaları gerektiğini kaydetti. 
     KKTC'nin serbest bölge yapılması yönünde öneriler bulunduğunu ve bunun ''akla yakın'' olduğunu belirten Denktaş, ''Böyle küçük bir yerde serbest bölge olmak, tüm dünyayla ilişkiler kurmak, ticaret yapmak herhalde akıllıca bir iştir'' dedi. 
     Kıbrıs Türk tarafının da barış ve Avrupa Birliği istediğini, ancak Rum'un azınlığı olarak değil, kendi haklarını koruyarak istediğini kaydeden Denktaş, sayıca küçük bir toplum olduğuna dikkat çektiği Kıbrıs Türk toplumunun ''Rumların paralarıyla pullarıyla silinip süpürülmemesi için'' korunmaya muhtaç olduğunu vurguladı. 
     Planın aksaklıklarını yineleyerek, Türkiye'nin istemediği bir şeyin kabul edilemeyeceğini anlatan Denktaş, ''Bilinmeyen bir şey var'' diyerek, belgeye yalnız kendisinin imza atmasıyla bir şey olmayacağını, Türkiye'nin de imzası gerektiğini söyledi. Denktaş, ''Dolayısıyla biz bu işi Türkiye ile birlikte yürütüyoruz. Türkiye de aynı zorlukları, aynı engelleri görmektedir'' diye konuştu. 
     
     REFERANDUM KONUSU 
     Denktaş, 28 Şubat'a kadar Annan planında her konuda anlaşmış olması halinde bile imzayı atmadan önce, yasa gereği KKTC'de halkoylamasına gidilmesinin zorunlu olduğunu söyledi. 
     ''KKTC Adına Yabancı Devletlerle veya Uluslararası Kuruluşlarla Yapılacak Anlaşmaların Halkoylamasına Sunulması Geçici Kurallar Yasası'' gereğince halkoylamasına gidilmesinin zorunlu olduğunu belirten Denktaş, ''Bu benim öngördüğüm halkoylamasının ötesinde bir şey. Yasal bir zaruret. Bunu De Soto'nun dikkatine getireceğiz, bilsin de sürprizle karşılaştım demesin'' dedi. 
     Rauf Denktaş, BM Genel Sekreteri'nin Kıbrıs Özel Temsilcisi Alvaro De Soto'nun yaklaşımının, Annan planının ''mükemmel'' olduğu, ancak rötuş halinde bazı yerlerinin değiştirilebileceği yönünde olduğunu belirterek, planda esasa ilişkin değişikliğe izin verilmediğini dile getirdi. 
     De Soto'nun, ''Rumlarla anlaşılması halinde, anlaşılan hususların değiştirilebileceğini'' söylediğini anımsatan Denktaş, ''Bu mümkün değil. Rum'un yapmaya çalıştığı, bize verilen hakları ve yetkileri sulandırmak, bizim yapmaya çalıştığımız güçlendirmek. Orda da bir zorluk var. Bu egzersiz bizi zorluyor ve üzüyor'' dedi. 
     Cumhurbaşkanı Denktaş, dışarıdan yatırımcılar geldiğini, ancak bunlara kolaylık yerine zorluk çıkarıldığını belirterek, yatırımcının önündeki zorlukların kaldırılmasını istedi. Denktaş, turizm konusunda da yaz aylarında küçük uçaklarla seferler düzenlenmesini ve uçak fiyatlarının düşürülmesi gerektiğini söyledi. 
     
     ''EKONOMİK KOMİTE KURULSUN'' 
     Kıbrıs Türk Sanayi Odası Başkanı Salih Tunar da, görüşmelerde hep siyasi yönün ağır bastığını, ancak siyasi yön kadar ekonomik yönün de ağır olduğuna işaret ederek, olası bir anlaşma sonrası ekonominin rekabetçi bir yapıya dönmesi için çalışmaların hızlandırılması gerektiğini kaydetti. 
     Rum-Türk karma bir komite kurulmasını istediklerini belirten Tunar, bu komitenin iki toplum arasındaki ekonomik farklılıkları ortaya koyarak nasıl giderileceği yönünde çalışmalar yapabileceğini söyledi. Tunar, en büyük sıkıntılarının üretimin rekabetçi yapıda ve yabancı yatırımın olmaması olduğunu ifade etti. 
     Tunar, Türkiye'nin gerekli önlemleri almasına rağmen KKTC hükümetinin ekonomik konularda önlem alma yoluna gitmediğini savunarak, bu durumu eleştirdi. 
     





</TEXT>
</DOC>
