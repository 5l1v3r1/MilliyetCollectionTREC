<DOC>
<DOCNO> 138415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/soneko04.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Klasik memur anlayışıyla ülke etkin şekilde yönetilmez" 
</HEADLINE>
<TEXT>

     Başbakan Abdullah Gül, ''hantal bir devlet yapısıyla, rejimi ve klasik bir memur anlayışıyla bir ülkeyi etkin bir şekilde yönetmenin'' mümkün olmadığını söyledi. 
     Başbakan Gül, Başbakanlık Devlet Personel Başkanlığı ile Türk Ağır Sanayi ve Hizmetler Sektörü Kamu İşverenleri Sendikası TÜHİS tarafından Ankara Hilton Oteli'nde düzenlenen ''Türkiye'de Kamu Personel Rejiminin Yeniden Yapılandırılması'' sempozyumuna katılı. 
     Gül, burada yaptığı konuşmada, kamu yönetimi reformunda çok ciddi çalışmalar yaptıklarını kaydederek, bu konuda hazırlanacak tasarının TBMM'ye sevkedileceğini belirtti. 
     Gerçekleştirecekleri önemli reformlardan birinin de Devlet Personel Rejimi reformu olacağını söyleyen Gül, Cumhuriyetin ilk yıllarından itibaren bu alanda çeşitli reformlar yapıldığını ancak, öyle bir noktaya gelindiğini ve herşeyin topyekün olarak değerlendirilmesi gerektiğini ifade etti. Başbakan Gül, ''Hepimizin şikayet ettiği nokta, kamuda personel rejimindeki adaletsizlikler ve eşitsizliklerdir'' dedi. 
     
     KLASİK MEMUR ANLAYIŞI... 
     Etkinlik ve verimliliğin de ihmal edilmemesi gerektiğine dikkati çeken Gül, şöyle konuştu 
     ''Hantal bir devlet yapısıyla, rejimiyle, Türkiye'deki anlayışla klasik bir memur anlayışıyla bir ülkeyi etkin bir şekilde yönetmek mümkün değildir. Çünkü kamu hizmetlerinin karşılığı toplanan vergilerdir. Vergilere göstereceğimiz hassasiyette bir metrekare vatan toprağını korumak kadar önemli olduğu kanaatindeyim. Buradaki konuşmalar, teklifler kesinlikle havada kalmayacaktır, veyahutta kitaplara geçip kitapların arasında kalmayacaktır. Öneriler, teklifler hükümetimiz tarafından en iyi şekilde değerlendirilecektir. Burada alınan kararların ışığında gerekli yasalar TBMM'ye sevkedilecektir.'' Başbakan Gül, hükümeti kurarken yapacaklarını sadece Meclis'teki aritmetik çoğunluklarına güvenerek yapmayacaklarını söylediğini hatırlattı. Yapacakları işleri konsensüs ve diyalog oluşturarak yapacaklarını ifade eden Gül, sadece Meclis içi ve dışı siyasi partilerle değil sivil toplum örgütleriyle de işbirliği içinde olacaklarını söyledi. Gül, önemli olaylarda siyasi partilerle işbirliği içinde olduklarını ve gelişmeleri aktardıklarını belirtti. 
     Sivil toplum örgütleriyle sorunlara ortak çözümler bulduklarını dile getiren Başbakan Gül, Türkiye'nin köklü reformalara ihtiyacı olduğunu anlattı. 
     
     KÖKLÜ REFORMLAR 
     Abdullah Gül, ''Bir taraftan günlük işleri en iyi şekilde idare etmek etkin bir şekilde yönetmek, diğer taraftan da kronik hale gelmiş meseleleri çözmek için köklü reformları yapmak... Bu, bu dönemin avantajıdır. Çünkü Türkiye uzun yıllar koalisyon hükümetleriyle yönetildiği için koalisyon hükümetlerinin karar almadaki zorluğu ortadadır. O bakımdan yapılması gereken bir çok şey yapılamamıştır. Ama, 3 Kasım seçimlerinden sonra Türkiye'de öyle bir dönem başlamıştır ki, artık halkımız kararlı, istikrarlı ve yapılacak işleri yapması için tek başına bir partiyi, partimizi, Ak Parti'yi iktidara getirmiştir'' diye konuştu. 
     Gül, bugün Türkiye'nin gündeminde çok önemli dış gelişmeler olmasına rağmen bu programı aksatmadan sürdürdüklerini söyledi. Son günlerde dış politika meselelerinin gündeme gelmiş olmasının ekonomik meselelerin gözardı edildiği anlamına gelmemesi gerektiğini kaydeden Gül, kamu yönetiminde demokratik hayatta ve ekonomide köklü değişiklikler yapılmasının şart olduğuna işaret etti. 
     Bunların yapılmaması halinde Türkiye'nin işinin zor olduğunun bilincinde olduğunu kaydeden Gül, ''Şüphesiz ki her dönemin, her çağın kendine has şartları vardır. Dolayısıyla giderek tazelenmek, çağın, yılların gerçeklerine kendimizi ayarlamak mecburiyetindeyiz'' dedi. 
     Başbakan Gül, ''Şirketler, fertler, kamu kurumları ve devlet olarak bunları yapmak zorundayız. İşte bu dönem, o dönemdir. Türkiye'nin yenileştirilmesi dönemidir, köklü reformların yapılması dönemidir'' dedi. 
     Gül, Yerel yönetimler yasası konusunda çeşitli çalışmalar sonucunda, hazırlanan tasarının Bakanlar Kurulu'nda ele alındığını ve TBMM'ye sevkedilmek üzere olduğunu bildirdi. Gül, konuşmasının ardından bir süre oturumu izledi. 
     





</TEXT>
</DOC>
