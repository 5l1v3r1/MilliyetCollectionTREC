<DOC>
<DOCNO> 136081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sonspo04.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş "Galatasaray'ı anlamak mümkün değil" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, Kocaelispor karşısında özellikle ikinci yarıda ortaya koydukları etkili oyunla farklı skorlu galibiyete ulaştıklarını söyledi. 
     Mete Düren, Kocaelispor deplasmanında takımın çok iyi bir oyun ortaya koyduğunu ifade ederek, ''Maçın hava koşulları nedeniyle oynanıp oynanmayacağının gün içinde çok tartışılması futbolcularımızın konsantrasyonunu etkilemişti. Bu nedenle ilk yarıda çok etkili olamadık. Ancak ikinci yarıda futbolcularımız son derece başarılıydı. 5-0'lık skor bizi oldukça sevindirdi'' diye konuştu. 
     
     YENİ TRANSFERLER 
     Ara transferde takıma katılan Giunti ve Maldarasanu'nun takıma çabuk adapte olduklarını kaydeden Düren, 2 futbolcunun da performanslarından memnun olduklarını söyledi. 
     Çok geniş ve kaliteli bir kadroya sahip olduklarını vurgulayan Düren, sezon sonuna dek başarılı futbollarını sürdürüp, mücadele ettikleri 3 kulvarda da en üst noktaya çıkmayı hedeflediklerini bildirdi. 
     
     GALATASARAY MAÇININ ERTELENMESİ 
     Galatasaray ile Denizlispor arasında yapılması gereken, ancak saha temizlenemediği için ertelenen lig maçına da değinen Düren, ''Kocaelispor'un kısıtlı imkanlarıyla sahayı temizlemesine bakacak olursak, Galatasaray'ın aynı çabayı ve titizliği göstermemesini anlamak mümkün değil'' dedi. 
     Düren, Beşiktaş olarak zorunlu olmadıkça ve makul bir neden olmadıkça maç ertelemelerine karşı olduklarını vurgulayarak, ''Bursa ve İzmit gibi hava muhalefeti bulunan illerde maç oynanırken, İstanbul'da oynanmaması düşündürücüdür'' diye konuştu. 
     





</TEXT>
</DOC>
