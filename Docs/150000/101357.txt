<DOC>
<DOCNO> 101357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/siyaset/siy02.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapısında asma kilit olanlar bile var 
</HEADLINE>
<TEXT>
Partilerin tabelası var ama hazırlığı yok 
3 Kasım’daki seçime katılma hakkı olan 23 partinin içinde öyleleri var ki, bazılarının kapılarındaki kilitleri henüz çıkmadı. Bazılarının binalarında in cin top oynuyor, bazı adreslerde ise karşımıza apartman çıkıyor 
     ESRA KURT İstanbul 

     Yüksek Seçim Kurulu YSK , 3 Kasım’daki seçimden az 6 ay öncesi itibariyle teşkilat kuran ve büyük kongrelerini yapan 23 partinin seçime katılma hakkı olduğunu açıkladı. Ancak bu partilerin içinde öyleleri var ki, tabela partisi olmaktan öteye gitmiyor. 
     Genel başkanlığını Aykut Edibali’nin yaptığı Millet Partisi’nin MP Aksaray’da Evirgenler İşhanı’nda bulunan il merkezinde sadece görevli İsmail Bulgur var. O da yalnızca partinin açık kalmasını sağladığını belirtti. 
     
     Tabelası bile zor seçiliyor 
     Geçtiğimiz günlerde yapılan kongreyle genel başkanlığa seçilen Mehmet Ali Akgül’ün liderliğinde seçime girecek olan Yeniden Doğuş Partisi’nin YDP İstanbul İl Merkezi kapısında iki asma kilit yer alıyor. Bu partinin Laleli’de Babaman İşhanı’nın en üst katındaki il merkezine asılı tabelasını dışardan seçmek de güç. YDP İstanbul İl Başkanı İsmail Hakkı Kuran, il merkezinde kimsenin bulunmadığını doğrulayarak, yeni il merkezini E - 5 üstünde bir yerde açmayı planladıklarını belirtti. 
     Kamuoyuna sesini, "Ankara’da bir grup kadının kurduğu parti" olarak duyuran Yurt Partisi, YP İstanbul İl Merkezi olarak resmi makamlara verdiği adreste bulunmuyor. Fatih Hasan Halife Mahallesi’nde parti yerine, ailelerin oturduğu apartman karşınıza çıkıyor. 
     Tuğrul Türkeş’in genel başkanı olduğu Aydınlık Türkiye Partisi ATP İstanbul İl Merkezi ile Aydemir Güler liderliğinde seçime girecek olan Türkiye Komünist Partisi’nin TKP İstanbul İl Merkezi’ni bulmak için Kadıköy’ün arka sokaklarını bir süre turlamak gerekiyor. 
     Seçime hazırlanmaları beklenen bu partilerin yetkilileri, sessizliği henüz adayların, sloganların ve parti stratejilerinin belirlenmemesine bağlıyor. 
     



 SİYASET 











</TEXT>
</DOC>
