<DOC>
<DOCNO> 115321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur27.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Önümüze engeller çıktıkça halkın teveccühü artıyor... 
</HEADLINE>
<TEXT>

     AK Parti Grup Başkanı Bülent Arınç, ''İktidarımızı engellemek için çalışanlara, seçimlerden sonra teşekkür borcumuz olacak'' dedi. 
     Manisa'nın Demirci İlçesi'nde düzenlenen mitinge katılan Bülent Arınç, AK Parti'nin güçlenerek iktidara geleceğini bildirdi. 
     Arınç, şunları söyledi 
     ''AK Parti'nin önüne engeller çıkarıldıkça halkın teveccühü daha da artıyor. İktidarımızı engellemek için çalışanlara, seçimlerden sonra bir teşekkür borcumuz olacak.'' Kamu harcamalarında savurganlığı da önleyeceklerini dile getiren Bülent Arınç, şöyle devam etti 
     ''Bakanlar, milletvekilleri, bürokratlar, makam odalarının düzenlemeleri için milyarlarca lira harcarken, köylümüz milletimiz aç yatmaktadır. İktidara geldiğimizde, hortumcuların hortumlarını keseceğiz. İnsan temel hak ve özgürlükleri genişlediği taktirde, ekonomide de, eğitimde de, sağlıkta da kurtuluş sağlanır. Türkiye'nin önü açılır. Kısıtlanan özgürlüklerin önünü açacağız.'' Konuşmasında hükümetin tarım politikalarını da eleştiren Arınç, iktidara geldiklerinde, tarım sektörünü destekleyeceklerini belirtti. Arınç, şöyle konuştu 
     ''20 milyon ton buğday üretebilen Türkiye'de, IMF kararları yüzünden 9 milyon ton buğday üretimine izin veriliyor. Bunun yanında tütün Arjantin ve Brezilya'dan ithal ediliyor. Mercimek dahi ithal edilir duruma geldi. AK Parti iktidarı, Türk tarımını yeniden canlandıracak. Çiftçiye verilecek mazot ve benzin yüzde 50 ucuzlayacak. Tarıma destekleme sağlanacak, doğrudan gelir desteğine devam edeceğiz. 
     





</TEXT>
</DOC>
