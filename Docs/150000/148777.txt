<DOC>
<DOCNO> 148777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun08.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray ''Kürtler'e mesajımız, Irak'ın toprak bütünlüğüdür'' 
</HEADLINE>
<TEXT>

     Beyaz Saray sözcüsü Ari Fleischer, Türkiye ile ABD arasında yürütülen ''çok iyi diplomasi'' sayesinde, Kuzey Irak'ta bir sorun çıkmadığını ve Türk Ordusunun bu bölgeye girmesine gerek kalmadığını söyledi. 
     Fleischer, düzenlediği basın toplantısında, Iraklı Kürtler'in, petrol kentlerinin kontrolünü ele geçirme niyetlerine karşılık Türk Ordusunun müdahale edebileceği yönündeki soruları yanıtladı. 
     Beyaz Saray Sözcüsü, ''Neredeyse bir aydır, Türkiye'nin sınırı geçip geçmediği sorusuyla karşılaşıyorum. Ve her gün verilen cevap aynı kalıyor. Hayır. Bu, ABD ile Türkiye arasında yürütülen çok iyi diplomasinin sonucudur'' dedi. 
     Fleischer, Türkiye'nin, kuzeyde insani bir kriz çıkmasını engellemek istediğini ve bu çerçevede, sınırdaki küçük bir bölgeye muhtemel girme ihtiyacını dile getirdiğini söyledi. Ari Fleischer, ''Ancak kuzeyde bir insani kriz olmadı. Dolayısıyla Kuzey Irak'a girmeye de gerek kalmadı. Kürtler ile de, çok yakın işbirliği sürdürüyoruz. Ve onlar mesajımızı anlıyorlar. Mesajımız, Irak'ın toprak bütünlüğünün korunmasıdır ve bunda kararlıyız'' diye konuştu. 
     

     
</TEXT>
</DOC>
