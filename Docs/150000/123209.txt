<DOC>
<DOCNO> 123209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur24.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Kesici Yiğit yerden kalkacaktır. Kırat şahlanacaktır 
</HEADLINE>
<TEXT>

     DYP Genel Başkan adayı İlhan Kesici, seçmenlerin yarısının, birisi 1 yıllık, diğeri 1 aylık iki partiye oy verdiğini kaydederek, ''İster AK Parti tarzında olsun, ister Genç Parti tarzında olsun, tepkiler adresini bulmuştur'' dedi. 
     Kesici, DYP Antalya İl Teşkilatı'nda partililerle biraraya gelerek, bayramlaştı. Burada konuşan Kesici, 3 Kasım seçimlerinde eşine çok az rastlanır bir seçmen davranışı görüldüğünü kaydetti. 
     Koalisyon ortaklarının seçime yüzde oyla girdiğini söyleyen Kesici, ''Çıktıklarında oy oranı yüzde 15'ti. Dünyanın hiçbir yerinde 3 sene içinde yüzde oyun yüzde 15 olduğu görülmüş değildir'' diye konuştu. 
     Türkiye milli gelirinin 1999 yılında 200 milyar dolar civarında olduğunu belirten İlhan Kesici, ''2003 yılına geldiğinde bu 150 milyar dolara indi. Aradaki fark 50 milyar dolardır. Yunanistan'ın milli geliri 100 milyar dolar civarında. Demek ki biz 3 sene içinde yarım Yunanistan'ı kaybetmiş olduk'' dedi. 
     
     ''TEPKİLER ADRESİNİ BULDU'' 

     DYP'nin yanı sıra diğer merkez partilerini de uyaran Kesici, şöyle devam etti 
     ''Türkiye'de, birisi sadece 1 yıllık bir parti AK Parti, diğeri seçimden bir ay önce kurulmuş Genç Parti. Bu ikisinin aldığı oy yüzde 42. Neredeyse seçmenlerin yarısı, birisi bir yıllık, diğeri bir aylık iki partiye oy vermiş. Bu bize bir mesajdır. Bunların önemli bir bölümü tepki oyları olarak ifade ediliyordu. İster AK Parti tarzında olsun, ister Genç Parti tarzında olsun, tepkiler adresini bulmuştur.'' DYP'li il başkanlarının merkez sağda birleşmeyi istediğini vurgulayan Kesici, ''Halk bu seçimle eskiyle sözleşmesini feshetti'' dedi. Kesici, işlerinin geçmişle uğraşmak olmadığını belirterek, geçmişin hesabının bağlandığını, faturanın genel başkanların ve yönetimlerin önüne geldiğini ve o faturayı ödediklerini söyledi. 
     
     ''İŞİMİZ YARALILIKTAN ZAFER ÇIKARMAK'' 

     DYP'nin seçimde 3 milyona yakın oy aldığını kaydeden Kesici, ''Bu rakam bir yanıyla bakarsak çok azdır, bir yanıyla bakarsak bu 3 milyon oy heba edilmemelidir'' dedi. Kesici, konuşmasını şöyle tamamladı 
     ''Seçim sonuçları itibariyle üzüntülüyüz, yaramız vardır, bağrımız yanmıştır. Yer yer gizli gözyaşları vardır. Vakur sızlanışlar vardır. Bir yerde gözyaşı varsa, oradan ya yıkıntı çıkar ya da şevk kazanılır, yeni bir psikolojiye kavuşulur, buradan zafer çıkar. Bizim işimiz budur. Bu yaralılıktan bir zafer elde etmektir. Bir atasözü vardır, 'yiğit düştüğü yerden kalkar'. Bizim işimiz düştüğü yerden kalkacak yiğit olmaktır. Yiğit yerden kalkacaktır. Kırat şahlanacaktır.'' 
     





</TEXT>
</DOC>
