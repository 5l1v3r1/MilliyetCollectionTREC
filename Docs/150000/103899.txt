<DOC>
<DOCNO> 103899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/dunya/adun.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör pazarlığı 
</HEADLINE>
<TEXT>

İngiliz The Sunday Times gazetesi Suudi Kraliyet Ailesi’nin 1996’da El Kaide terör örgütüne Suudi Arabistan’da eylem yapmaması karşılığında tam 500 trilyon TL ödediğini yazdı 
     DIŞ HABERLER SERVİSİ 

     Suudi yetkililerin, kendi ülkelerinde eylem düzenlememeleri için Usame Bin Ladin liderliğindeki El Kaide ile Taliban’a en az 200 milyon sterlin yaklaşık 500 trilyon TL para ödediği öne sürüldü. 11 Eylül saldırılarında zarar görenlerin avukatlarının topladığı belgelerle bugüne kadar yayınlanmayan istihbarat bilgilerine dayandırılan iddiaya göre, bu paranın ödenmesi için Suudi Kraliyet Ailesi üyeleriyle bizzat Bin Ladin’in de aralarında bulunduğu El Kaide yetkilileri arasında en az iki toplantı düzenlendi. 
     
     Baş finansör Suudiler 
     ABD’nin ünlü "think tank" kuruluşu Rand Corporation’ın geçtiğimiz haftalarda Pentagon’a verdiği brifingde Suudi Arabistan’ı "bütün kötülüklerin anası" olarak nitelemesinin hemen ardından gelen bu iddiaların Riyad ile Washington’un arasını yeniden germesi bekleniyor. Suudi Kraliyet Ailesi, ödediği iddia edilen terör diyetiyle El Kaide’nin en büyük finansörü konumuna gelmiş oluyor. 
     İngiltere’de yayımlanan The Sunday Times gazetesinin haberine göre, 1995 kasımında Riyad’da düzenlenen eylemlerle 1996’da El Kobar’daki Amerikan binalarına karşı gerçekleştirilen ve 10 Amerikan askerinin ölümüne yol açan saldırılardan endişelenen Suudi Kraliyet Ailesi’yle bir grup Suudi işadamı, 1996 sonlarında Paris’te toplanarak El Kaide’ye parasal yardım yapılmasına karar verdi. Bundan kısa bir süre önce de o zamanki Suudi istihbarat şefi Prens Turki El Faysal, o tarihte henüz iktidar olmayan Taliban’a yardım etmeye karar vermişti. 
     
     Bana dokunmazsan... 
     Turki El Faysal daha sonra Temmuz 1998’de Afganistan’ın Kandahar kentine giderek burada Taliban yetkilileri ve Bin Ladin ile maddi destek konusunda anlaşmaya vardı. 
     Bu anlaşmaya göre Bin Ladin Suudi Arabistan topraklarında artık eylem yapmayacaktı. Suudi ailesi de buna karşılık, maddi yardım yapmanın yanı sıra, bazı El Kaide üyelerinin Suudi Arabistan topraklarında barınmasına ses çıkarmayacaktı. 
     



 DÜNYA 












</TEXT>
</DOC>
