<DOC>
<DOCNO> 127279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo14.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da futbol turizmi canlanıyor... 
</HEADLINE>
<TEXT>

     Futbolda Türk Milli Takımı'nın Dünya Kupası'nda 3. olmasının ardından, kamp dönemini Antalya'da geçirmek isteyen futbol takımlarının sayısında da artış gözlendi. 
     Antalya'nın gözde turizm merkezlerinden Belek'in, Ocak-Mart döneminde 700'ün üzerinde futbol takımını ağırlamaya hazırlandığı bildirildi. 
     Yaz aylarında dünyanın dört bir yanından turist akınına uğrayan Antalya'da, Ocak, Şubat ve Mart ayları futbol turizmi ile canlanacak. Geçen yıllarda sezonun sona ermesiyle bakıma alınan ve kış dönemini yeniden yapılanmayla geçiren turistik tesisler, futbol turizmi ile kış sezonunda da hizmet vermeye başladı. 
     Antalya'da futbol turizmiyle ilgili A.A muhabirinin sorularını yanıtlayan Futbol Federasyonu Akdeniz Bölge Müdürü Sadık Deda, bu gelişmede Türk Milli Takımı'nın Dünya Kupası'nda 3. olmasının büyük etkisinin bulunduğunu söyledi. 
     Antalya'nın gözde turizm merkezlerinden Belek'in, geçen yıl yurtiçi ve yurtdışından 460 futbol takımını ağırladığını ifade eden Sadık Deda, ''Bu yıl Belek bölgesine yurtiçi ve yurtdışından 700'ün üzerinde takım bekliyoruz'' dedi. 
     
     DÜNYACA ÜNLÜ TAKIMLARIN TERCİHİ ANTALYA 
     Avrupa ve Türkiye'deki takımların 10 yıl önce kış kamplarını Kıbrıs ya da İspanya'da yaptığına değinen Deda, ''Artık başta Almanya olmak üzere Rusya, Avusturya, Belçika, Hollanda ve Türk Cumhuriyetlerinden takımlar Antalya'yı seçiyor'' diye konuştu. 
     Deda, Kore, Japonya ve Çin'den de takımların kamp için Antalya'yı seçtiğini bildirdi. 
     Antalya'nın iklim koşullarının futbol çalışmaları için oldukça elverişli olduğunu kaydeden Sadık Deda, şunları söyledi 
     ''Antalya'da, Kaş'tan Gazipaşa'ya kadar 47 futbol sahası bulunuyor. Antalya merkezinde ise 9 saha var. Bu sayının acilen 25'e yükseltilmesi gerekiyor. Kemer bölgesinde ise hiç saha yok. Eğer bu bölgeye 10 saha yapılırsa, Kemer de canlanacaktır. Avrupa'da ikinci lig takımları dahi kamplarını yurtdışında yapmayı tercih ediyor. Antrenman sahalarını artırmazsak, bu takımlar başka ülkelere kaymaya başlayacaktır. Saha sayısı artarsa önümüzdeki yıllarda Antalya'yı tercih edecek takım sayısı 1500'e ulaşır.'' 
     
     İZİNSİZ HAZIRLIK MAÇINA CEZA GELECEK 
     Antalya'da her yıl yapılan Antalya Cup Turnuvası'nın bu yıl 11 Ocak'ta başlayacağını kaydeden Sadık Deda, bu yılki turnuvaya Galatasaray, Beşiktaş, Austria Wien, Bochum, Dinamo Moskova, Sparta Prag takımlarının katılacağını söyledi. 
     Sadık Deda, bu yıl Antalya'da özel maç yapacak yabancı takımların federasyona bu maçları bildirmeleri zorunluluğu getirildiğini de anımsatarak, ''Aksi takdirde izinsiz maç yapan yabancı takımlar futbol federasyonlarına şikayet edilecek ve cezalandırılacaklar'' dedi. 
     
     HANGİ TAKIM NEREDE 
     Antalya'da ağırlıklı olarak Belek bölgesinde kamp yapmaları kesinleşen yerli ve yabancı başlıca takımlar şöyle 
     Topkapı Palace 
FC Inter, Dinamo Kiev, Rapid Bükreş, Linz, Kızılyıldız, Nec, Sparta Moskova, Brugge, Kimki, Arsenal, Kore Milli Takımı, Levski, Austria Wien, A. Bielefeld, Slavia Prag, Den Haag, Willem 2, Dinamo Bükreş, Ukrayna Milli Takımı, Lokomotiv Plovdiv, U. Budapeşte, Litvanya Milli Takımı, Avusturya Genç Milli Takımı, Varna, Beşiktaş, Samsunspor, Kayserispor, Çaykur Rizespor, Gaziantepspor. 
     Merit Arcadia Golf Resort Hotel 
Sparta Prag, Partizan, Strum Graz, Werder Bremen, Alemannia Aachen, Heerenveen, FC Twente, CSKA Sofya, Özbekistan Milli Takımı, Young Boys Bern, Arsenal Tula, FC Aarau, Vladivostok, Fenerbahçe, İstanbulspor, Ankaragücü, Türk Telekom, Vestel Manisaspor, İstanbul Büyükşehir Belediyespor. 
     Kaya Belek Otel 
Almanya'dan çok sayıda ikinci lig takımı ile Diyarbakırspor ve Büyükşehir Belediyesi Ankaraspor. 
     Gloria Verde Otel 
PSV Eindhoven, FC Kaiserslautern, FC Basel, Wisla Krakow, Galatasaray, Trabzonspor. 
     Letonia Golf Resort Hotel 
Eskişehirspor, Sarıyer, Gaziosmanpaşa. 
     Club Hotel Bellis 
Belçika'dan Lommel. 
     
     MANAVGAT'A GELECEK TAKIMLAR 
     Antalya'nın Manavgat İlçesi'nde Rusya, Almanya, Avusturya, İsviçre, Yugoslavya ve Türkiye'den yaklaşık 150 takımın kamp yapmasının beklendiği bildirildi. Kamp yapmak için Manavgat'ı tercih eden takımlardan bazıları şöyle 
     Stuttgart Kickers, Bochum, Karlsruhe, Dinamo Biryansk, Akademik Moskova, Göztepe, Sakaryaspor, Kocaelispor, Adanaspor, Yimpaş Yozgatspor, Çanakkale Dardanelspor, Karamanspor, Akçaabat Sebatspor. 
     





</TEXT>
</DOC>
