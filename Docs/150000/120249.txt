<DOC>
<DOCNO> 120249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo31.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Kocaelispor maçı hazırlıkları... 
</HEADLINE>
<TEXT>

     Fenerbahçe, Kocaelispor ile 23 Kasım Cumartesi günü deplasmanda yapacağı lig maçının hazırlıklarını, bugün tek antrenmanla sürdürdü. 
     Teknik direktör Werner Lorant yönetiminde, Samandıra Tesisleri'nde basına kapalı gerçekleştirilen antrenmanda, milli takımlardan dönen Türk futbolcular da yer alırken, bu oyuncular antrenör Nurettin Yıldız yönetiminde takımdan ayrı koşu yaptı. 
     Hasta olan Rapaiç, sakatlığı bulunan Yusuf, ülkelerinde bulunan Revivo, Mirkoviç ve Johnson ile Japonya'dan bu gece İstanbul'a dönecek Ortega'nın katılmadığı antrenmanda, İsmail yürüyüş yaptı. Revivo, Ortega ve Johnson'un yarın çalışmalara katılacakları bildirildi. 
     Sarı-lacivertlilerde, antrenmanın ardından bekar futbolcular kampa girdi. 
     Fenerbahçe, yarın yapacağı antrenmanla Kocaelispor maçı hazırlıklarını sürdürecek. Teknik direktör Werner Lorant ise Samandıra Tesisleri'nde basın toplantısı yapacak. 
     





</TEXT>
</DOC>
