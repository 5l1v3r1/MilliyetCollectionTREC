<DOC>
<DOCNO> 142915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/ekonomi/eko06.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekiller kendilerini emekli edemedi... 
</HEADLINE>
<TEXT>

Anayasa’ya aykırı olduğunu bile bile, emeklilik yaşını 65’ten 61’e indiren tasarıdan yararlanmak isteyen milletvekillerinin önergesi işleme konulmadı 
     ANKARA Milliyet 

     Yaş haddini 65’ten 61’e indiren yasa tasarısı üzerinde önerge veren vekiller, 61 yaşını dolduran milletvekillerinin de yasa kapsamına alınmasını istedi. 
     Emekli Sandığı Yasası’nda değişiklik yapan tasarının TBMM Genel Kurulu’nda görüşmeler sırasında, CHP Grup Başkanvekili Mustafa Özyürek, AKP Grup Başkanvekili Salih Kapusuz ve TBMM Plan ve Bütçe Komisyonu Başkanvekili Altan Karapaşaoğlu imzasıyla önerge verildi. İşleme konulmayacağı bilinerek verilen, "espri" önergede, "Anayasaya aykırı olsa da 61 yaşını tamamlayan milletvekillerinin de yasa kapsamına alınması" istendi. 
     Maliye Bakanı Kemal Unakıtan olumlu görüş bildirirken, TBMM Başkanvekili İsmail Alptekin, Anayasa’ya uygun işlem yapılması gerektiğini belirtip önergeyi işleme koymadı. Bu düzenleme yapılsaydı, aralarında liderlerin de bulunduğu toplam 50 vekil emekliye ayrılmış olacaktı. 2 bin 116 kamu çalışanını, Dışişleri’nde de 150 bürokratı yaş haddinden emekliye ayıran yasa aynı zamanda Bakanlar Kurulu’na 65 yaşına kadar olanlar hakkında, takdir hakkı verdiği için bu sayılar uygulamada düşebilecek. 
     
     İdrak yolları’ tartışması 
     Aynı zamanda çalışanlardan kesilen sağlık yardımı primlerini arttıran yasa üzerindeki görüşmeler sırasında söz alan CHP Milletvekili Muharrem İnce, "İktidarın da ödünç olduğunu unutuyorsunuz. Verdiğiniz sözler nerde kaldı, iktidara geldiniz idrak yolları hastalığına yakalandınız. Eğer sizin kar etme anlaşıyınız, Devlet Demiryollarını Amerikan askerlerine peşkeş çekmekse ben bu işte yokum" diye konuştu. 
     Görüşmeler sırasında Bakanlar Kurulu’nun takdir yetkisini kullanırken, "görevin sorumluluğu, niteliği ve önemi dikkate almasına" yönelik bir önerge kabul edildi. 
     



 EKONOMİ 














</TEXT>
</DOC>
