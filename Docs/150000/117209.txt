<DOC>
<DOCNO> 117209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo31.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler Kadıköy derbisinde... 
</HEADLINE>
<TEXT>

     Birinci Süper Futbol Ligi'nde 6. haftanın erteleme maçında Fenerbahçe ile Galatasaray yarın karşı karşıya gelecek. 
     Fenerbahçe Şükrü Saracoğlu Stadı'ndaki karşılaşma saat 20.00'de başlayacak. 
     Digitürk Lig TV'den naklen yayınlanacak maçı hakem Mustafa Çulcu yönetecek. 
     
     ZİRVEDE SON DURUM 
     Fenerbahçe ile Galatasaray arasındaki derbisi maç özellikle sarı-lacivertli ekip açısından büyük önem taşıyor. 
     Zirve yarışında bir maç eksiğiyle ezeli rakibinin 10 puan gerisinde bulunan Fenerbahçe, yarınki derbi maçı da kaybetmesi durumunda puan farkı 13'e çıkacak ve şampiyonluk yarışında ağır darbe alacak. Fenerbahçe kazanırsa, maç eksiğiyle puan farkını 7'ye indirecek ve zirveden kopmayacak. 
     
     FENERBAHÇE CEPHESİ 
     Fenerbahçe için yarınki derbi maç zirve yarışında çok büyük önem taşıyor. 
     Zirve yarışından kopmamak için mutlak 3 puana ihtiyacı olan sarı-lacivertli takımda sakatlıkları süren İsmail Güldüren, Mustafa Doğan ve Zoran Mirkoviç ile bir süre önce kadro dışı bırakılan Oktay Derelioğlu ve Abdullah Ercan forma giyemeyecek. Fenerbahçe'de hafif sakatlığı bulunan Serhat'ın ise derbide yer alabilmesi bekleniyor. 
     Sarı-lacivertliler, hazırlıklarını bu akşam basına kapalı yapacağı idmanla tamamlayacak. 
     
     GALATASARAY CEPHESİ 
     Galatasaray ise ezeli rakibinin karşısına namağlup unvanı ve maç fazlasıyla 10 puan farkın verdiği rahatlıkla çıkacak. 
     Ezeli rakibi karşısında Kadıköy'deki maçlarda genelde zorlanan sarı-kırmızılı ekipte, Futbol Federasyonu Profesyonel Futbol Disiplin Kurulu PFDK tarafından verilen 3 maçlık cezası süren Felipe'nin yanı sıra, sakatlıkları bulunan Elvir Baliç, Cihan Haspolatlı ve Ergün Penbe'nin derbide oynayamayacakları açıklandı. Sakatlığı geçmesine rağmen idman eksiği bulunan Sarr'ın da yarınki maçta oynamaması bekleniyor. 
     Öğle saatlerinde kampa giren sarı-kırmızılı ekip, hazırlıklarını bu akşam basına kapalı yapacağı idmanla tamamlayacak. 
     
     MUHTEMEL 11'LER 
     Ezeli rakiplerin yarınki maça şu ilk 11'lerle çıkması bekleniyor 
     Fenerbahçe Rüştü, Fatih, Ümit, Ogün, Tuncay, Johnson, Ortega, Steviç Ceyhun , Rapaiç, Serhat, Washington Revivo 
     Galatasaray Mondragon, Ümit Davala, Emre, Bülent, Hakan, Berkant, Batista, Ayhan, Hasan, Christian, Pinto Arif 
     





</TEXT>
</DOC>
