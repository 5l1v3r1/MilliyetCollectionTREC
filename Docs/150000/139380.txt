<DOC>
<DOCNO> 139380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun02.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Parris ''TBMM'nin tezkereyi onaylayacağın tahmin ediyorum'' 
</HEADLINE>
<TEXT>

     ABD'nin eski Ankara Büyükelçisi Mark Parris, Türk-Amerikan ilişkilerinin son birkaç aydır zor bir dönemden geçtiğini belirtti ve TBMM'nin Amerikan askerlerine ilişkin tezkereyi onaylayacağını tahmin ettiğini söyledi. 
     Washington Institute adlı düşünce kuruluşunda, Irak ekseninde Türk-Amerikan ilişkilerini konu alan toplantıda konuşan Parris, ''Son birkaç aydır Türk-Amerikan ilişkileri zor bir dönemden geçti. At pazarlığı, kovboylar gibi sözler sarf edildi. Bu durum, müzakereleri daha zor hale getirdi. Ancak Irak'ta Türkiye'nin on milyarlarca dolar kaybına neden olan bir rejim var ve birlikte daha farklı bir Irak oluşturmak için çalışıyoruz'' dedi. 
     Parris, toplantıdaki sözlerinin Amerikan hükümetini bağlamayacağına dikkat çekti ve ABD'nin istediğinin, Kuzey Irak'ta Türkiye ile işbirliği yaparak, bütün Irak halkının haklarını korumak olduğunu belirtti. 
     Savaş boyunca Türkiye-ABD işbirliğini sürdürmek, mülteci akınını ve Iraklı Kürtler ile çatışmayı önlemenin, ABD'nin Türkiye'ye sunduğu vizyon olduğunu kaydeden Parris, ilişkilerde sıkıntıya girilmesinin ise birkaç nedeni olduğunu söyledi. 
     Mark Parris, ABD Başkanı George W. Bush yönetiminin, Irak konusundaki ciddiyetini Türkiye'ye anlatmakta ve taleplerini iletmekte çok geç kaldığına dikkati çekti. 
     Askeri planlamaların sürmesi ve ABD Kongresi'ndeki seçimlerin bu gecikmeye neden olmuş olabileceğini belirten Parris, ''ABD, Türkiye ile daha erken konuşmaya başlamalıydı'' dedi. Türkiye'de de seçimlerin yapıldığını hatırlatan Parris, ABD Savunma Bakan Yardımcısı Paul Wolfowitz'in Türkiye'yi ziyaretinde, ABD'nin asker talebini dile getirdiğini, asker sayısının büyüklüğünün Türkleri şaşırttığını söyledi. Parris, ''Türkler bu kadar çok Amerikan askerinin söz konusu olmasını beklemiyordu'' diye konuştu. 
     Bunun üzerine Türk basınında, çok büyük bir Amerikan askeri gücünün ''belirsiz bir süre'' Türk topraklarında kalacağı yolunda yanlış haberler çıktığı görüşünü dile getiren Parris, kamuoyunun bu haberlerden sonra doğru şekilde yönlendirilmesinin mümkün olmadığını savundu. 
     Parris, Bush yönetiminin de, daha önce her fırsatta ABD'nin yanında yer alan, destek veren Türkiye'nin desteğini Irak konusunda da alacağını zannettiğini, Irak'ın Türkiye için önemini kavramakta başarısız olduğunu söyledi. 
     Türkiye'de Amerikan askerlerine ilişkin tezkerenin onaylanması durumunda dahi halledilmesi gereken konular olduğuna işaret eden Parris, Iraklı Kürtler konusunda ABD'nin Türkiye ile diyalogunun yeterince şeffaf olmadığını belirtti. Parris, Türk tarafının endişelerine karşın ABD'den tatmin edici bir yanıt gelmediğini bildirdi. 
     Parris, ''TBMM'deki oylama çok önemli. Geçmemesi de mümkün. Ama benim tahminim, Türkiye kabul edecek. Çünkü yapılan, Türkiye'nin kendi çıkarına ve Türkiye'de herkes bunun farkında. Türkiye, rejim değiştirmenin temelinde olmayı istiyor'' dedi. 
     Musul ve Kerkük ile ilgili olarak da Parris, ''Irak'taki bu zengin petrol kentlerinin kontrolünün ABD tarafından sağlanması durumunda, Türklerle Kürtler arasında çatışma olmayacağı'' görüşünü dile getirdi. ''Irak'ta her şeyin yolunda gitmesi için 'Türk-Kürt-Amerikalı' üçgeninde çalışılmasına ihtiyaç olduğunu'' belirten Parris, tarafların, gizli gündemlerinin olmadığını birbirine ifade etmesinin önemli olduğunu kaydetti. 
     Parris, ABD'nin her durumda Türk hükümetiyle çalışmaya devam edeceğini, Irak meselesi gerginlik yaratırsa ilişkilerin daha da problemli olacağını, ancak hem ABD'nin Türkiye ile hem de Türkiye'nin ABD ile geçinmek zorunda olduğunu savundu. Parris, ilişkilerde ''pragmatizmin'' egemen olacağını söyledi. 
     Washington Institute'un Türkiye uzmanı Soner Çağaptay da, toplantıdaki konuşmasında, ''ABD ile ilişkilerde bu noktaya gelinmesinde, Türkiye'de yeni ve deneyimsiz bir hükümetin bulunmasının rolü olduğu ve hükümetin, Irak savaşını Türkiye için riskli gördüğü'' görüşünü savundu. 
     Çağaptay, Türkiye'nin, savaş sonrası Irak'a ilişkin endişeleri bulunduğunu da hatırlattı. 
     





</TEXT>
</DOC>
