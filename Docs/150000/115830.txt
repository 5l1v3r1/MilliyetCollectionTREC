<DOC>
<DOCNO> 115830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/dunya/adun.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den iyi haber 
</HEADLINE>
<TEXT>

Başbakan Yardımcısı Yılmaz, Verheugen’le görüştükten sonra, AB’nin Kopenhag Zirvesi’nde Türkiye’ye şartlı tarih verilmesinin ağırlıklı ihtimal’ olduğunu söyledi 
     GÜVEN ÖZALP Brüksel 

     Türkiye’nin Kopenhag Zirvesi’nden umudu giderek artıyor. Başbakan Yardımcısı Mesut Yılmaz, Avrupa Birliği AB içinde Türkiye lehine son derece olumlu bir hava bulunduğuna dikkat çekerken, son eğilimin Türkiye’ye "şartlı tarih" verme yönünde olduğunu söyledi. 
     Brüksel’de AB Komisyonu’nun Genişlemeden Sorumlu Üyesi Günter Verheugen’le bir araya gelen Yılmaz, görüşme sonrası Ankara - Brüksel hattındaki gelişmelere ilişkin pembe bir tablo çizdi. Aralıktaki Kopenhag Zirvesi’nde olumsuz bir gelişme yaşanması olasılığının giderek azaldığını belirten Yılmaz, Türkiye’yle müzakere konusunu es geçen ve bu konuda bağlayıcı karar almayan bir zirveyi şu an ihtimal dışı gördüğünü kaydetti. Yılmaz, "Bu doğrudan doğruya bize müzakere tarihi kararı çıkacağı anlamına gelmez ama şartlı müzakere tarihi şu anda en ağırlıklı ihtimal olarak görülüyor" dedi. 
     
     Hava bizden yana’ 
     Müzakere tarihine ilişkin olarak olumlu bir kararın Kopenhag’da alınacağı izlenimini edindiğinin altını ısrarla çizen Yılmaz, "Geçen hafta Brüksel’de yapılan genişleme konusundaki Konsey toplantısından sonra havanın Türkiye’den yana olduğunu ve Kopenhag’da bizi düş kırıklığına uğratacak bir kararın çıkmayacağı izlenimini aldığımı ifade ediyorum" dedi. 
     
     Seçimler, AB’de sonucu etkiler 
     Kopenhag’a kadar geçecek sürenin iyi değerlendirilmesi gerektiğine vurgu yapan Yılmaz, seçim sonuçlarının da süreci kolaylaştıracak biçimde gelişmesi gerektiğine dikkat çekti. Yeni hükümetin kısa süredeki performansı da Brüksel açısından büyük önem taşıyor. Yılmaz’ın bu konudaki görüşü de "Seçim sonuçları ve seçim sonrası hükümetin performansı bu kararı daha olumlu etkileyebilir. Türkiye’deki seçimlerden sonra yeni hükümetin de bir an önce kurulması ve Kopenhag’a kadar gerekli hazırlıkların da yürütülmesi kaydıyla Kopenhag’da üyelik sürecimizi ileriye götürebilecek çok önemli bir adım atılması muhtemeldir" şeklinde belirginleşiyor. 
     Yılmaz, "Komisyon’un değerlendirmesi teknik nitelikliydi. Siyasi değerlendirme yapıldığı zaman Türkiye’nin mutlaka AB’nin içinde yer alması gereği ağır basıyor" diye konuştu. 
     
Şartlı tarih’ nedir      Sartlı tarih, Türkiye’nin AB’ye tam üye olabilmek için yerine getirilmesi gereken Kopenhag kriterlerinin siyasi boyutunu tamamlayabilmesine olanak sağlayacak bir formül olarak görülüyor. Bu formül çerçevesinde AB, Türkiye’ye, yapacağı değerlendirmeler doğrultusunda, İlerleme Raporu’nu temel alarak eksiklerini tamamlaması için bir süre verecek. Örneğin "2004 Haziranı’na kadar eksiklerini tamamla" diyecek. Bu süre sonucunda da daha önce verdiği tarihte, müzakere başlangıcına yeşil ışık yakacak. AB yetkililerine göre, bir kez tarih telaffuz edildikten sonra yeşil ışık yakmamak düşük ihtimal. 
     



 DÜNYA 













</TEXT>
</DOC>
