<DOC>
<DOCNO> 146606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo13.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay Hedef yoksa, ben de yokum 
</HEADLINE>
<TEXT>

     Denizlispor Teknik Direktörü Rıza Çalımbay, şimdiye kadar hiçbir kulüple görüşmediğini belirterek, ''İlk tercihim Denizlispor. Ancak önümüzdeki sezonda hedef yoksa, ben de yokum'' dedi. 
     Kulüp binasında basın toplantısı düzenleyen Çalımbay, hakkındaki ''Bazı kulüplerle görüşüyor'' şeklindeki haberlerin gerçeği yansıtmadığını belirtti. 
     Hiçbir kulüple görüşme yapmadığını, sezon sonuna kadar da böyle bir şey düşünmediğini anlatan Çalımbay, ilk görüşeceği ve ilk tercih edeceği takımın Denizlispor olacağını, ancak bunun için bazı şartları bulunduğunu söyledi. 
     Şartlarını ''Çalışma ortamı, tesisleşme, üst sıraları hedefleyen bir takım ve buna göre transfer'' diye sıralayan Çalımbay, şöyle devam etti 
     ''Antrenörlük hayatımın en güzel günlerini, ilkleri hep Denizlispor'da yaşadım. Dolayısıyla ilk tercihim Denizlispor olur. Ama sıkıntılar da çekmedim değil. Bu nedenle ortaya koyacağım şartlar var. Bunlardan biri de hedefi olan takım. Eğer hedef yoksa, ben de yokum.'' Denizlisporlu birçok oyuncuya transfer teklifi yapıldığının anımsatılması üzerine Çalımbay, ''Ben kalırsam, gidecek denilen futbolcuların hiçbiri gitmez. Ama çok çok iyi teklif gelirse, kulübün menfaatleri de düşünülerek, transfere izin verilir'' dedi. 
     Gençlerbirliği maçında oynamayan Ali Tandoğan'ın, bu kulüple transfer görüşmesi yaptığını söylemesinin yanlış anlaşılmalara neden olduğunu vurgulayan Rıza Çalımbay, ''İyi niyetli ve dürüst davranmıştır. Ben de konuştum. Başka takımlara gitmek, yeni heyecanlar yaşamak istediğini söyledi'' diye konuştu. 
     





</TEXT>
</DOC>
