<DOC>
<DOCNO> 120574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/yasam/ayas.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nijerya kan gölü 
</HEADLINE>
<TEXT>

Güzellik yarışması yüzünden başlayan tartışma din savaşına dönüştü. Nijerya’da 100’den fazla insan öldürüldü. Müslümanlar yarışmanın iptalini istiyor 
     DIŞ HABERLER SERVİSİ 

     Nijerya’da 7 Aralık’ta düzenlenecek Dünya Güzellik Yarışması öncesi bir gazetede kullanılan "Hz. Muhammed yaşasaydı güzellerden birini karısı olarak seçerdi" ifadesinin ardından "patlayan" Kaduna kentindeki olaylarda ölenlerin sayısı 100’ü geçti. 
     Önceki gün makaleyi yayınlayan ThisDay’ gazetesinin bürosunun yakılmasıyla başlayan olaylar dün de sürdü iki gün içinde çatışmalarda 105 kişi öldü, yaklaşık 500 kişi de yaralandı. 
     
     Kilise ve camiler yakıldı 
     Nijerya’da şeriatın hüküm sürdüğü kuzeydeki eyaletlerin en önemli kentlerinden Kaduna’da Şubat ve Mayıs 2000’de Müslümanlar ve Hıristiyanlar arasında çıkan çatışmalarda 2000’in üstünde insan öldü. Karşılıklı eylemler sonucu çok sayıda kilise ve cami yakıldı, kentteki birçok mağaza ve ev yağmalandı. Can derdine düşen halk, orduya ait kışla ve karakollara sığındı. 
     Önceki gece sokağa çıkma yasağı ilan edilmesine rağmen de çatışmaların sürdüğü Kaduna’da kente tüm giriş ve çıkışlar kapatıldı. 
     Hükümet yetkililerinin en büyük korkusunun, Kaduna’da başlayan olayların diğer kentlere de sıçraması olduğu öğrenilirken, Nijerya’nın kuzeyindeki en büyük kent olan Kano’da da gerilimin oldukça yüksekldiği dile getirildi. 
     Bu arada dün bir araya gelen ılımlı Müslüman din adamları, ThisDay’ gazetesinin yayınladığı makalenin kaynağı olan güzellik yarışmasının iptal edilmesi için Devlet Başkanı Olusegun Obasanjo’ya çağrıda bulundu. 
     
     Yarışma ertelenmeyecek 
     Dünya Güzellik Yarışması’nın Türkiye Temsilcisi Özcan Sandıkçıoğlu, "Komite, yarışmanın 7 Aralık’ta yapılacağını ve ertelemenin sözkonusu olmadığını açıkladı. Ancak çok daha büyük bir olay olursa bu karar gözden geçirilecek" diye konuştu. Sandıkçıoğlu, Türk güzeli Azra Akın’ın moralinin yerinde olduğunu belirtti. 
     



 YAŞAM 
























</TEXT>
</DOC>
