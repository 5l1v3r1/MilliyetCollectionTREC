<DOC>
<DOCNO> 137621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/siyaset/siy01.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik destek paketi görüşmeleri sürüyor. İşte ABD’nin son teklifi 
</HEADLINE>
<TEXT>
6 milyar dolar yardım 20 milyar dolar kredi 
ABD ile Türkiye arasındaki Irak pazarlığı 6 milyar dolara takıldı. ABD’nin "6 milyar hibe 20 milyar kredi" teklifine karşın, Ankara hibe miktarının iki katına çıkarılmasında ısrarlı 
     WASHİNGTON 
YASEMİN ÇONGAR 

     Türkiye’nin, ABD tarafından vaat edilen hibe miktarını az bulması nedeniyle tıkandığı belirtilen Irak pazarlığında, Ankara’nın talepleri ile Washington’ın teklifi arasındaki farkın "altı milyar dolar düzeyinde" olduğu belirtiliyor. 
     İki başkent de, gündemdeki iktisadi destek paketinin "rakamsal" boyutu konusunda resmi açıklama yapmaya yanaşmazken, diplomatik kaynaklara göre, ABD Ankara’ya, "6 milyar" ve "20 milyar dolar" düzeyinde iki ayrı kalemden oluşan bir öneri getirdi. Bu öneri, "3 milyar dolar hibe ve 3 milyar dolarlık askeri borcun silinmesi" ile "yaklaşık 20 milyar dolar düzeyinde uzun vadeli kredi" garantisini içeriyor. Diplomatik kaynaklar, Ankara’nın talebinin ise "hibe miktarının artırılması" oluğunu ve ABD’den, nakit paranın miktarını "altı milyar dolar kadar artırarak, toplam 32 milyar dolarlık bir paket oluşturmasını" istediğini vurguluyorlar. 
     Milliyet’in görüştüğü ve iki ülke arasındaki para pazarlığından haberdar bir kaynak, "Ankara’nın tercihi yeni bir borç yükü altına girmektense, yüklü miktarda hibe almak ve borç sildirmek. Böylece, gündemdeki dış borç ödemelerinin yapılması kolaylaşacak" dedi. Amerikan tarafının ise, bir yandan 10 milyar dolara yakın hibe verip bir yandan da 3 milyar dolarlık askeri alacaktan vazgeçmeyi kabul edip etmeyeceği henüz bilinmiyor. 
     
     AMERİKA BASTIRIYOR 
     Pazarlığın bir an önce sonuçlanmasını isteyen Beyaz Saray, Ankara üzerindeki baskısını artırıyor. ABD Başkanı George W. Bush dün gazetecilerin sorularını yanıtlarken, Türkiye’nin "kabul edebileceği" bir yardım paketi üzerinde anlaşılacağı beklentisini dile getirdi ve "Türklerle yakın bir işbirliği yapıyoruz. Türk hükümetine büyük bir saygım var. Türkiye’nin ABD yönetiminden daha iyi bir dostu yok" dedi. 
     Beyaz Saray Sözcüsü Ari Fleischer ise, "Türkiye’nin savaşa destek karşılığında ekonomik yardım paketini kabul etmesi için karar vakti gelmiştir" dedi. 
     Fleischer, konunun "şu ya da bu şekilde" çözüme kavuşacağını" belirtirken, "Türkiye ile dost olarak birlikte çalışmayı sürdürüyoruz. Ancak artık karar verme zamanı, nihai sonucun ne olduğunu öğreneceğiz" diye konuştu. 
     Türkiye ile ABD arasındaki pazarlık, dün Amerikan medyasında da geniş yeraldı. CNN televizyonu haberi, "Türkiye fiyatını artırdı, ABD Kuzey Cephesi’nden vazgeçmek zorunda kalabilir" diye duyururken, diğer televizyonlar da, TBMM kararının ABD’nin vereceği para miktarına bağlı olduğunu vurguladılar. 
     
     TÜRKİYE’NİN FİYATI’ 
     Beyaz Saray brifinginde bir ABD’li gazeteci Sözcü Fleischer’e, "Türkiye’nin böyle önemli bir konudaki kararını ilkeler yerine paraya dayandırması, Başkan Bush’u rahatsız etti mi" diye sorunca, Fleischer’in yanıtı, "Başkan, Türkiye’nin zor durumda olduğunu anlıyor. Türk hükümetinin önemli kararlar vermesi gerektini biliyor ve nihai kararı bekliyor" oldu. Sözcü, "Başkan, Türkiye ile anlaşılabileceği konusunda iyimser mi" sorusuna ise, " iyimser’ ya da iyimser değil’ diyemem" yanıtını verdi. 
     
Türkiye’nin masadaki 5 şartı      UTKU ÇAKIRÖZER, BARKIN ŞIK Ankara 

     ABD’nin "Siz yoksanız B planını uygularız" restine karşılık Ankara’nın "Savaşı siz istiyorsunuz. Askerlerinizi buradan geçirin diye yalvarmıyoruz. Bizim taleplerimizi dikkate almanız gerekir" yanıtını verdiği öğrenildi. Yeniden yürütülmeye başlatılan ekonomik, siyasi ve askeri mutabakat görüşmelerinde, Türk tarafının masaya "olmazsa olmaz" 5 koşul sürdüğü bildirildi. Edinilen bilgilere göre, Türkiye şu şartları öne sürdü 
     1 - Irak’ın geleceği ile ilgili planlarınızı tarafımıza açıklayın 
     2 - Irak’ta etnik bir bölünme Türkiye tarafından kabul edilemez 
     3 - Musul’a kadar kontrol Türkiye’de olmalı 
     4 - Musul ve Kerkük’e Saddam karşıtı koalisyona katılacak İngiliz ya da Kürt grupların girmesini istemiyoruz 
     5 - Görüşmelerde varılan mutabakatlara ilişkin yazılı taahhüt şart 
     
     Bugün masada 
     Türk-Amerikan görüşmelerinin bugün devam edeceği açıklanırken, diplomatik kaynaklar, mutabakat metni üzerinde anlaşmaya varılmaya çalışılacağını kaydetti. Kaynaklar, müzakerelerin ekonomik boyutuna ilişkin olarak ise Bush’un mektup tarzında bulunacağı bir taahhüdün yeterli olmayacağını kaydederek, "İki tarafın altına imza atacağı resmi bir belge şart" şeklinde konuştu. 
     



 SİYASET 



















</TEXT>
</DOC>
