<DOC>
<DOCNO> 121969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/soneko03.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni hükümet borsaya yaradı, döviz tutanın eli yandı... 
</HEADLINE>
<TEXT>

     Yeni hükümetin iş başına geldiği kasım ayında Borsa yatırımcısı yüksek getiri elde ederken, döviz tutanlar ağır bir kayıp yaşadı. 
     Kasım başında hisse senedine yatırım yapanlar yüzde 30'a yakın getiri sağladı. 
     Ekim sonunda 10252 düzeyinde bulunan İMKB Endeksi, özellikle seçim sonucunun alındığı 4 Kasım'dan itibaren hızla yükselişe geçti. Seçimden tek parti hükümeti çıkmasının piyasalara verdiği moralle döviz kurları hızla düşerken, aynı ivmeyle yükselen endeks, ay içinde bir ara 14000'i de geçtikten sonra, ayı 13300.4 düzeyinden kapadı. Buna göre, ay başında hisse senedi alanlar ortalama yüzde 29.7 oranında getiri elde ettiler. 
     Borsa endeksi, ekimde de uzun bir aradan sonra yüzde 15'lik yüksek bir artış göstermişti. İlk dokuz ayda kan 
     kaybı yaşanan Borsa'da ekim ve kasım aylarındaki hızlı çıkışlarla, yılbaşında hisse senedi alan yatırımcının kümülatif zararı ocak-kasım dönemi itibariyle yüzde 3.5'e geriledi. Endeks, kasımdaki artışıyla bir yıl önceki düzeyinin ise yüzde 14 üzerine çıktı. 
     
     DÖVİZ TUTANIN ELİ YANDI 
     Geçen ay döviz yatırımcısı ise ağır bir zarar yaşadı. 
     Dolarda aylık yüzde 7.6, euroda yüzde 7.1 düşüş yaşandı. 
     Ocak-kasım dönemi itibariyle ise dolar yüzde 6.1, euro yüzde 19 kazandırdı. Son bir yılda doların getirisi yüzde 4.2'de 
     kalırken, euro yüzde 16.1 kazandırdı. 
     Kasım başında dolar mevduatına yatırılan birikimlerde, aylık binde 0.3 dolayındaki faizi ve kurdaki gerileme nedeniyle yüzde 7 kayıp yaşandı. Ocak-kasım döneminde üç ay vadeli dolar mevduatı kur artışıyla birlikte yüzde 9.3, altı ay vadeli yüzde 9.7, bir yıl vadeli de yüzde 10.5 getirdi. 
     Dolar mevduatının yıllık getirisi üç ay vadelide yüzde 7.8, altı ay vadelide yüzde 3.8, bir yıl vadelide yüzde 4.8 oldu. 
     
     TL MEVDUAT 
     TL mevduat ise kasım ayında Borsa'dan sonra en iyi kazandıran araç oldu. Ay başında açılan üç ay vadeli mevduatta teorik olarak yüzde 3.5, altı ay vadelide yüzde 3.8, bir yıl vadelide yüzde 4.2 getiri oluştu. 
     Mevduatın uzun dönem itibariyle ise en iyi kazandıran tasarruf aracı olduğu belirlendi. Yılbaşından bu yana sürekli aynı vadeyle çevrilen üç ay vadeli TL mevduat hesaplarında bileşik olarak yüzde 48.6, altı ay vadelide yüzde 51.1 getiri oluştu. Bır yıl vadeli mevduatta da onbir ayda yüzde .5 net faiz birikti. 
     Son bir yılda sürekli olarak aynı vadeyle çevrilen üç ay vadeli TL mevduat bileşik olarak net yüzde 54.4, altı ay vadeli mevduat yüzde 54.8 getiri sağladı. Kasım sonunda vadesi dolan bir yıl vadeli mevduat net yüzde 58.4 getirisiyle tahsil edildi. 
     
     KAMU KAĞITLARI 
     İMKB devlet iç borçlanma senetleri performans endeksine göre kasım ayında bir ay vadeli kamu kağıtlarından yüzde 2, üç ve altı ay vadelilerden de yüzde 2.7 getiri elde edildi. 
     Ocak-kasım döneminde sürekli bir ay vadeli kamu kağıtlarıyla çevrilen birikimler yüzde 26.7, üç ay vadede tutulan fonlar yüzde 37.9, altı ay vadeli kağıtlara yatırılan fonlar yüzde .5 kazandırdı. Bir ay vadeli kağıtların yıllık bileşik getirisi yüzde 30.6, üç ay vadelilerin yüzde 42.3, altı ay vadeli kağıtların yıllık getirisi de yüzde 58.3 oldu. 
     İstanbul Altın Borsası kapanış fiyatlarına göre geçen ay altın alanlar yüzde 6.8 zarar etti. Ancak, altının ocak- kasım döneminde yüzde 23.1, son bir yıl itibariyle ise yüzde 21.1 kazandırdığı belirlendi. 
     





</TEXT>
</DOC>
