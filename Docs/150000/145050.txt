<DOC>
<DOCNO> 145050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/soneko28.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Hükümet piyasalara süratle güven vermeli 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Hükümet, süratle piyasalara güven vermeli, ekonomik istikrar programını tavizsiz uygulamalıdır'' dedi. 
     Hisarcıklıoğu, Adana İş Kadınları Derneği'nin İŞKAD düzenlediği ''Savaşın ekonomiye etkileri'' konulu toplantıda, Irak'taki savaşın sonucunda belki de bütün Ortadoğu'da yeni bir düzen kurulacağını, Türkiye'nin de bu yeni düzenin kurulma sürecinde etkin rol alması gerektiğini söyledi. 
     ''Masanın dışına itilmenin Türkiye'nin istikbali ve güvenliği için vahim sonuçlar doğuracağına'' dikkati çeken Hisarcıklıoğlu, siyasal iktidarın temel sorumluluğunun ülke yönetimini kendisine emanet eden vatandaşların refah ve güvenliğini düşünmek olduğunu kaydetti. 
     Hisarcıklıoğlu, Türkiye ekonomisinin zor döneminde çıkan savaşın sıkıntıları artırdığına işaret ederek, ''Buradan hükümeti uyarmak istiyorum. Hükümet, süratle piyasalara güven vermeli, ekonomik istikrar programını tavizsiz uygulamalıdır'' dedi. 
     Ekonominin devletin borç stokunun hacmi, vadelerin kısalığı ve reel faizlerin yüksekliği nedeniyle çok kırılgan hale geldiğini belirten Hisarcıklıoğlu, ''Bütçe ekonomik, mali, sosyal ve siyasi bütün fonksiyonlarını yitirmiş, sadece borç döndürme aracı haline gelmiştir. Faiz oranları böyle devam ettiği takdirde sonumuz iyi olmaz'' diye konuştu. 
     
     İŞSİZLİK VE YASALAR 
     Hisarcıklıoğlu, 2002 yılında işgücüne 1 milyon 143 bin kişi ilave olurken, sadece 842 bin kişiye istihdam yaratılabildiğini, işsiz sayısının 3 milyon 680 bine ulaştığını belirterek, şöyle devam etti 
     ''Türkiye'de işsizlik bu boyutlara ulaşmışken, İş Güvenliği Yasası, işçi istihdam eden işvereni cezalandırıcı niteliktedir. Bu ülkede işsizliği çözecek olan özel sektördür. Yasalarla işvereni cezalandırırsanız, işsizleri kim istihdam edecek '' 
     
     İHRACAT POLİTİKASI 
     Hisarcıklıoğlu, Türkiye'nin ihracatının da yetersiz olduğunu, sadece yüzde 6'sının komşu ülkelere yapılmasının bunun en önemli göstergesini oluşturduğunu kaydetti. 
     Türkiye'nin uluslararası rekabet gücünü hızla kaybettiğini ifade eden Hisarcıkloğlu, konuşmasını şöyle tamamladı 
     ''Bütün bu problemlere, ekonomik krizlere ve kötü yönetime rağmen, tarihi, zengin doğal kaynakları ve insan gücü potansiyeliyle büyük bir ülkeyiz. Biz bu topraklarda bin yıldır varız ve sonsuza dek de var olmaya devam edeceğiz. Bu ülke, çok sıkıntılı günler yaşamış ve defalarca tarihe gömülmek istendiği zamanlarda bile tekrar dirilmiştir.'' Seyhan Oteli'ndeki toplantıya, Adana Sanayi Odası Başkanı Ümit Özgümüş, Ticaret Odası Başkanı Şaban Baş, Ticaret Borsası Başkanı Fethi Coşkuntuncel ile çok sayıda davetli katıldı. 
     




</TEXT>
</DOC>
