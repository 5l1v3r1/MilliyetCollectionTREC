<DOC>
<DOCNO> 130200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sondun14.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz uçak gemisi Körfez'e doğru yola çıktı... 
</HEADLINE>
<TEXT>

     İngiliz uçak gemisi Ark Royal, Körfez'e gitmek üzere bugün Portsmouth limanından ayrıldı. 
     İngiltere Donanma Komutanı Amiral Davin Snelson, Ark Royal'ın bölgedeki İngiliz donanmasına katılmak üzere yola çıktığını, ancak bunun, geminin ille de Irak'a olası operasyonda rol oynayacağı anlamına gelmediğini bildirdi. 
     Ark Royal'ın ''klasik, alışılmış bir donanma görevini'' yerine getireceğini belirten Amiral Snelson, Irak'a operasyon kararının askeri değil politik olacağını söyledi ve ''Ancak Saddam'ın kararını etkileyebilmek için bu gücün orada konuşlandırılması şart gibi görünüyor'' dedi. 
     1500 askerle yola çıkan Ark Royal, önce İskoçya'da cephane ve mühimmat yükleyecek, daha sonra Akdeniz üzerinden Körfez bölgesine, aralarında helikopter gemisi HMS Ocean'ın da olduğu donanmaya ait 14 geminin yanına gidecek. 
     Ark Royal'ın bugün başlayan görevinin en az 7 ay sürmesi bekleniyor. 
     Geminin kaptanı Alan Massey ise gemi personeli arasında belirsizlik havası bulunduğunu, ancak yaş ortalaması 24 olan askerlerin kendilerine verilecek her görevi yerine getirmeye hazır olduklarını söyledi. 
     Gemideki askerlerin aileleri, yakınlarını gözyaşları içinde rıhtımdan uğurladılar. 
     İngiliz basını, resmi olarak, Haziran ayında Güneydoğu Asya'da yapılacak ''uçan balık'' tatbikatına katılmak üzere yola çıktığı açıklanan Ark Royal'ın olası Irak operasyonunda yer alması ihtimalinin çok yüksek olduğunu savunuyor. 
     DLK-ÇA 15 18 11 01 03 
     





</TEXT>
</DOC>
