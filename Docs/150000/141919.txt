<DOC>
<DOCNO> 141919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/siyaset/siy02.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
59. Hükümet’e 6 yeni isim 
</HEADLINE>
<TEXT>

Erdoğan 59. Hükümet için bakanların performanslarını inceliyor. Başkent kulislerinde AKP Lideri Erdoğan’ın MGK’daki sivil üye sayısının azalmasını istemediği konuşuluyor 
     ABDULLAH KARAKUŞ Ankara 

     AKP lideri Recep Tayyip Erdoğan başkanlığında kurulacak 59. Hükümet için geri sayım başlarken, AKP Genel Merkezi ve başbakanlık yoğun bir bakanlık kulisine sahne oluyor. 
     Başbakan Abdullah Gül’ün yeni hükümette Başbakan Yardımcısı ve Dışişleri Bakanı görevlerini beraber yürütmesine kesin gözüyle bakılırken Erdoğan ve kurmayları, başbakan yardımcılıklarından birinin boş bırakılması formülünü, "MGK’da temsil" açısından tartışıyor. Erdoğan’ın MGK’daki sivil üye sayısının azalmasını istemediği ve kabinedeki olası tırpanda bunu gözetebileceği belirtiliyor. 
     
     Ömer Çelik öne çıkıyor 
     Erdoğan’ın Gül’ün kabinesinden bazı bakanlardan memnun olmadığı ancak parti içindeki dengeler ve hükümetin geçtiği zorlu süreci gözönüne alarak önümüzdeki aylarda geniş çaplı değişiklik yapabileceği bildiriliyor. 
     Tarım Bakanı Sami Güçlü, Sağlık Bakanı Recep Akdağ ve Devlet Bakanı Mehmet Aydın’ın kabine dışında kalabileceği, Devlet Bakanı Ali Babacan’ın yerine Nazım Ekren’in geçebileceği kaydediliyor. 
     Erdoğan’ın kurmayları arasında yer alan Ömer Çelik’in hükümet sözcüsü olarak kabinede güçlü pozisyonda yer alacağı ısrarla vurgulanıyor. Ayrıca Grup Başkanvekili Faruk Çelik ile Genel Başkan Yardımcıları Dengir Mir Mehmet Fırat ve Murat Mercan’ın adı da yeni bakanlar arasında geçiyor. 
     
Kaydırma olabilir      AKP kulislerinde, Başbakan Yardımcısı Ertuğrul Yalçınbayır ile Mehmet Ali Şahin’in grup yönetimine kaydırılabileceği, Dışişleri Bakanı Yaşar Yakış’ın da ya kabine dışında kalacağı ya da AB’den sorumlu Devlet Bakanı olacağı belirtiliyor. Yeni kabinede yer almaması beklenen Turizm Bakanı Güldal Akşit’in yerine Milli Eğitim Bakanı Erkan Mumcu’nun kaydırılması bekleniyor. Mumcu’dan boşalan Milli Eğitim Bakanlığı’na ise DYP iktidarında aynı görevi üstlenen Köksal Toptan’ın getirilebileceği ifade ediliyor. 
     
     



 SİYASET 














</TEXT>
</DOC>
