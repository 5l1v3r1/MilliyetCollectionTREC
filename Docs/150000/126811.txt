<DOC>
<DOCNO> 126811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/soneko43.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bu ülke için tek çivi çakanın başımızın üstünde yeri var 
</HEADLINE>
<TEXT>

     AK Parti Genel Başkanı Recep Tayyip Erdoğan, sanayicilere seslenirken, ''Bütün işadamlarımıza açık bir taahütte bulunuyoruz bu ülke ve bu millet için bir tek çivi çakan, helal ve meşru kazancını ülke insanının hizmetine sunan herkesin başımızın üstünde yeri olacak. Aynı şekilde bu ülke için alın teri döken emekçi kardeşlerimizi de baştacı kabul edeceğiz. Hiçbir zaman ön kesen değil hep önününüzü açan olacağız'' dedi. 
     Recep Tayyip Erdoğan, İstanbul Sanayi Odası Meclis Toplantısı'na katılarak bir konuşma yaptı. Saat 15.00'deki toplantı öncesi İSO'nun Odakule binasına gelen Erdoğan, İSO yöneticileriyle bir süre beraber olduktan sonra İstanbul Adliyesi'nde ifade vermek üzere binadan ayrıldı. 
     AK Parti Genel Başkanı Erdoğan, ifade verdikten sonra yeniden İSO'ya dönerek, Meclis Toplantısı'nda konuştu. 
     Seçim öncesinde söylediklerinin gereğini yerine getirmeye çalıştıklarını ve Kopenhag Zirvesi'nden önce 20 gün içinde 14 AB üyesi ülkeyi dolaştıklarını hatırlatan Erdoğan, şunları kaydetti 
     ''Biz elimizden gelen bütün gayreti ortaya koyduk. Koşturduk, ideali yakalamaya çalıştık. İdeal olmadı ama önümüzü, yani yol haritasını gördük. Ve bu, 2004'ün Aralık'ı olarak bize verildi. Fakat bütün markajlarımızla birlikte birşeyi daha yakaladık. Eğer siz Kopenhag kriterlerinin gereğini daha önce yerine getirirseniz bu süre daha öne de çekilebilir. 
     Onlar da şu anda bir testten geçiyorlar. Ben bunu bütün görüşmelerimde söyledim. Şimdi siz sınavdan geçiyorsunuz dedim. Şimdi siz teste tabisiniz dedim. Çünkü Türkiye'nin onuruyla oynamaya kimsenin hakkı yok dedim.'' 
     
     ''DÜNYAYI FELLİK FELLİK DOLAŞMAYA MECBURUZ'' 
     Kopenhag Zirvesi'nden önce İKV, TOBB, TÜSİAD, DEİK ve TÜRSAB temsilcilerinin ellerinden geleni yaptığını vurgulayan Erdoğan, şöyle devam etti 
     ''2004'ün sonu dediler. Şimdi de bu süreç çalışıyor. Bizler yine elimizden geleni yapmaya gayret edeceğiz. Ama olur veya olmaz. Türkiye ayağının üzerinde duracak. Ayağının üzerinde dururken, ayağımızın üzerinde durmamızın vesilesi AB olmayacak. Bunun için de biz dünyayı fellik fellik dolaşmaya mecburuz. Her yeri dolaşacağız. Ekmeği ta fizanda olsa arayıp bulmamız lazım. Ben inanıyorum ki ihracatçılarımız nasıl bütün gayretleriyle saldırıyor, çalışıyorlarsa biz de şu anda yönetim olarak sayın Başbakan, hükümet başta olmak üzere elimizden gelen bütün gayretle sizlerin önünü açacak, sizlerin heyecanına heyecan katma gayreti içerisinde olacak ve böylece ortaya bir siyasi iradeyi koymanın gayretiyle birlikte koşacağız. Biz şimdi bu yarışta sizlerle beraberiz.'' 
     
     ''TÜRKİYE BÜTÜN KURUM VE KURULUŞLARIYLA PATİNAJ YAPTI'' 
     Türkiye'nin yıllarca ''adeta engelli bir ülke'' olarak yönetildiğini, geçen süre içinde birikim ve potansiyelinin harcandığını savunan Erdoğan, ''Atılan ileri adımlardan sonra geri adımlar atılmaya başlandı. Gün geldi Türkiye bütün kurum ve kuruluşlarıyla patinaj yaptı ve yürüyen Türkiye ne yazık ki durdu'' dedi. 
     Recep Tayyip Erdoğan, geçmişte hakkaniyete uygun davranılmadığını ifade ederek, kendilerinin değerlendirmelerinde hakkaniyete uymak zorunda olduklarını söyledi. 
     ''Geçmişte yönetim kirlenirken, yolsuzluklar ülkenin itibarını yaralarken, biraz kolaycılığa kaçılarak sürecin bütün yükü vebali yönetime yüklendi. Hatta bunu bir yöntem olarak benimseyenler de oldu'' diyen Erdoğan, ''Siyaset sorunlara çare, çözüm üretme sanatıdır. Eğer bunu yapamıyorsanız o zaman siyaset etmeyin. Eğer çözüm üretiyorsanız eyvallah. O zaman da zaten millet sizi alıp layık olduğunuz yere getirecektir'' şeklinde konuştu. 
     Yaşananlardan siyasetin birinci derecede sorumlu olduğunu kaydeden Erdoğan, ''Diğer kesimlerin hiçbir katkısı yoktur'' demenin haksızlık olacağını söyledi. 
     Herkesin bir muhasebe sorumluluğu bulunduğunu dile getiren Erdoğan, ''Çünkü biz ülkemizi hep birlikte ayağa kaldıracğız. Sadece Tayyip Erdoğan, sadece Sayın Kavi, sadece Sayın Sabancı tek başına bunu başaracak değil. Hep birlikte elele verirsek bunu başarabiliriz. Bu potansiyel, bu güç bu ülkede var. Yeter ki biz bize rakip olmayalım'' diye konuştu. 
     
     ''ÜRETİM HEYECANINI İLİKLERİMİZE KADAR YAŞIYORUZ'' 
     Konuşmasında, elele verip dayanışma içinde olma çağrısında bulunan Erdoğan, devamla şunları söyledi 
     ''Şimdi Türkiye yeni ufuklara açılırken, yeni bir imkan yakalamışken geçmişin muhasebesini yalnız siyasetçilerin değil herkesin yapması gerekiyor. Yeni bir Türkiye ve yeni bir ekonomik hayat için istikrara ihtiyacımız var. Ve hepimizin ortak zamana ihtiyacı var. Bu ülke için güven ve istikrarın ne anlamına geldiğini en iyi sizler biliyorsunuz. İşte siyasi istikrar yolu milletimizin iradesiyle 3 Kasım'da açıldı. Bunun için halkımıza teşekkür borçluyuz. Bu borcumuzu yeniden hatırlatıyoruz. Çünkü atacağımız büyük adımlar için üzerinde durduğumuz zemini asla unutmamamız gerekiyor. Herkesin şundan emin olmasını istiyoruz, milletin açtığı bu yol AK Parti iktidarına ve AK Parti iktidarlarında hep açık olacaktır. İstikrar yolu sadece açık kalmakla olmayacak, aynı zamanda da genişleyerek devam edecektir.'' Türkiye'nin çelişkilerden kurtularak yeniden üretim heyecanını yakalamaya mecbur olduğunu ifade eden Erdoğan, ''Biz bu heyecanı yeni meclisiyle yeni hükümetiyle iliklerimize kadar yaşamaktayız, yaşıyoruz. Bizim duyduğumuz bu heyecanın aşağıdan yukarıya toplumun bütün katmanlarına yayılması gerekir. Bu ise herkesin katkısıyla sağlanacaktır. Burada siz sanayicilerimize de şüphesiz büyük sorumluluklar düşmektedir. sizden isteğimiz, bu heyecanı üretimle taçlandırmanızdır'' dedi. 
     
     ''ÖNÜNÜZÜ AÇAN OLACAĞIZ'' 
     AK Parti lideri, işadamlarının önünü açacaklarını ifade ederken de şöyle konuştu 
     ''Size ve sizlerin şahsında bütün işadamlarımıza açık bir taahütte bulunuyoruz Bu ülke ve bu millet için bir tek çivi çakan, helal ve meşru kazancını ülke insanının hizmetine sunan herkesin başımızın üstünde yeri olacak. Aynı şekilde bu ülke için alın teri döken emekçi kardeşlerimizi de baştacı kabul edeceğiz. Ve bu konuda hiçbir zaman ön kesen değil hep önününüzü açan olacağız. Bu konuda bizleri kesinlikle gece gündüz demeden her zaman ikaz edebilir, her zaman nerede bir engel varsa bizi uyarabilirsiniz. 
     Çünkü biz, bu yoldaki gayretinizle inanıyoruz ki ülkemizi ayağa kaldıracağız.'' İşadamlarının bu yolda verdiği mücadeleye katkıda bulundukları sürece bu emanetin hakkını vermiş olacaklarını vurgulayan Recep Tayyip Erdoğan, ''Sadece sizlerin bize verdiği emaneti koruyoruz. Bu emaneti ne derece başarıyla korursak görevimizi yapmış oluruz. Hiçbir zaman bu konuda şımarma hakkına sahip değiliz. Bunun idrakiyle bu yükü götürüyoruz ve ondan dolayı da ne zaman hangi saate olursa olsun bir aksama varsa lütfen hiç çekinmeden bizi arayınız ve biz bu engelleri kaldırma sözünü burada size veriyoruz.'' 
     





</TEXT>
</DOC>
