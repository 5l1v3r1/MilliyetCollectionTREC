<DOC>
<DOCNO> 148087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun35.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon ''İngiliz güçleri Basra'da kalıcı..'' 
</HEADLINE>
<TEXT>

     İngiltere Savunma Bakanı Geoff Hoon, İngiliz güçlerinin, ''artık kalmak üzere Basra'da'' bulunduğunu bildirdi. 
     Hoon, Londra'da gazetecilere yaptığı açıklamada, İngiliz kuvvetlerinin, ''güneydeki Basra kentinin kalbine girdiğini ve artık kalmak üzere orada bulunduklarını'' söyledi. 
     Hoon, Irak'ta hava ve füze saldırılarının sürdüğünü, Güney Irak'ta İngiliz güçlerinin büyük ölçüde kontrol sağladıklarını söyledi. 
     Başbakanlık adına düzenlenen brifingde basın mensuplarının sorularını yanıtlayan Hoon, Irak'ta rejimin sonunun yaklaştığını savundu ve rejime bağlı bazı fanatik güçlerin direnişlerinin sürmesi nedeniyle bu güçlerle çatışmaların devam ettiğini ifade etti. 
     ''Basra'da büyük bir işin başarıldığını, bundan dolayı İngiliz askerlerinden gurur duyduğunu'' belirten Hoon, bir soru üzerine, hala Irak Devlet Başkanı Saddam Hüseyin ve oğullarının yerlerinden emin olmadıklarını ifade etti. Hoon, ''Kimyasal Ali'' olarak bilinen Saddam'ın kuzeni Ali Hasan El Mecid'in öldüğüne dair çok güçlü tahminler bulunduğunu, ancak şu anda bunu da doğrulayamayacağını ifade etti. 
     Kimyasal ve biyolojik silahların Irak güçleri tarafından kullanılması yolundaki tehdidin tümüyle ortadan kalktığının söylenemeyeceğini söyleyen Hoon, Irak'ta bu tür kitle imha silahlarının varlığına inandıklarını, yerel düzeyde alınacak bilgilerin ışığında bunlara ulaşacaklarından emin olduklarını ifade etti. Hoon, Saddam'a bağlı bazı güçlere bu tür silahlara karşı koruyucu giysi ve benzeri ekipmanın dağıtıldığını öne sürerken, ''Bu tür şeyler bu güçlere kendilerini kendi kullandıkları silahlardan korusun diye verilmiş'' dedi. 
     Bir başka soru üzerine, Basra'da bulunan İngiliz askerlerinin bu kentte ve kontrolü altındaki diğer bölgelerde, güvenlik tam olarak sağlanıncaya ve durum normale dönünceye kadar kalacağını belirten Hoon, ''Bundan sonra bir gün bile daha fazla kalmayız'' dedi. Hoon, Irak'ın kontrolünün Irak halkının elinde olmasını istediklerini yineledi. 
     Bu yoldaki bütün uygulamalarda BM'in varlık ve onayının da kendileri için önemli olduğunu vurgulayan Hoon, ''Irak, Irak halkı tarafından ve bu halkın yararına olacak şekilde yönetilmeli'' dedi. 
     Hoon, bu arada Basra'daki halkın buradaki rejime bağlı kuvvetlere karşı bazı tepkiler geliştirmeye başladıklarını da öne sürerken, ''Aslında zaten her yerde görülen direniş rejime bağlı güçlerce sürüyor. Rejim gidince bu güçler de direnmeyi bırakacaklar, çünkü bunun için sebepleri kalmayacak'' görüşünü savundu. 
     İngiltere Savunma Bakanı, Bağdat ve Basra'nın dışındaki yerlerdeki durumun sorulması üzerine de, ''Buralarda fotoğraf biraz daha karışık. Ama örneğin Nasıriye'de güvenliğin biraz daha artırıldığını, ancak Kerbela ve benzeri bir-iki yerde durumun bu kadar iyi görünmediğini söyleyebilirim. Direnişler sürüyor. Ancak bizim çabalarımız da sürüyor, güvenliğin artırılması için'' diye konuştu. 
     Cumhuriyet Muhafızları'nın önemli sayılabilecek bir bölümünün ''evlerine gittikleri'' iddiasında da bulunan Hoon, savaş bölgelerinde tamamen sağlam ve işler durumda terkedilmiş tankların bulunmasını bunun delili olarak gösterdi. Hoon, ''Buradan da anlaşılıyor ki rejimin baskısının kalktığı yerlerde bu kesim de rejim için savaşmayı tercih etmiyor'' dedi. 
     Güney Irak'a olan insani yardımların da artırılmasına çalışıldığına işaret eden Hoon, savaş sonrası ihaleler konusunda çıkan tartışmaların hatırlatılması üzerine, bu tartışmaların farkında olduğunu belirtti ve ''Ancak Irak, Irak halkınındır ve savaş sonrası yeniden yapılanma ihaleleri ve benzeri kararları almak da Irak ve liderlerinin hakkıdır'' dedi. 
     Hoon, savaş sürerken Saddam'ın ölmesi ya da yakalanmasının da süreci kolaylaştıracağını savundu. 
     





</TEXT>
</DOC>
