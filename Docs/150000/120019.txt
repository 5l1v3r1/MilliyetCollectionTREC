<DOC>
<DOCNO> 120019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo31.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Bursaspor maçında patlama yapacağımı hissetmiştim... 
</HEADLINE>
<TEXT>

     Bursaspor maçında attığı gollerle tüm dikkatleri üzerine çeken Fenerbahçe'nin Brezilyalı golcüsü Washington, ''Bursaspor maçında patlama yapacağımı hissetmiştim'' dedi. 
     Caddebostan'daki evinde gazetecilerin sorularını yanıtlayan Brezilyalı futbolcu, son maçlarda takıma uyum sağladığını belirterek, ''Panathinaikos ve Galatasaray maçlarında iyi oynamıştım. Bursaspor maçına çıkmadan önce 'Bu maç senin maçın, artık patlama yapmalısın' dedim ve çıkıp 3 gol attım, dediğimi yaptım'' diye konuştu. 
     Yedek kalınca üzüldüğünü ifade eden Washington, şöyle devam etti 
     ''Yedek kalmaya alışık değilim. Oyuna sonradan girince konsantrasyonumu kaybediyorum. Samsunspor maçında da yedek kalınca çok üzüldüm. Benim Brezilya'daki maçlarda özelliğim, maçın sonuna kadar sahada kalıp, son dakikalarda attığım gollerle oyunu değiştirmekti. Orada çoğu zaman son dakikalarda attığım gollerle takımı kurtarmıştım. Fenerbahçe'de de bana bu şansın verilmesini istiyorum.'' 
     
     ''ORTEGA ÇOK İYİ FUTBOLCU'' 
     Washington, Arjantinli yıldız Ortega'nın oynamadığı maçlarda çok gol atmalarının tesadüf olduğunu söyledi. 
     Ortega'nın çok iyi bir oyuncu olduğunu vurgulayan Brezilyalı futbolcu, ''Çok gol atmamızın, onun oynamaması ile ilgisi yok. Son maçlarda takım olarak yükselişimiz var. Birbirimize ve sisteme alıştık. Ortega'nın bu eleştirilerden etkileneceğini sanmıyorum. Buraya gelince daha iyi oynayacaktır ve onunla da çok gol atabileceğimizi gösterecektir'' diye konuştu. 
     
     ''YABANCI OYUNCULAR UYUM SIKINTISI ÇEKİYOR'' 
     Türkiye'ye gelen yabancı oyuncuların uyum sağlamasının zor olduğunu anlatan Washington, ''Ben de bunun sıkıntısını çektim. Saha içinde bu durum beni çok etkiledi. Ancak şu anda bunu aştım. İlerleyen haftalarda daha iyi olacağım'' dedi. 
     Galatasaray ile sorun yaşayan vatandaşı Felipe'nin, çok iyi dostu olduğunu dile getiren Brezilyalı futbolcu, ''O çok iyi bir futbolcudur. Eğer giderse Galatasaray onun yokluğunu hissedecektir. Brezilyalıların adaptasyon sorunu yaşadığı bir gerçek. Ama bunun nedenini kimse bilmiyor'' şeklinde konuştu. 
     
     ''AVRUPA'DA ŞANSSIZDIK'' 
     Washington, Fenerbahçe'nin Avrupa kupalarından elenmesini şanssızlığa bağladı. 
     Brezilyalı golcü, İstanbul'daki Panathinaikos maçında iyi oynadıklarını belirterek, ''Ancak erken gol yedik, sonra çok kaçırdık. Biz zaten turu burada kaybetmiştik'' dedi. 
     Panathinaikos ile yaptıkları 2. maçtaki hatalarından dolmayı kimsenin Rüştü'yü eleştirmemesi gerektiğini ifade eden Washington, ''Rüştü dünyanın en iyi kalecilerden biri. Fenerbahçe'de kredisi çok fazladır. Hatalı goller yiyip, takımına maç kaybettirebilir. Kimse onu eleştirmesin'' diye konuştu. 
     Bursaspor maçında attığı golleri taraftara armağan ettiğini kaydeden Washington, ''Her golden sonra formamı öperek, bu formayı ne kadar sevdiğimi ve saygı duyduğumu gösterdim. Taraftar da beni yanına çağırdı. Bundan sonraki maçlarda onları çok daha fazla sevindirip, onlarla bütünleşeceğim'' dedi. 
     Washington, bu sistem ve oyun şeklini sürdürmeleri durumunda lig sonunda şampiyonluğa ulaşacaklarını, kendisinin de şampiyonluğa yetecek kadar gol atacağını söyledi. 
     6-0 kazandıkları Galatasaray derbisine de değinen Brezilyalı futbolcu, ''Anormal bir sonuçtu. Ben de çok sevindim ve mutlu oldum. Bu skorla tarihe geçtik'' diyerek sözlerini tamamladı. 
     





</TEXT>
</DOC>
