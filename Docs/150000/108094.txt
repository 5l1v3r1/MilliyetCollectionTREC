<DOC>
<DOCNO> 108094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/soneko19.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile 200 mliyon dolarlık hibe anlaşması imzalandı... 
</HEADLINE>
<TEXT>

     ABD'nin Türkiye'ye verdiği 200 milyon dolarlık Hibe Anlaşması Hazine Müsteşarı Faik Öztrak ile ABD'nin Ankara Büyükelçisi Robert Pearson tarafından imzalandı. 
     Hazine Müsteşarlığı'nda düzenlenen törende ekonomiden sorumlu Devlet Bakanı Masum Türker de hazır bulundu. 
     Türker, burada yaptığı konuşmada, hibenin uygulanmakta olan programa uluslararası alanda verilen desteğin bir göstergesi olması bakımından kendileri tarafından son derece önemli olarak nitelendirildiğini söyledi. 
     Bakan Türker, Türkiye'nin yakın geçmişte binlerce vatandaşını teröre kurban vermiş olmanın acısıyla Amerikan halkının terör konusunda yaşadıklarını son derece iyi anladığını ifade etti. Türk-ABD Ekonomik Ortaklık Komisyonu toplantısının birincisinin şubat ayında yapıldığını hatırlatan Masum Türker, iki ülke arasındaki ekonomik ve ticari konuların geniş kapsamlı olarak ele alınacağı toplantıların ikincisinin gelecek aylarda yapılmasının öngörüldüğünü bildirildi. 
     
     NİTELİKLİ SANAYİ BÖLGELERİ 
     Türker, Nitelikli Sanayi Bölgeleri'ne ilişkin yasal sürecin ikinci toplantı öncesinde tamamlanması yönündeki beklentileri bulunduğunu ifade etti. 
     Masum Türker, Nitelikli Sanayi Bölgeleri'nin oluşturulması sürecinde yüksek teknoloji ürünleri başta olmak üzere, yabancı sermayeyi çekecek yatırım potansiyelinin yanı sıra tekstil ve konfeksiyon ürünlerini de içerecek kısa dönemli ticaret potansiyelinin de dikkate alınmasının Türkiye açısından önem taşıdığını söyledi. 
     Ekonominin yeniden büyüme trendine girdiğini anlatan Türker, sıkı maliye politikasının desteği ile enflasyonun son 5 yılın en düşük seviyelerine indirildiğini ve ekonominin bütününe bakıldığında uygulanan politikaların sayesinde ekonominin daha dirençli bir yapıya kavuştuğunu kaydetti. 
     Yabancı sermayenin önündeki engellerin kaldırılmasına yönelik çabaların yürütüldüğünü hatırlatan ekonomiden sorumlu Devlet Bakanı Türker, ''Önümüzdeki dönemde daha fazla Amerikan firmasını ülkemizde görmek arzumuzu ifade etmek istiyorum'' dedi. 
     Türker, alınan 200 milyon dolarlık hibenin 18 aylık dönemde Türkiye'nin dış borç geri ödemelerinde kullanılacağını bildirdi. 
     Bakan Türker, ayrıca Afganistan'da uluslararası barış gücü komutasını yürüten Türk Silahlı Kuvvetleri'nin ekipman ve diğer ihtiyaçlarının karşılanmasına katkıda bulunmak amacıyla ABD tarafından 28 milyon dolarlık bir hibe daha temin edildiğini ifade etti. 
     
     SORULAR 
     Türker, bir gazetecinin Devlet eski Bakanı Kemal Derviş'in ABD'de IMF yetkilileriyle görüşme yapacağını hatırlatarak, ''bundan haberiniz var mıydı '' sorusuna ''Basından öğrendim, bu rahatsız etmedi herhalde bir bildiği vardır'' yanıtını verdi. 
     Hibenin kullanımına ilişkin bir soruya karşılık Türker, ''Şarta bağımlılık yok ancak, şeffaflık çerçevesinde dış borç geri ödemesinde kullanılacağını belirttik'' dedi. Türker, tekstil ve konfeksiyonda ilişkin taleplerinin sürdüğünü de bildirdi. 
     
     BÜYÜKELÇİ PEARSON 
     ABD'nin Ankara Büyükelçisi Robert Pearson'da yaptığı konuşmada ''Hibemiz Türkiye'nin daha yüksek refaha ulaşması çabasına somut ve doğrudan bir ifadesidir'' dedi. 
     ABD'nin Ankara Büyükelçisi Robert Pearson ise Türkiye ile ABD'nin terörizme karşı yürütülen global savaşta değişmez müttefikler olduğunu belirterek şunları söyledi 
     ''Güçlerimizin terörizme karşı savaşmasıyla hepimiz kendimizi güvende hissedebiliyoruz. Bu soylu bir uğraştır. Biz, Türkiye ile bu çabayı birlikte göstermekten dolayı gururluyuz. Bu hibe anlaşması Türkiye'nin, Afganistan'da omuz omuza ve terörizme karşı savaşın her yönünde üstlendiği role ilişkin şükran duygularımızın bir ifadesidir.'' 
     
     "HİBE, DESTEĞİMİZİN VE GÜVENİMİZİN SİMGESİDİR" 
     Pearson, hibenin Türkiye'nin sürdürülebilir büyümeye ulaşabilmesine olan desteklerinin ve güvenlerinin bir simgesi olduğunu bildirdi. Robert Pearson, reformların Türkiye'ye uzun vadeye yönelik, yalnızca yakın zamanda değil,gelecek kuşaklara kadar uzanan yararlar sağlayacağını şekilde sürdürülebilir bir büyüme sağlayacağını bildiklerini söyledi. 
     
     HAZİNE MÜSTEŞARI FAİK ÖZTRAK 
     Hazine Müsteşarı Faik Öztrak da yaptığı konuşmada, Türkiye'nin, ABD'ye olabilecek ihracat potansiyelinin kısa dönemli ihracat potansiyelinin artırılması amacıyla Amerikan yönetiminin daha esnek bir tavır almasının beklentileri arasında olduğunu kaydetti. 
     Hibenin, krizlerle mücadelede öncelikle ülkelerin programı kararlılıkla uygulamaları halinde, uluslararası camia tarafından desteklenmesi gerektiğini savunan bir ülkeden alındığını vurgulayan Öztrak, ''bu destek hem iç, hem de dış piyasalara kararlılıkla sürdürülmekte olduğunu ve başarıl sonuçlar doğurmakta olduğunu göstermektedir'' dedi. 
     





</TEXT>
</DOC>
