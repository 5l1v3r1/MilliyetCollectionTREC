<DOC>
<DOCNO> 138806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur38.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere Bakanlar Kurulu'nda imzaya açıldı 
</HEADLINE>
<TEXT>

     Devlet Bakanı ve Başbakan Yardımcısı, Hükümet Sözcüsü Abdüllatif Şener, Türk Silahlı Kuvvetleri'nin yurtdışına gönderilmesi veya yabancı silahlı kuvvetlerin Türkiye'de bulundurulması ya da geçişine ilişkin Başbakanlık tezkeresinin bugün TBMM Başkanlığı'na sevk edileceğini bildirdi. 
     Şener, Bakanlar Kurulu toplantısının ardından Başbakanlık Merkez Binası'nda düzenlediği basın toplantısında, toplantıda görüşülen konulara ilişkin açıklamalarda bulundu. 
     Bakanlar Kurulu'nun bugünkü gündeminde tek bir madde bulunduğunu bildiren Şener, ''ABD'nin Irak'a yapacağı operasyon ve sonrasına ilişkin değerlendirmeler yapıldığını'' söyledi. 
     ABD ile askeri, siyasi ve ekonomik konularda mutabakat arayışı, ve bu mutabakat arayışına yönelik gelişmelerin devam ettiğini belirten Başbakan Yardımcısı Şener, şöyle devam etti 
     ''Bugünkü toplantıda önce siyasi mutabakat çalışmaları çerçevesinde gelinen nokta ve ayrıntılar üzerinde Bakanlar Kurulu üyelerine bilgi verildi. Daha sonra askeri mutabakata ilişkin çalışmalar ve gelinen noktaya ilişkin bilgi verildi ve ardından da ekonomik konular ayrıntılı bir şekilde aktarıldı. 
     
     ''GELİŞMELER TATMİN EDİCİ BULUNMADI...'' 

     Siyasi, askeri ve ekonomik konularla ilgili sürdürülen bu müzakereler dışında ayrıca, muhtemel bir operasyonun Türkiye'ye etkileri, Türkiye'nin çıkarlarının hassas bir şekilde korunabilmesi için hükümetimizin alması gereken önlemler, diğer ülkelerin ABD operasyonu karşısındaki tutum ve değerlendirmeleri ele alınmış, müzakere edilmiş, tüm bakan arkadaşlarımız görüş ve düşüncelerini ifade etmişlerdir. 
     Bu müzakereler sırasında Bakanlar Kurulu üyelerimizin önemli bir kısmı, gelişmeleri tatmin edici bulmamışlardır.'' Buna karşın, Başbakanlık tezkeresinin TBMM'ye sevkine karar verildiğini, tezkerenin bakanların imzasına açıldığını ve büyük bölümünün tamamlandığını kaydeden Şener, bir soru üzerine Başbakanlık tezkeresinin, ''Türk Silahlı Kuvvetleri'nin yabancı ülkelere gönderilmesine veya yabancı silahlı kuvvetlerin Türkiye'de bulundurulması ya da geçişine ilişkin' olduğunu söyledi. 
     Şener, Başbakanlık tezkeresinin bugün TBMM'ye sevk edileceğini bildirdi. 
     





</TEXT>
</DOC>
