<DOC>
<DOCNO> 118247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko07.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haftalık piyasa beklentileri... 
</HEADLINE>
<TEXT>

     Seçimden AK Parti'nin tek başına iktidarının çıkmasıyla büyük bir çıkış yakalayan Borsa'da, bu hafta hareketin yönünü oluşturacak beklentiler yine iç siyasette odaklanıyor. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, hisse senetleri piyasasının seçimleri her zaman yeni umutların başlangıcı olarak gördüğünü, bu seçimlerde de geleneğin bozulmadığını kaydetti. 
     1991 seçimlerinde yüzde 75, 1995 seçimlerinde yüzde 44 yükseliş gerçekleştiren, 1999 seçimlerinin ardından AB beklentisi ile tarihinin en önemli rallisini yapan endeksin, 3 Kasım seçimleri sonrasında da rekor kırarak Türk lirası bazında haftalık yüzde 41 getiri sağladığını anımsatan Yüksel, geçen hafta içinde, arka arkaya olumlu haberler geldiğini ve çıkışın devamını bu haberlerin sağladığını bildirdi. 
     Haftanın son işlem gününde 15,000 güçlü direncine yaklaşılmasının yoğunlaşan kar satışlarını beraberinde getirdiğini belirten Yüksel, şunları kaydetti. 
     ''Bu hafta kar satışlarının nerede alıcılarla karşılaşacağı oldukça önemli. Alıcılar dikkatle takip edilmeli. Bu hafta hareket yönünü belirleyecek olan ana etmen, iç siyaset olacak gibi. Başbakanın ve kilit bakanlıkların kimliği piyasalardan güvenoyu alacak, yön tayininde etkin olacak.'' 

     
</TEXT>
</DOC>
