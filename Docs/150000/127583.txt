<DOC>
<DOCNO> 127583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sondun12.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz savaş karşıtları Bağdat'a gidiyor... 
</HEADLINE>
<TEXT>

     İngiliz savaş karşıtlarının gönüllü ''canlı kalkan'' olmak üzere gelecek ay Irak'ın başkenti Bağdat'a gidecekleri bildirildi. 
     İngiliz basınında yer alan haberlere göre, Irak'tan izin alan İngiliz savaş karşıtlarına, Amsterdam, Brüksel, Paris, Zürih, Milano, Saraybosna ve İstanbul üzerinden yapacakları Irak'a yolculukları sırasında, bu kentlerden de katılımın olması bekleniyor. 
     Savaş karşıtlarının, halkın ihtiyaçlarına yönelik elektrik santralları ve su kaynakları gibi kilit önemdeki yerlerin önünde ''canlı kalkan'' görevi yapmak istedikleri belirtildi. 
     İngiltere'den bölgeye gidecek savaş karşıtlarını eski bir Kraliyet Donanması mensubu olan emekli deniz piyadesi Kenneth Nichols'ün örgütlediğine dikkat çeken gazeteler, bu kişinin Körfez Savaşı'nda rol oynayan madalya sahibi bir asker olduğuna işaret ettiler. 
     Gazeteler, 33 yaşındaki Nichols'ün öncülük ettiği ''canlı kalkan'' gücünün, Körfez'de yeni bir savaşı önlemeyi amaçladığı ve 10 Ocak'ta bölgeye doğru yola çıkmayı planladığı kaydedildi. 
     Konvoyun en geç 24 Ocak'ta, ABD Başkanı George Bush'un Irak'ın BM kararlarını yerine getirip getirmediğine dair açıklamasından 3 gün önce Irak'ta olacağını belirten Kenneth Nichols, ekipte yer alacak her bir savaş karşıtının kendisini önemli köprülere, karayollarına, elektrik santrallarına ve benzeri yerlere bağlayarak savaşın önünde ''canlı kalkan'' olacağını söyledi. 
     Ekipte yer almaya hazırlanan 21 yaşındaki Matt Barr, Irak halkının Batı'da da kendilerini düşünen insanlar olduğunu bilmeleri gerektiğini belirtti. 28 yaşındaki öğrenci Jo Wilding ise ''Mutlaka onlar için yapabileceğim bir şeyler olduğunu biliyorum ve elimden geleni yapacağım'' dedi. 
     





</TEXT>
</DOC>
