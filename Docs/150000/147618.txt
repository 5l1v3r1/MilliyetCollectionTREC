<DOC>
<DOCNO> 147618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur41.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite öğrencisi kuru sıkı tabanca ile otobüs kaçırdı 
</HEADLINE>
<TEXT>

     Erzincan-Sivas karayolunda yolcu otobüsünü kaçıran kişinin, Atatürk Üniversitesi'nde öğrenci olduğu, Ankara'ya gitmek için kuru sıkı tabanca kullanarak otobüsü kaçırdığı öğrenildi. 
     Erzincan Vali Vekili Mahmut Şirinoğlu, Erzincan-Sivas karayolunda Es Adaş firmasına ait bir yolcu otobüsünün, sürücüsünün tabancayla tehdit edilerek kaçırıldığı yolunda ulaşan bilgi doğrultusunda güvenlik güçlerinin harekete geçtiğini, otobüsün Refahiye girişinde yapılan müdahaleyle durdurulup, kaçıran şahsın etkisiz hale getirildiğini bildirdi. 
     Otobüsü kaçıran kişinin, Atatürk Üniversitesi Çevre Mühendisliği Fakültesi'nde son sınıf öğrencisi Şahmet Kalmaz olduğunun öğrenildiğini belirten Şirinoğlu, şöyle konuştu 
     ''İlk ifadesine göre, olayda herhangi bir ideolojik neden yok. Erzincan'a kadar bileti olduğunu belirten öğrenci, Ankara'ya gitmek için böyle bir eyleme kalkıştığını söyledi. Yolcularımızın sağlık durumları iyi. Öğrenci hakkında soruşturma sürdürülüyor.'' Bu arada, Şahmet Kalmaz isimli öğrencinin otobüse Erzurum'dan bindiği, otobüsün Erzincan'dan hareketinden sonra elindeki kuru sıkı tabancayla sürücüyü tehdit ettiği kaydedildi. 
     





</TEXT>
</DOC>
