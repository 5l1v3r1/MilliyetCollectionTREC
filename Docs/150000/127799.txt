<DOC>
<DOCNO> 127799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko39.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Autoshow Fuarı'nın tarihi belirlendi... 
</HEADLINE>
<TEXT>

     Seçim dönemine rastladığı için ertelenen 9. Uluslararası Otomobil ve Aksesuarları Fuarı Autoshow , 25 Nisan-4 Mayıs tarihleri arasında CNR Expo'da gerçekleştirilecek. 
     Türkiye Otomobil Distribütörleri Derneği TODD ile varılan anlaşma sonucu tarihi kesinlik kazanan fuarın, 100 bin metrekarelik dev bir alanda düzenlenmesi planlanıyor. 
     ITF-İstanbul Fuarcılık ve TODD işbirliği ile gerçekleştirilecek fuara, yerli ve yabancı 100'ün üzerinde firma ve 30'dan fazla marka katılacak. 
     ITF-İstanbul Fuarcılık'tan yapılan açıklamaya göre, Autoshow 2003 Fuarı'nda firmaların son modelleri ilk kez görücüye çıkacak. 
     Son model ürünlerin cazip kampanyalarla satışa sunulacağı fuarda, otomobilseverler firmaların düzenledikleri şovları da izleme şansını bulacaklar. 
     Mercedes, BMW, Hyundai, Volkswagen, Toyota, Tofaş, Ferrari, Volvo, Nissan, Alfa Romeo, Chrysler, Opel, Saab, Daewoo, Dacia, Daihatsu, Jaguar, Mazda, Peugeot, Porsche, Renault, Rover, Seat, Skoda, Subaru, Suzuki, Kia ve Audi gibi firmaların fuara çok geniş bir ürün yelpazesiyle katılacakları bildirildi. 
     İstanbul'un en görkemli, eğlenceli ve pahalı gösterisini 500 bin kişinin ziyaret etmesi bekleniyor. 
     Otomotivciler, daralan pazar, erken seçim ve muhtemel Irak operasyonunu dikkate alarak, Autoshow Fuarı'nın bir yıl daha ertelenerek 2003 yılında yapılmasını istemişlerdi. 
     





</TEXT>
</DOC>
