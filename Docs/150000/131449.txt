<DOC>
<DOCNO> 131449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko01.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Krueger "Şu aşamada ilave mali kaynak konusu görüşmedik" 
</HEADLINE>
<TEXT>

     IMF Birinci Başkan Yardımcısı Anne Krueger, şu aşamada ilave mali kaynak konusunu görüşmediklerini, eğer ileride ihtiyaç duyulursa o zaman bunun görüşülebileceğini söyledi. 
     Ankara'daki temaslarını tamamlayan Krueger, bu sabah Lufthansa havayollarına ait uçakla Türkiye'den ayrıldı. 
     Anne Krueger, hareketinden önce Anadolu Ajansı muhabirinin, ''ekonomik program için ilave mali yardımda bulunmayı planlıyor musunuz '' şeklindeki sorusu üzerine, bu konunun, Ankaradaki temasları çerçevesinde yürütülen görüşmelerde ele alınmadığını, görüşülmediğini söyledi. 
     Krueger, ''şu aşamada ilave mali kaynak konusunu görüşmedik, eğer ileride ihtiyaç duyulursa o zaman bunu görüşürüz'' dedi. 
     Çarşamba günü öğleden sonra İstanbul'a gelen Krueger, TÜSİAD ve Türkiye Bankalar Birliği yetkilileriyle görüşmüştü. 
     Perşembe sabahı Ankara'ya geçen Krueger, burada, sırasıyla Hazine Müsteşarı Faik Öztrak, BDDK başkanı Engin Akçakoca, Merkez Bankası Başkanı Süreyya Serdengeçti, Maliye Bakanı Kemal Unakıtan, Devlet Bakanı Ali Babacan, Devlet Bakanı ve Başbakan Yardımcısı Abdüllatif Şener ve Başbakan Abdullah Gül ile görüştü. 
     Temaslarını, akşam saatlerinde yaptığı yazılı açıklamayla değerlendiren Krueger, hükümetin yüzde 6.5'lik faiz dışı fazla taahhüdünü bildirdiğini, büyüme, enflasyon ve programa bağlılık konusundaki niyetlerin eyleme dönüştürülmesi konusunda mutabık kalındığını vurgulamıştı. 
     





</TEXT>
</DOC>
