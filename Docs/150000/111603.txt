<DOC>
<DOCNO> 111603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun16.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan ABD yönetimine uyarı... 
</HEADLINE>
<TEXT>

     İran, ABD yönetiminden, Irak'a yönelik olası askeri harekat sırasında savaş uçaklarının İran hava sahasını ihlal etmemesini istedi. 
     Dışişleri Bakanlığı sözcüsü Hamid Rıza Asefi, düzenlediği basın toplantısında, ''Hiçbir ülkenin böyle bir yanlışı yapmayacağını umuyoruz. Silahlı kuvvetlerimiz, İran'ın hava ve kara sahasını savunmaya hazırdır. Yabancı uçakların hava sahamıza girmesi kabul edilemez'' dedi. 
     Asefi, Savunma Bakanı Tuğgeneral Ali Şamhani'nin Kuveyt gazetesi El Rai El Aam'a verdiği demeçte, ''istemeden İran hava sahasını ihlal eden Amerikan savaş uçaklarının düşman olarak görülmeyeceğini'' söylediğinin hatırlatılması üzerine, ''Şamhani'nin demecinin tam olarak yansıtılmadığını söylediğini, gazetenin düzeltme yapması gerektiğini'' söyledi. 
     Kuds gazetesi de, Şamhani'nin Kuveyt gazetesine böyle bir açıklama yapmadığını söylediğini yazdı. 
     





</TEXT>
</DOC>
