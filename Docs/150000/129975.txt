<DOC>
<DOCNO> 129975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sondun17.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı kadınlar ilk kez stadyumda maç izledi... 
</HEADLINE>
<TEXT>

     İran'da ilk kez bir futbol kulübü, kadınların maçı stadyumda izlemesine izin verdi. 
     İran'da dün 6 kadın, başkent Tahran'ın batısındaki Hodro Stadyumu'nda birinci lig takımlarından evsahibi Peykan ile Şiraz takımı Bark arasında oynanan maçı izledi. 
     Peykan menajeri Mehdi Dadras, taraftarları müstehcen tezahüratlarda bulunmadığı için kadınların maçı izlemesine izin verdiklerini, ayrıca kadınların varlığının futbolcuların moralini yükselttiğini söyledi. 
     Maçı izleyenlerden 17 yaşındaki Seher Elvandi adlı genç kız, duygularını, ''Rüyam gerçek oldu. Stadyumda olduğuma inanamıyorum'' diyerek açıkladı. 
     Elvandi, erkeklerin kendilerine başka dünyadan farklı yaratıklarmış gibi baktığını da ifade etti. 
     İranlı yetkililer, kadınlara stadyum yasağı için, maç sırasında yapılan kötü tezahüratları gerekçe gösteriyor. 
     
     AFGANİSTAN 
     Öte yandan Afganistan'ın batısındaki Herat ilinin Valisi İsmail Han, kadınların eğitimiyle ilgili yasaklara yenilerini ekledi. 
     Yetkililer, yeni kısıtlamayla, kadınların özel kurslarda erkek hocalardan ders almasının yasaklandığını belirtti. 
     Zaten erkek-kadın ayrı sınıflarda kurs görüyor olmasına rağmen, yasaklara, kadınların erkeklerin dersi olduğu sırada aynı binada ders yapmaları da eklendi. 
     Yasaklara uyulmadığı taktirde kursların kapatılacağı kaydedildi. 
     Eleştirmenler, yasakların, özellikle İngilizce öğretmenlerinin azlığı nedeniyle şehirdeki kadınların dil kurslarını sekteye uğratacağını belirtiyor. 
     





</TEXT>
</DOC>
