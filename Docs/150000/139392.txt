<DOC>
<DOCNO> 139392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun14.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki Awacs uçakları Irak'ta operasyona katılmayacak 
</HEADLINE>
<TEXT>

     Almanya Dışişleri Bakanı Joschka Fischer, Türkiye'deki AWACS tipi erken uyarı uçaklarının Irak'ta olası operasyona katılmayacaklarını söyledi. 
     Fischer, Alman 2. televizyon kanalı ZDF'ye yaptığı açıklamada, AWACS uçaklarının sadece savunma amaçlı görev yapacaklarını belirtti. Alman Bakan, ''Bu uçakların, olası Irak harekatında, örneğin hedef tespit edip bunu komuta merkezine bildirmek gibi bir görevleri olmayacak'' dedi. 
     NATO'nun Türkiye'ye askeri yardım yapılması konusunda üye ülkelere ilettiği ek taleplerle ilgili olarak da, Fischer, ''Biz yaptığımız savunma yardımının yeterli olduğuna inanıyoruz. Diğer üye ülkeler de üzerlerine düşeni yapmalılar'' diye konuştu. 
     Fischer, Irak konusunda ABD ile Almanya arasındaki görüş ayrılıkları hakkında da, ''Demokrasiler arasındaki ittifak, farklı görüşleri de kaldırabilmeli. Almanya güvenilir bir müttefiktir ve Atlantik ötesi ilişkilerin gerekliliğinden şüphe duymamaktadır'' dedi. 
     





</TEXT>
</DOC>
