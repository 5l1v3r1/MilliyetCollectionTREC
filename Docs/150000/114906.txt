<DOC>
<DOCNO> 114906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur02.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Medyada seçim yasakları 27 Ekim'de başlıyor 
</HEADLINE>
<TEXT>

     Yüksek Seçim Kurulu'nun YSK , 3 Kasım'da yapılacak milletvekili genel seçimine ilişkin yayın ilkelerini düzenleyen kararı Resmi Gazete'nin bugünkü sayısında yayımlandı. 
     Star televizyonu ve Akşam gazetesinin başvurusu üzerine alınan kararda, 27 Ekim Pazar gününden itibaren oy verme gününden önceki gün olan Cumartesi saat 18.00'e kadar yazılı basın ile radyo ve televizyonların yayınlarında uymaları gereken kurallar şöyle sıralandı 
     -Özel radyo ve televizyon kuruluşları TRT'de yayınlanacak siyasi parti konuşmalarını, bütün konuşmaları yayınlamak koşuluyla aynı gün ve saatte yayınlayabilecekler. Bu kuruluşlar, TRT'de yayınlanacak konuşmalar dışında siyasi parti propaganda konuşmaları yayınlayamayacakları gibi propagandaya ilişkin herhangi bir yayın da yapamayacaklar. 
     -Yazılı, sözlü ve görsel basın, siyasi bir partinin lehinde veya aleyhinde ya da vatandaşın oyunu etkileyebilecek yayınlar yapamayacak, siyasi reklam yayınlamayacaklar. 
     -Kamuoyu araştırmaları, anketler, tahminler, bilgi iletişim telefonları yoluyla mini referandum gibi adlarla yayınlar yapılamayacak. 
     -Bu dönemde, siyasi partilerin propaganda çalışmaları, mitingleri ve her türlü etkinlikleri yalnızca siyasi bir partinin propagandasına yönelik olmamak, bütün siyasi partilerin katılımına açık olmak koşuluyla yazılı basın radyo ve televizyonlarda yorum yapılmaksızın haber olarak yayınlanabilecek. Ancak bu yayınlarda, siyasi partilerin propaganda etkinliklerinin haber formatına uygun biçimde, kısa konuşma ve görüntülerle yayınlanması, yalnızca bir siyasi partinin propagandasına yönelik yayından kaçınılması zorunlu olacak. 
     -Radyo ve televizyonlarda oy verme gününden önceki son 7 günlük sürede yine yalnızca bir siyasi partinin propagandasına yönelik olmamak, seçime katılan bütün siyasi partilerin katılımına açık olmak koşuluyla açık oturum ve benzeri tartışma programları yapılabilecek. Bu tür yayınlarda, radyo ve televizyon kuruluşları tarafsızlık ve adalet ilkesine uyacaklar. 
     





</TEXT>
</DOC>
