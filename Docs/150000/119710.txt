<DOC>
<DOCNO> 119710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun15.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıl Dany, D'estaing'e hakettiği yanıtı verdi... 
</HEADLINE>
<TEXT>

     Avrupa Parlamentosu Yeşiller Grubu milletvekili Daniel Cohn-Bendit, Avrupa Konvansiyonu Başkanı ve Fransa'nın eski Cumhurbaşkanı Valery Giscard d'Estaing'in Türkiye hakkındaki konuşmasının, ''akılcı bir konuşmadan çok hakarete girdiğini'' söyledi. 
     Liberation gazetesinin bugünkü sayısı için demeç veren Cohn-Bendit, Giscard d'Estaing'in 8 Kasım'da ''Türkiye'nin bir Avrupa ülkesi olmadığı ve AB'ye üye olmasının AB'nin sonu olacağını'' söylediği konuşmayı yorumlayarak, ''O zaman neden Giscard d'Estaing Cumhurbaşkanı iken aynı yaklaşımı sergilemedi'' dedi. 
     Cohn-Bendit, ''Çünkü o zamanlar, Akdeniz'in SSCB'ye karşı bir NATO üyesi ülke olarak Türkiye'ye ihtiyacımız vardı. Türkiye, Sovyet karşıtı Avrupa'nın doğal parçasıydı. Buna karşılık, totaliter rejimin çöküşünden sonra bir devlet gerçeği bir yalana dönüşebilir'' diye konuştu. 
     Türkiye'nin AB'ye üyeliği konusunda değerlendirmede bulunan Cohn-Bendit, ''Türkiye'nin, İslam ile demokrasi arasında özgün bir sentez olmak istiyor gibi göründüğünü, bunun da başka Müslüman ülkelere model oluşturabileceğini'' söyledi. 
     Cohn-Bendit, ''Türkiye'nin demokratikleşmesi ve ülkedeki Kürtlerin ya da dini azınlıkların akıbetiyle ilgilenenler, tartışmayı Türkiye'nin AB ile bütünleşmesi üzerinden yapmalıdır'' dedi. 
     





</TEXT>
</DOC>
