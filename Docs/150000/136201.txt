<DOC>
<DOCNO> 136201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo01.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
OĞuz Çetin "Liderle aramızda önemli bir fark oluştu" 
</HEADLINE>
<TEXT>

     Birinci Süper Futbol Ligi'nde deplasmanda Ankaragücü ile 0-0 berabere kalan Fenerbahçe'de, teknik sorumlu Oğuz Çetin, istedikleri oyunu sahaya yansıtamadıklarını ve gol yollarında etkisiz kaldıklarını söyledi. 
     Ligin ikinci yarısına umutlarla girdiklerini ve puan kayıplarını hesaba katmadıklarını vurgulayan Oğuz Çetin, ''2 haftada 5 puan kaybettik, bu handikap. Futbolda bu tip neticeler var. İstediğimizi sahaya yansıtamadık, gol yollarında etkisiz kaldık. Takım yeterince koşmadı'' diye konuştu. 
     Lider Beşiktaş ile aralarında 11 puan fark oluştuğuna dikkati çeken Çetin, ''Sezon başında hedef şampiyonluktu. Ancak liderle aramızda 11 puan fark oluştu. Bu önemli bir fark'' dedi. 
     Çetin, yeni transferle ilgili bir soruyu da şöyle yanıtladı 
     ''Yeni transferlerimizden 3'ü ilk kez resmi bir maçta sahaya çıktı. Futbolcularımı tek tek değerlendirmem. Genel itibariyle futbolcularımın performansından memnun değilim. Rakibimizin oyun düzeni bizim oyunumuzu bozmaktı. Bunu da başardılar. Genel olarak performans eksikliği var. Takım ruhunu sahaya yansıtamadık.'' Ankaragücü Teknik Direktörü Tevfik Lav da maçtan sonra yaptığı değerlendirmede, ''Beraberliğe sevinemedik. Çok iyi bir takıma geldim. Burada galip gelmemiz gerekirdi. 2 puan kaybettik. Önceki maçlara göre performansımız daha düşüktü'' dedi. 
     
     YÖNETİCİLERİN GÖRÜŞLERİ 
     Ankaragücü Kulübü Başkanı Cemal Aydın, karşılaşmadan sonra basın mensuplarına yaptığı açıklamada, galibiyeti kaçıran taraf olduklarını söyledi. 
     ''2 takımı da kutlamak gerek'' diyen Aydın, ''Devre arasını iyi değerlendirdik. Maçta da galibiyetini kaçıran taraf biz olduk. Ortega gibi futbolcular her takıma nasip olmaz. Ancak Fenerbahçe Ortega'yı kullanamıyor'' diye konuştu. 
     Fenerbahçe Kulübü Futbol Şubesi Sorumlusu Sadettin Saran ise Ankara'ya 3 puan için geldiklerini belirterek, ''Buradan 3 puanla ayrılmak isterdik, ancak olmadı. Başaramadık. Bu sonuçta hava koşullarını bahane olarak kullanamayız'' dedi. 
     





</TEXT>
</DOC>
