<DOC>
<DOCNO> 105558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur22.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan, örtülü ödenekten yaptığı harcamaları açıklamak istiyor 
</HEADLINE>
<TEXT>

     Eski Devlet Bakanı ve Başbakan Yardımcısı Hüsamettin Özkan, görevden ayrıldığı tarihten önceki 2.5 aylık dönemde örtülü ödeneğin kullanımına ilişkin bilgilerin kamuoyuna açıklanması için Başbakan Bülent Ecevit'ten yazılı izin istediğini bildirdi. 
     Özkan, yaptığı yazılı açıklamada, bugün bazı basın organlarında yer alan haberlerde, görevden ayrılmasından önceki 2.5 aylık dönemde örtülü ödeneğin kullanımına ilişkin olarak kamuoyunda tereddüt yaratacak ifadelerin kullanıldığını kaydetti. 
     Hüsamettin Özkan, Başbakan Ecevit tarafından örtülü ödeneğin kullanımı ile görevlendirildiği 42 aylık dönemde nerelere ödenek tahsisi yapıldığına ilişkin belgeleri sorumluluk anlayışı ve devlet yönetimindeki hassasiyeti nedeniyle halen muhafaza ettiğini bildirdi. 
     Görevden ayrılmadan önceki 1 Mayıs 2002-10 Temmuz 2002 tarihleri arasındaki 2.5 aylık dönemde yapılan ödenek tahsislerine ilişkin bilgilerin kamuoyuna açıklanması için Başbakan Ecevit'ten yazılı izin istediğini ifade eden Özkan, ''İzin alındığında bu döneme ilişkin ve Sayın Başbakan tarafından gerekli görüldüğü takdirde de tüm 42 aylık döneme ilişkin ödenek tahsislerini kamuoyuna açıklayacağım'' dedi. 
     Özkan, ayrıca kendisine ilgili yasa hükmü gereğince Başbakan'ın onayı ile diğer başbakan yardımcılarına da yapıldığı şekilde araç ve koruma tahsis edildiğini belirtti. 
     





</TEXT>
</DOC>
