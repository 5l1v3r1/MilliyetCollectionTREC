<DOC>
<DOCNO> 135844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/guncel/gun22.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi fırtına uçurdu 
</HEADLINE>
<TEXT>

Tüm yurtta etkisini sürdüren soğuk ve yağışlı hava birçok ilde çatıları uçurdu, elektrikler kesildi. Trakya bölgesinde yoğun kar yağışı sonucu günlük yaşam felç oldu 
     DOĞAN HABER AJANSI 

     Soğuk ve yağışlı hava tüm Türkiye’de etkisini sürdürürken, özellikle fırtına nedeniyle birçok ilde çatılar uçtu, elektrikler kesildi. Trakya’da da kar yağışı sonucu günlük yaşam olumsuz etkilendi. 
     Antalya Meltem Mahallesi’ndeki altı yıllık caminin 15 metrelik minaresi, dün yaklaşık 200 kişilik cemaatin cuma namazı kıldığı sırada, saatteki hızı 90 kilometreye yaklaşan rüzgar nedeniyle yıkıldı. Camide bulunan İsmail Koca 44 fenalaşarak hastaneye kaldırıldı. 
     
     Bolu’da çatılar uçtu 
     Bolu’da iki gündür etkili olan fırtına sonucu da, organize sanayi bölgesindeki fabrika ve evlerin çatıları uçtu. Evlerin sahipleri, onarım çalışması yaparken, zor anlar yaşadı. Bursa’da bir kişinin ölümüne, 106 kişinin yaralanmasına, 80 kişinin de sobadan zehirlenmesine neden olan lodos etkisini kaybetti. 
     Burdur’un Çeltikçi ilçesi Merkez Camii’nin minaresi de şiddetli fırtınaya dayanamadı. Minare, cuma namazı sonrasında cami kapısının önüne yıkılırken can kaybı ve yaralanma olmadı. 
     Antalya Kültür Mahallesi’ndeki Ali Uyaroğlu Camii’nin minaresi de öğleden sonra şiddetli fırtınanın etkisiyle yıkıldı. Bu olayda da ölen ya da yaralanan olmadı. 
     Kentin en büyük camilerinden olan Muratpaşa Camii’nin minaresinde de yıkılma tehlikesi belirlendiği yetkililerin önlem aldıkları açıklandı. 
     



 GÜNCEL 























</TEXT>
</DOC>
