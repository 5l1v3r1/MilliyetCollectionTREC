<DOC>
<DOCNO> 104396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun18.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi'nin Kıbrıs bilgi notu Atina'da huzursuzluk yarattı 
</HEADLINE>
<TEXT>

     AB Komisyonu Başkanı Romano Prodi'nin, Komisyon üyelerine genişlemeyle ilgili gönderdiği bilgi notu Atina'da huzursuzluk yarattı. 
     Yunan basınında çıkan haberlerde, Prodi'nin kısa bir süre önce AB'ye ilk alınacak ülkelerle ilgili hazırlanacak raporlar konusunda Komisyon üyelerine gönderdiği bir mektupta, Kıbrıs'ı Rum kesimi ayrı tutması Atina'yı endişeye düşürdüğü belirtildi. 
     Atina'da yayınlanan To Vima gazetesi, Prodi'nin mektubunda, Kıbrıs Rum Kesimi ile ilgili raporun, ilk etapta üyeliğe alınacak diğer 9 ülke raporlarından ayrı tutularak, ''Ada'daki çözüm çabalarında sağlanacak ilerlemeler gözönünde bulundurularak'' hazırlanacağını belirttiğini duyurdu. 
     To Vima gazetesi, Prodi'nin bilgi notunda yer alan bu ifadeleri ''Kurnazca bir deyim'' olarak nitelendirdiği haberde, Yunanistan'a bu konuda AB üst düzey yetkilileri tarafından başka ''çelişkili'' mesajlar da iletildiğini belirterek, ''Tüm bunlar, Atina hükümetini kaygılandırıyor'' ifadesini kullandı. 
     Ta Nea gazetesi ise Prodi'nin mesajında, Kıbrıs ile ilgili raporun ''tüm ilgili faktörler gözönünde tutularak'' hazırlanacağını belirttiğine dikkati çektiği haberde, söz konusu ifadelerin ilk anda Atina'da endişeye neden olduğunu, ancak daha sonra AB yetkilileriyle yapılan görüşmelerde Yunanistan'a bu konuda teminat verildiğini öne sürdü. 
     Ta Nea gazetesi, ''Yunan hükümetinin, Prodi'nin bürosu ve AB'nin Genişlemeden Sorumlu üyesi Günter Verheugen ile kurduğu irtibat sonucunda, Kıbrıs'ın üyelik sürecinin etkilenmediği konusunda Atina'ya teminat verildi'' ifadelerini kullandı. 
     





</TEXT>
</DOC>
