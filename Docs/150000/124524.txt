<DOC>
<DOCNO> 124524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/dunya/dun02.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs’a 28 Şubat’a kadar süre 
</HEADLINE>
<TEXT>

Uzlaşma olmayınca ortaya çıkan "iyi niyet mektubu" formülünde Denktaş ile oğlundan gelen çelişkili açıklamalar şaşırttı... 
     GÜVEN ÖZALP Kopenhag 

     Kopenhag Zirvesi’nin ikinci gününde de Kıbrıs görüşmeleri ara verilmeksizin sürdürüldü. BM Kıbrıs Özel Temsilcisi Alvaro de Soto, İngiltere’nin Özel Temsilcisi David Hanney, ABD’li Özel Temsilci Thomas Weston, Danimarka Dışişleri Bakanlığı’nda gün boyunca Kıbrıs’taki iki tarafla uzlaşma arayışlarını sürdürdü. Uzlaşma olmayacağı kesinleşince BM ağırlığını iyi niyet belgesi imzalanmasına verdi. Ancak bundan da sonuç çıkmayınca, AB Güney Kıbrıs’ın üyeliğine yeşil ışık yaktı, taraflara çözüm için 28 Şubat 2003’e kadar süre verdi. 
     Akşam saatlerinde, "170 sayfalık Kofi Annan belgesinin 28 Şubat’a kadar müzakere edileceği ve sonuçlandırılacağı" taahhüdünü içeren iyi niyet belgesinin taraflarca imzalandığı haberi yayıldı. Haberi, Kopenhag’da bulunan KKTC Turizm Bakanı Serdar Denktaş da doğruladı. 
     
     Denktaş yalanladı 
     Ankara’da tedavi gören KKTC Cumhurbaşkanı Rauf Denktaş ise, AA’ya "İki tarafın bir belgeye imza atacağı yolundaki haberlerin asılsız olduğunu" söyledi. Rum Yönetimi Sözcüsü Mihalis Papapetru da, tarafların herhangi bir yazılı yükümlülük altına girmediklerini belirtti. 
     Birlik, tercihinin "Birleşmiş bir Kıbrıs" olduğunu belirtse de, zirve sonucunda müzakereleri tamamlayan diğer 9 adayla birlikte Güney Kıbrıs’a da üyelik için yeşil ışık yaktı. Bu çerçevede AB müktesebatı sadece Güney’e uygulanacak. Çözüm olması durumunda, KKTC birliğe dahil edilecek ve ekonomik açıdan Güney’i yakalayabilmesi için AB kaynaklarını harekete geçirecek. 
     Kıbrıs Rum Yönetimi lideri Glafkos Klerides, zirve kararlarının ardından yaptığı açıklamada, Kıbrıslı Türkleri birliğin nimetlerinden birlikte yararlanacakları "birleşik bir Kıbrıs" için inançlarını yitirmemeye çağırdı. 
     



 DÜNYA 













</TEXT>
</DOC>
