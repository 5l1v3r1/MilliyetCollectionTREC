<DOC>
<DOCNO> 134149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur08.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler okula gizlice girip notlarını düzeltirken yakalandı 
</HEADLINE>
<TEXT>

     Kayseri'de düşük ders notlarını düzeltmek için okula gece pencere camını kırarak giren iki lise öğrencisi, polis ekiplerine yakalandı. 
     Fatih Mahallesi'ndeki Nuh Mehmet Küçükçalık Anadolu Lisesi 2. sınıf öğrencisi G.T. 16 ve I.C. 15 gece okulun zemin katındaki bir sınıfın pencere camını taşla kırarak içeriye girdi. 
     Öğretmenler odasındaki bilgisayarı açarak düşük olan notlarını düzeltmek isteyen G.T. ve I.C. çevrede oturanların okul içerisinde ışık görerek polisi aramaları üzerine suçüstü yakalandılar. 
     Çocukları Koruma Şubesi'ne götürülen iki öğrenci, ailelerinden korktukları için bilgisayara girip notlarını düzeltmek istediklerini, ancak şifreyi bilemedikleri için notları düzeltemediklerini söylediler. Şube'de tutulan liseli öğrencilerin adli işlemlerinin yürütüldüğü belirtildi. 
     
</TEXT>
</DOC>
