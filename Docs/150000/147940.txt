<DOC>
<DOCNO> 147940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur05.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu toplantısında Kamu Reformu Tasarısı görüşüldü... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, belediye başkanı, vali ve bürokratların da katılımıyla oluşturulacak bir komitenin Kamu Yönetimi Reformu Yasa Tasarısı Taslağı'na son şeklini vereceğini belirterek, ''Bunun sonucu olarak da bu ay içerisinde taslağı TBMM'ye sevk etmiş olacağız'' dedi. 
     Çiçek, Bakanlar Kurulu toplantısının ardından yaptığı açıklamada, toplantıda ağırlıklı olarak Kamu Reformu Yasa Tasarısı'nın görüşüldüğünü kaydetti. 
     Tasarı üzerinde uzun bir müzakere yapıldığını ifade eden Çiçek, ''Türkiye'de yaşadığımız sorunların temelinde, hantal devlet yapısı bulunmaktadır. Dünyada ve ülkemizde köklü ve önemli değişiklikler olduğu halde, bu değişikliğe paralel devlet yapılanmasında ve hizmetlerin karşılanmasında yeni modeller oluşturulamamıştır'' diye konuştu. 
     Bunun sonucu olarak da kamu hizmetlerinde verimlilik, kalite ve süratin temin edilemediğini kaydeden Çiçek, AK Parti'nin seçim bildirgesi, 58 ve 59. hükümetlerin programlarında bu konunun yer aldığını söyledi. 58. hükümet döneminde bir çalışmanın başlatıldığını hatırlatan Çiçek, ''Bugün o çalışma biraz daha olgunlaşmış durumda. Sonuç olarak, bugün bu taslağın önümüzdeki kısa süre içerisinde sonuçlandırılmasıyla ilgili karara vardık'' dedi. 
     
     ''KOMİTE OLUŞTURULACAK'' 
     Taslağa son şeklinin verilmesi için bir komitenin oluşturulacağını anlatan Çiçek, Gaziantep, Ankara ve Kayseri Büyükşehir Belediye Başkanları ile Türk Belediyeler Birliği Başkanı olması dolayısıyla Adana Büyükşehir Belediye Başkanı'nın da bu komiteye dahil edileceğini belirtti. 
     İl ve ilçe belediye başkanlarından 3'er kişinin yanı sıra özel idareleri temsilen de 3 valinin bu komitede görev alacağını ifade eden Cemil Çiçek, ''Ayrıca, merkezi idareden de İçişleri Bakanımızın başkanlığında, Devlet Bakanımız Mehmet Ali Şahin'in de katılımıyla bürokratlardan bir komite bu taslağa son şeklini verecek, bunun sonucu olarak da taslağı bu ay içerisinde TBMM'ye sevk etmiş olacağız'' diye konuştu. 
     Bu yasayla katılımcı, şeffaf ve etkili bir kamu yönetiminin kurulmasının mümkün olacağını, kamu hizmetlerinin kaliteli ve süratli sunulmasının sağlanacağını anlatan Çiçek, ''Devlet ile vatandaş arasındaki güven bunalımı var ise onun tesisi ya da daha da kuvvetlendirilmesi mümkün olacaktır'' dedi. 
     Çiçek, bakanların 10 Nisan akşamına kadar kendi bakanlıklarına bu konuları ileteceklerini kaydetti. 
     
     ÇİFTÇİYE DESTEK... 
     Toplantıda çiftçilerin Ziraat Bankası ve tarım kredi kooperatiflerine olan borçlarının da ele alındığını belirten Çiçek, bu konunun 1 milyon 200 binden fazla çiftçi ailesi ve tarım işletmesini ilgilendirdiğini kaydetti. 
     Bu borçların ödenmesine kolaylık getireceklerini ifade eden Çiçek, ''Tarım kredi kooperatifleri açısından herhangi bir sıkıntı görünmüyor. Sadece Ziraat Bankası açısından konunun bir defa daha teyidi mümkün olacak. Pazartesi günü de Tarım ve Köyişleri Bakanı ya da Sayın Başbakan tarafından bir açıklama yapılacak'' dedi. 
     Tarımda kullanılan mazotun fiyatıyla ilgili belli desteği taahhüt ettiklerini de anımsatan Çiçek, ''Bu konuyla ilgili 9 Nisan gününe kadar son bir çalışma yapılıp hangi usullerle çiftçimize bu anlamda mazot desteği sağlayacağımız da açıklığa kavuşacak'' diye konuştu. 
     Pancar üreticilerine verilen avansı da görüştüklerini belirten Çiçek, bu avansın yüzde 43'ünün verildiğini, geri kalan yüzde 57'sinin de bu ay içinde çiftçilere ödenmiş olacağını sözlerine ekledi. 
     
     SORULAR 
     Hükümet Sözcüsü Cemil Çiçek, bir gazetecinin, ''pancar üreticilerine yapılacak ödemenin ne kadar olduğunu'' sorması üzerine, ''Şu an rakamı tam olarak söyleyemem, ama bunu yüzde 57 olarak bu ay içerisinde ödemiş olacağız'' dedi. 
     Tüm bu ödemelerin ekonomik programı etkileyip etkilemeyeceği yönündeki bir soruyu yanıtlarken de Çiçek, ''Hayır. Bunların hepsinin hesabı yapılmıştır. Program açısından herhangi bir sıkıntı yaratacak durum söz konusu değildir. Esasen, IMF ve Dünya Bankası ile ilgili yapılan müzakereler de dün itibariyle sonuçlanmıştır. Bugün saat 13.00'te ilgili Devlet Bakanı Sayın Babacan, bu niyet mektubu ve Dünya Bankası'yla yapılan anlaşmayla ilgili olarak size detaylı bir bilgi sunacaktır'' diye konuştu. 
     Hükümet Sözcüsü Çiçek, bir başka soru üzerine, İçişleri Bakanı Abdulkadir Aksu'nun Bakanlar Kurulu toplantısı sırasında Kızılay'da meydana gelen patlamalarla ilgilendiğini ve merak edilecek bir durumun olmadığını söyledi. 
     





</TEXT>
</DOC>
