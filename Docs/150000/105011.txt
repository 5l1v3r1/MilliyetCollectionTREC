<DOC>
<DOCNO> 105011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur13.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Tayyip Erdoğan'ın beklediği kararın gerekçesi... 
</HEADLINE>
<TEXT>

     Anayasa Mahkemesi'nin, TCK 312. maddesi uyarınca hapis cezasına mahkum olan Hasan Celal Güzel'i üyelikten çıkarmadığı için Yargıtay Cumhuriyet Başsavcılığı'nın Yeniden Doğuş Partisi'ne YDP ihtar verilmesi istemini reddeden gerekçeli kararı Resmi Gazete'de yayımlandı. YDP üyesi Hasan Celal Güzel'in, TCK'nın 312. maddesinin ikinci fıkrası gereğince bir yıl hapis cezası aldığı ve bu cezanın infaz edildiği anımsatılan kararda, ihtara konu olan Güzel'in cezasının da, Anayasa Mahkemesi'nce 4454 Sayılı Basın ve Yayın Yoluyla İşlenen Suçlara İlişkin Dava ve Cezaların Ertelenmesine Dair Kanun'un 1. maddesinin iptal edilmesi üzerine çıkarılan 4616 Sayılı Şartla Salıverilme Yasası'nın 2. maddesi uyarınca ''Erteleme'' kapsamı içine alındığı kaydedildi. Ertelemenin ilk sonucunun cezalarının infazına engel oluşturmasına olduğuna dikkat çekilen kararda şöyle denildi 
     ''4616 Sayılı Yasa'nın 2. maddesiyle öngörülen ertelemede, asli cezaya bağlı olarak gerçekleşen fer'i ceza ya da hak yoksunluklarının ertelenemeyeceğine ilişkin herhangi bir ayrıksı kural yoktur. Bu nedenle, asli cezaya bağlı olarak gerçekleşen fer'i cezalarla hak yoksunluklarına ilişkin yaptırımlarının da erteleme olanaklarından yararlanılması gerekir. Hasan Celal Güzel'in asli cezası infaz edilmiş ya da bihakkın tahliyesi sağlanmış olsa bile, buna bağlı olan hak yoksunluklarının infazına 4616 yasa yürürlülüğe girdiği tarihte devam edilmektedir. Bu yasa kapsamına giren bir suçtan dolayı mahkum edildiğine göre, infazı devam eden fer'i cezaları ve hak yoksunlukları yönünden ertelemeden yararlanması gerekeceği gibi, belli koşulların gerçekleşmesi halinde 4454 Sayılı Yasa'nın 2. maddesinde öngörülen Mahkumiyetin hiç vaki olmamış sayılacağı olanağından da yararlanması gerekir. Belirtilen yasaların öngördüğü imkanlardan faydalanması TCK 2. maddesindeki ..Bir cürüm veya kabahatin işlendiği zamanın kanunu ile sonradan neşrolunan kanun hükümleri birbirinden farklı ise failin lehinde olan kanun tatbik ve infaz olunur hükmünün de gereğidir. 
     
     ''ADALETLE BAĞDAŞMAZ'' 
     Kaçmak suretiyle aldığı cezanın infazını engelleyen bir mahkumun, 4454 sayılı ve bunun kapsamını genişleten 4616 sayılı yasaların getirdiği erteleme haklarına kavuşurken, yasanın yürürlüğünden önce iyi niyetle kendiliğinden gelip asli cezasını çeken bir diğer mahkumu, bu olanaklardan yararlandırmamak adalet, hakkaniyet ve eşitlik ilkeleriyle bağdaşmaz.'' Danıştay'ın, 4454 sayılı yasanın 2. maddesinde belirtilen üç yıllık deneme süresinin bitimi beklenmeden fer'i cezalarla hak yoksunluklarına ilişkin yaptırımlarının bu süre içinde uygulanmamasının kabulü gerekeceğine ilişkin içtihadı birleştirme kararına atıfta bulunulan kararda, ''Üç yıllık deneme süresi bittikten sonra bu hakların kullanılabileceğini savunmak, ertelemenin amacına ters düzer. Kişinin fer'i cezalarıyla hak yoksunlukları da deneme sürecince ertelenmiş ve askıya alınmıştır. Açıklanan nedenlerle, ertelemenin amacı, bölünmezliği, fer'i cezalarla hak yoksunluklarına etkisi gözetildiğinde, 4454 ve 4616 sayılı yasaların öngördüğü olanaklardan Hasan Celal Güzel'in yararlanması gerektiği ve YDP üyesi olmasında yasal bir engel bulunmadığı sonucuna varıldığından, partiye ihtar kararı verilmesi isteminin reddi gerekir.'' 
     
     EK GEREKÇE 
     Anayasa Mahkemesi Başkanı Mustafa Bumin, Başvanvekili Haşim Kılıç ile üyeler Yalçın Acargün ve Sacit Adalı'nın imzalarını taşıyan ve YDP'ye ihtar verilemeyeceğine ilişkin Ek Gerekçe'de de, Anayasa'nın 68. ve 69. maddelerinde önemli değişiklikler yapılarak siyasi partilerin kurulma, faaliyet ve kapatılmalarına ilişkin demokratik toplum düzenlerinde uygulanan kurallara koşut düzenlemeler getirildiği belirtildi. 
     Ayrıntılı olarak bu düzenlemelere yer verilen Ek Gerekçe'de Anayasa'da öngörülen kapatma nedenlerinin, 2820 Sayılı Siyasi Partiler Kanunu'nun SPY 101. maddesinde de aynen tekrarlandığı ve siyasi partileri hangi durumlarda kapatılabileceğinin açıkça belirlendiği ifade edildi. 
     
     ''KAPATMA DIŞINDA BAŞKA YAPTIRIM'' 
     SPK'nun 104. maddesinde, aynı kanunun 101. maddesi dışında kalan emredici hükümlerle diğer kanunların emredici hükümlerine aykırılık halinde bu aykırılığın giderilmesi için ihtar kararı verileceği, aykırılığın altı ay içinde giderilmemesi halinde ilgili partinin kapatılması için dava açılacağının öngörüldüğünü ifade edilerek şu görüşlere yer verildi 
     ''Oysa Anayasa'da SPK'nun 104. maddesine belirtilen durumlara aykırılık halinde herhangi bir kapatma yaptırımı belirlenmemiştir. Anayasa'da açıkça kapatma yaptırımına bağlı tutulmayan nedenlerle siyasi partilerin kapatılması kabul edilemez. Yasa koyucunun, siyasi partilerin 104. maddesinde öngörülen emredici hükümlere uygun davranmalarını sağlamak amacıyla kapatma dışında başka bir yaptırım getirebileceği kuşkusuzdur. 
     Anayasa'da bulunmayan bir yaptırımı öngören SPY'nin 104. maddesinin Anayasa aykırılığı açık olduğundan ya iptal edilmesi ya da ihmal edilmesi gerekir. Anayasa Mahkemesi'nin itiraz ve iptal davaları dışında uygulayacağı bir kuralı iptal edebilmesi için, elinde Yüce Divan sıfatıyla baktığı bir dava, ya da bir siyasi parti kapatma davası bulunması gerekir. Bunun dışında kalan yasama dokunulmazlığının kaldırılması, milletvekilliğinin düşürülmesi ya da ihtar verilmesi için yapılan başvurular dava niteliğinden olmadığından bu tür başvurularda uygulanacak bir yasa kuralının Anayasa'ya aykırılığı ileri sürülemez. Bu nedenle Anayasaya aykırılığı açık olan bir kuralın bu evrede iptali mümkün olmayacağından böyle bir durumda, yasa kuralının ihmal edilerek üstün hukuk normu olan Anayasa'nın uygulanması gerekir. 
     
     ''ANAYASA'YA AYKIRI'' 
     Bu aynı zamanda Anayasa'nın bağlayıcılığı ve üstünlüğü ilkesini düzenleyen 11. maddenin gereğidir. SPY'nın 104. Maddesi de Anayasa'da bulunmayan bir yaptırımı öngördüğünden ihmal edilerek uygulanması gerekir. 
     Bu maddeye göre açılacak parti kapatma davalarında ihtar önkoşuldur. Söz konusu karar olmadan dava açılamayacağına göre, kapatma davasını doğrudan etkileyen bu aşamanın önemi yadsınamaz. Böyle bir durumda ihtar kararı verilerek, siyasal partilerin Anayasa'da bulunmayan bir kapatma tehdidi altında tutulması demokrasinin vazgeçilmez kurumlarının hukuk güvenliğinden yoksun bırakılması sonucunu doğurur.'' 
     
     ''YORUM DEĞİL, YENİ KURAL'' 
     Fulya Kantarcıoğlu, Ertuğrul Ersoy, Tülay Tuğcu ve Ahmet Akyalçın'ın imzalarını taşıyan Karşıoy Gerekçesinde ise 4616 sayılı yasada, yürürlüğünden önce infazı tamamlanmış cezaların sonuçlarını ortadan kaldıran bir kural bulunmadığına dikkat çekildi. Böyle olmasına karşın kimi adaletsizlikleri gidermek amacıyla yasanın kapsam dışında kalan olaylara uygulanmasının yorumlamak değil yeni kural koymak anlamına geleceği ifade edilen kararda, bunun yargısal denetimin sınırlarını aşan bir sonuç doğuracağı için, Hasan Celal Güzel'in 4616 sayılı yasadan yararlandırılmasının düşünülemeyeceği ifade edildi. 
     





</TEXT>
</DOC>
