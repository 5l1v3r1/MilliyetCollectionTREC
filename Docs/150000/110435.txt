<DOC>
<DOCNO> 110435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur45.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Başkanı ''Savaşa karşı duranların partisiyiz'' 
</HEADLINE>
<TEXT>

     Demokratik Halk Partisi DEHAP Genel Başkanı Mehmet Abbasoğlu, özgürlük ve demokrasinin yanında, savaşın ise karşısında duranların partisi olduklarını söyledi. 
     Abbasoğlu, partisinin Osmaniye milletvekili adaylarının tanıtımı amacıyla, Çamlık Sosyal Tesisleri'nde düzenlenen toplantıda, 3 Kasım'da TBMM'ye mutlaka gireceklerini söyledi. 
     Güçbirliği yaptıkları partilerle birlikte Türkiye'nin sıkıntılarını aşmasını sağlayacak kadrolara sahip olduklarını ifade eden Abbasoğlu, ''Özgürlük ve demokrasinin yanında, savaşın karşısında duranların partisiyiz'' dedi. 
     Eski HADEP Genel Başkanı Murat Bozlak ise daha önce kendilerinin önünü kesmek için yüzde 10 barajını getirenlerin, bugün aynı baraja kendilerinin takılacağını öne sürdü. Bozlak, DEHAP'ın, belli yörelerin değil Edirne'den Kars'a kadar tüm vatandaşların partisi olduğunu söyledi. 
     Toplantıya, eski EMEP Genel Başkanı Levent Tüzel ve eski SDP Genel Başkanı Akın Birdal da katıldı. 
     





</TEXT>
</DOC>
