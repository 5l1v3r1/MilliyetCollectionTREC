<DOC>
<DOCNO> 134481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/soneko08.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet memurlarının sağlık harcamalarında yeni esaslar... 
</HEADLINE>
<TEXT>

     Devlet memurları ve emeklileri ile bunların bakmakla yükümlü oldukları kişilerin sağlık harcamalarının karşılanmasına ilişkin usul ve esaslar belirlendi. 
     Maliye Bakanlığı'nın konuya ilişkin 2003 Mali Yılı Bütçe Uygulama Talimatı, bazı maddeleri 1 Ocak 2003'ten, bazı maddeleri de 15 Şubat 2003'ten geçerli olmak üzere, Resmi Gazete'nin bugünkü sayısında yayımlandı. 
     Tebliğe göre, devlet memurları, öncelikle kurum doktorlarına, kurum doktorları yoksa en yakın resmi doktora, resmi doktorun uygun görmesi halinde o yerdeki resmi hastanelerden birine gönderilecek. Hastanın sevk işlemleri, yol masrafı ve yevmiye, refakatçi bulundurma, acil vakalarda tedavi, yurtdışında tedaviye ilişkin usul ve esasların düzenlendiği tebliğde, resmi kurumlarda yapılacak diş tedavisinde uygulanacak fiyat tarifesi ve serbest diş hekimlerinde yaptırılan tedaviler için verilecek katkı payları da yer alıyor. Diş tedavisi sırasında altın, platin, palladyum platin, iropal gibi kıymetli madenler kullanılması zorunlu olsa bile bunların bedeli hiç bir şekilde ödenmeyecek. Devlet memurları ve bakmakla yükümlü oldukları aile fertleri, doğacak fiyat farklarını kendileri karşılamak kaydıyla, belli şartlarda, serbest diş tabipliklerine sevk edilebilecek. 
     
     GÖZLÜK VE DOĞUM HARCAMALARI 
     Tebliğde, göz hastalıkları tedavisinde kullanılan gözlüklerin camı için devlet tarafından sağlanacak katkı paylarına ilişkin ek liste ile gözlük camları ücretlerini ve yapılacak indirim oranını tespit etmek amacıyla 1 Ocak 2003'te protokol imzalanan gözlükçü dernekleri de yayımlandı. Buna göre, her türlü gözlük camlarının verilmesinde, gözlükçülerce cam bedellerinden yüzde 15 indirim uygulanacak. Gözlük camlarına ilişkin her bir çerçeve için bu yıl 50 milyon lira ödenecek. Contakt-lens camlarına ait bedeller, sağlık kurulu raporu olsa bile ödenmeyecek. 
     Resmi sağlık kurum ve kuruluşlarında doğum dolayısıyla yapılan her türlü gider kurumca karşılanacak. Aciliyetine binaen zorunlu olarak özel sağlık kurum ve kuruluşlarında gerçekleştirilen doğum için 45 milyon lira, müdahaleli doğum için 75 milyon lira ödenecek. 
     
     BEDELİ ÖDENMEYECEK PREPARATLAR 
     Reçetelere, miktarı 10 günlük tedaviyi geçmeyecek şekilde en fazla 4 kalem ilaç yazılacak. Tedavi için gerekli antibiyotikler, tebliğ ekinde yer alan listede belirtilen esaslara göre reçete edilecek. Bu esaslara uymayan reçetelerde yazılı antibiyotikler, eczanelerce verilmeyecek, verilse dahi kurumlar ilaç bedelini ödemeyecek. 
     
     BEDELİ KARŞILANMAYACAK PREPARATLAR 
     Bit ve uyuz ilaçları, müshil gazozları ile sedef hastalığı tedavisinde kullanılan losyonlar hariç hiç bir preparatın bedeli ödenmeyecek. Bedeli ödenmeyecek preparatlar arasında, reçetesiz satışına izin verilen vitamin, mineral, vitamin-mineral kombine preparatlar, balıkyağı, sarımsak preparatları, boğaz pastilleri, fizyolojik serum içeren burun damlaları bulunuyor. 
     Doğuştan metabolik hastalığı olan kişilerin tedavisi için gerekli olan hayati önemi haiz mama bedelleri, sağlık raporlarına istinaden kurumlarca karşılanacak. 
     İlaç bedellerine ilişkin hasta katılım payları, ilgilinin maaşından kesilecek. 
     İlaç mahiyetinde olmayan ve tedavi amacıyla kullanılan araç, gereç, organ protez ve ortez bedellerinden kasta katılım payı alınmayacak. 
     Sağlık kurulu raporu ile verilen bir bir işitme cihazı için en fazla 750 milyon lira ödenecek. Aşan kısmı ilgili tarafından karşılanacak. 
     Hastalık nedeniyle hasta alt bezi kullanımı halinde de, sağlık kurulu raporuna istinaden her gün için 3 adet ve her bez için 450 bin lira olmak üzere fatura karşılığı harcamalar karşılanacak. 
     
     BİRİNCİ BASAMAK SAĞLIK KURULUŞLARI İÇİN İNDİRİM 
     Sağlık Bakanlığı'na bağlı Ana Çocuk Sağlığı, Sağlık Ocağı, Sağlık merkezi ve Halk Sağlığı gibi birinci basamak sağlık kuruluşlarında yapılan muayene, tetkik, tahlil ve tedavi giderleri kurum ve kuruluşlarca ödenecek. 
     Birinci basamak sağlık kuruluşlarında, tebliğ ekinde yer alan resmi sağlık kurumları fiyat tarifesinde yer alan birim fiyatlar yüzde 30 indirimli uygulanacak. Muayene ücreti, fiyat tarifesinde yer aldığı şekilde 2 milyon lira olarak uygulanacak. Bunun dışında ödeme yapılmayacak. Koruyucu sağlık hizmetleri kapsamında hizmetler ücretlendirilmeyecek. 
     Özürlü çocukların rehabilitasyonu ve eğitimi için özel eğitim ve rehabilitasyon merkezlerinden hizmet alınması durumunda, grup eğitimi için aylık 55 milyon lira, bireysel eğitim ve rehabilitasyon hizmeti bedeli için aylık 230 milyon katkı sağlanacak. Bu miktarı aşan kısım, ilgili tarafından karşılanacak. Tebliğ ekinde, yurtdışında tedavi amacıyla sağlık kurulu raporu vermeye yetkili resmi kurumlar, hasta katılım payından muaf ilaç listesi resmi sağlık kurumları fiyat tarifelerine ilişkin listeler de yayımlandı. 
     





</TEXT>
</DOC>
