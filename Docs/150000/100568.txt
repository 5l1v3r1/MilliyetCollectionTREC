<DOC>
<DOCNO> 100568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo15.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev adam çalışmalarını sürdürdü 
</HEADLINE>
<TEXT>

     ABD'nin Indianapolis kentinde 29 Ağustos-8 Eylül tarihlerinde yapılacak 14. Dünya Erkekler Basketbol Şampiyonası'na katılacak A Milli Takım, şampiyona hazırlıklarını bu sabah gerçekleştirdiği antrenmanla sürdürdü. 
     Başantrenör Aydın Örs yönetiminde Abdi İpekçi Spor Salonu'nda çalışan milliler, kondisyon çalışmasının ardından taktik ağırlıklı tek pota maç yaptılar. Aydın Örs, taktik maçta zaman zaman hata yapan oyuncuları sert bir şekilde uyardı. Antrenman sırasında oyuncuların neşeli oldukları görüldü. 
     Milliler, şut çalışmasıyla sabahki antrenmanı tamamlarken, sakatlığı süren Hüseyin Beşok takımdan ayrı kondisyon çalışması yaptı. 
     Efes Pilsen İstanbul World Cup'da Brezilya maçında burnu kırılan İbrahim Kutluay ise bugünkü çalışmada yer almadı. 
     A Milli Takım, şampiyona hazırlıklarını bu akşam gerçekleştireceği idmanla sürdürecek. 
     





</TEXT>
</DOC>
