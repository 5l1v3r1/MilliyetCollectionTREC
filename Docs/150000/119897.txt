<DOC>
<DOCNO> 119897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/spor/spo03.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Felipe’den kurtuluş zor 
</HEADLINE>
<TEXT>

Galatasaray, kadro dışı bıraktığı Brezilyalı oyuncuya talip çıkmayınca sıkıntıya düştü 
     Dert oldu 
     TEKNİK Direktör Fatih Terim tarafından takıma fayda sağlamıyor gerekçesiyle kadro dışı bırakılan Felipe, Galatasaray’ın başına dert oldu. Sarı - Kırmızılı kulübün menajerlerine haber göndererek bonservis bedeli üzerinden indirime giderek satmak istediği Brezilyalı oyuncu için hiçbir kulübün başvuruda bulunmadığı öğrenildi. 
     
     Çare aranıyor 
     BREZİLYALI oyuncuyu geri yollarken zarar etmek istemeyen Galatasaray yönetiminin çare aradığı öğrenildi. Bonservis bedelinin yarısını 3 milyon dolara alan Sarı - Kırmızılılar’ın, bu oyuncuyu alacaklarından vazgeçirerek 2.5 milyon dolar civarında satmayı planladığı, aksi halde Felipe’nin yuvada kalabileceği kaydedildi. 
     
PAF’lar terletti      GENÇLERBİRLİĞİ maçının hazırlıklarını sürdüren Galatasaray’da aslar PAF takımını zor da olsa 4 - 2 yendi. A takımın gollerini Ümit Karan 3 ve Christian atarken, PAF takımının sayıları Uğur ve Sinan’dan geldi. Akşamki çalışmaya sabah idmanında sakatlanan ve tedaviye alınan Sarr’ın yanısıra Hakan, Batista, Ayhan ve Berkant katılmadı. Ümit Davala ise düz koşu yaptı. 
     
Terim’e ceza yok      ADANASPOR - Galatasaray maçında teknik alanı ihlal etmekten Profesyonel Futbol Disiplin Kurulu’na sevkedilen Galatasaray Teknik Direktörü Fatih Terim, ceza almadan kurtuldu. Kurul, Terim hakkında disiplin cezası verilmeyi gerektirecek bir eylem konusunda yeterli kanaat oluşmadığından ceza tayinine yer olmadığı kararına vardı. 
     



 SPOR 
























</TEXT>
</DOC>
