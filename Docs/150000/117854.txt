<DOC>
<DOCNO> 117854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur19.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli albayın iki kolunu bileklerinden keserek öldürdüler... 
</HEADLINE>
<TEXT>

     Balıkesir'in Burhaniye İlçesi'nde 3 gün önce kaybolan emekli albay Mustafa Sokullu 79 , Pelitköy Beldesi yakınlarındaki zeytinlik alanda öldürülmüş, Sokullu'nun otomobili ise Aydın'ın Çine İlçesi'nde uçuruma yuvarlanmış bulundu. 
     Burhaniye'nin Öğretmenler Mahallesi'nde oturan Şerife Sokullu 41 , 5 Kasım günü Ören Karakol Amirliği'ne başvurarak, sabah 06 GZ 004 plakalı otomobiliyle evden ayrılan eşi emekli albay Mustafa Sokullu'nun kayıp olduğunu bildirdi. 
     Güvenlik güçleri, bölgede arama çalışmalarını sürdürürken, Sokullu'nun otomobili iki gün önce Aydın'ın Çine İlçesi yakınlarında bir uçuruma yuvarlanmış halde bulundu. 
     Otomobilin bulunmasının ardından dün akşam saatlerinde de Pelitköy Beldesi Tahtaköprü mevkiinde zeytin toplayan işçiler, zeytinlikte bir erkek ceset gördükleri yönünde ihbarda bulundular. 
     İhbar üzerine olay yerine giden Burhaniye İlçe Jandarma Bölük Komutanlığı ekipleri, cesedin Mustafa Sokullu'ya ait olduğunu, iki kolu bileklerinden kesik ve sağ bacağında bir kurşun izi olan Sokullu'nun 3 gün önce öldürüldüğünü tespit ettiler. 
     Sokullu'nun cesedi, kesin ölüm nedeninin belirlenmesi amacıyla Bursa Adli Tıp Kurumu'na gönderildi. 
     Yetkililer, olayla ilgili soruşturmanın jandarma ve polis tarafından geniş kapsamlı yürütüldüğünü, Sokullu'nun 2. eşi olduğu öğrenilen Şerife Sokullu'nun gözaltına alındığını bildirdiler. 
     





</TEXT>
</DOC>
