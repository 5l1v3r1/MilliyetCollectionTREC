<DOC>
<DOCNO> 121594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/soneko22.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times "Hükümet, borçlu bankaları görmezden gelemez" 
</HEADLINE>
<TEXT>

     İngiltere'de yayınlanan Financial Times gazetesi, Pamukbank olayını Türkiye ve AKP iktidarı için gerçek bir sınav olarak nitelerken, ''hükümet, borçlu bankaları görmezden gelemez'' dedi. 
     Geçmişteki hatalı sistemin, finansal krizlerin temelinde önemli rol oynadığına işaret eden gazete, bankacılık alanında yapılan reformun yavaş sonuç verdiğini, ancak olumlu sonuçların görülmeye başlandığını anlattı. 
     Bu sancılı sürecin şimdi, Pamukbank konusundaki Danıştay kararıyla ters-yüz edildiğini öne süren gazete, bu kararın bankacılık alanında yapılan reformların kredibilitesini olumsuz etkileyebileceğini savundu. 
     AKP iktidarının bu durumu bir avantaja çevirmek zorunda olduğunu ifade eden gazete, Başbakan Gül'ün yargıya müdahale edemeyeceğine dair açıklamasının da yerinde olduğunu söyledi. İktidarın bunun yerine, ''batık bankerleri kurtarmak için bir şey yapılmayacağını garanti ve gerekirse reformların sabote edilmemesi için yeni yasalar çıkarmaya hazır olduğunu'' taahhüt ettiğini belirten FT, ''bu, doğru bir yaklaşımdır'' dedi. 
     Bu durumun ayrıca, AKP'nin daha müreffeh ve adil bir Türkiye yaratmak isteğinde, adli reformların ne kadar önem taşıdığını bir kez daha ortaya koyduğunu belirten gazete, Pamukbank davasının AKP'nin yetenekleri ve reformcu yaklaşımının ortaya konulması açısından önemli bir test anlamı taşıdığını kaydetti. 
     





</TEXT>
</DOC>
