<DOC>
<DOCNO> 121342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko08.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı, tasarruf harekatına başladı... 
</HEADLINE>
<TEXT>

     Maliye Bakanı Kemal Unakıtan, kamudaki israfın ve savurganlığın önlenmesi için harekete geçtiklerini söyledi. Unakıtan, ilk olarak Başbakanlığa geçen ay alınan ve Devlet bakanlarına makam aracı olarak tahsisi planlanan 5 adet yeni Mercedes'in devrini durdurdu ve bunların satılması talimatını verdi. 
     Başbakanlık İdari ve Mali İşler Daire Başkanlığı, Devlet Malzeme Ofisi'ne DMO gönderdiği 11 Mart 2002 tarihli yazı ile 2002 bütçesinde yer alan 5 adet binek otomobilin, Mercedes-Benz S 320 L marka araç olarak alınması talebinde bulundu. 
     Yazıda, söz konusu araçların standart aksesuarlara ilaveten exclusive nappa deri döşeme, ön panel için ceviz ağaç kaplama, ısıtılabilir arka koltuk, ısıtılabilir ön koltuklar olacak şekilde temin edilerek Başbakanlığa en kısa zamanda teslimi istendi. 
     DMO, belirtilen araç alımlarıyla ilgili olarak Mercedes-Benz Türk A.Ş firmasından alınan proforma fatura ve tahmini satış fiyatını 18 Mart'da Başbakanlığa iletti. 21 Mart'da da Başbakanlıktan bu araçların alımı için uygun görüş geldi. 
     8 Ekim 2002 tarihinde ise 5 adet Mercedes-Benz S 320 L marka binek otomobilin ithal işlemlerinin tamamlanmasına paralel, Başbakanlık İdari ve Mali İşler Daire Başkanlığı adına 700 milyar 415 milyon 550 bin liradan kredili olarak satışı işlemi yapıldı. 
     
     UNAKITAN EL KOYDU 

     Yeni hükümetin kurulmasının ardından olaydan haberdan olan Maliye Bakanı Kemal Unakıtan, 5 yeni makam aracının Başbakanlığa devri işlemini durdurdu. 
     Bakan Unakıtan, ''Geçmiş hükümet, sanki araba yokmuş gibi 5 tane S 320 L Mercedes almış. Bunlara 700 milyarın üzerinde para ödeniyor. Söz konusu araçların bütçe ödeneklerinin Maliye Bakanlığı tarafından Başbakanlığa aktarma işlemi yapılmadı. Bu araçların geri alınarak piyasada satılması için DMO'ya gerekli talimatı verdim ve işlemlere de başlandı'' dedi. 
     Bakanların sayısının azaltıldığına dikkati çeken Maliye Bakanı, bu şekilde atıl kalan makam araçlarının da satılarak, Hazineye gelir kaydedileceğini bildirdi. 
     ''Araç savurganlığına mutlaka son vereceğiz'' diyen Unakıtan, bunu yaparken, hizmetlerin aksatılmamasına da dikkat edeceklerini söyledi. 
     Bu şekilde sadece araba satılmakla kalınmadığını da vurgulayan Unakıtan, arabanın benzin, yedek parça ve şoför masraflarının da ortadan kalktığına işaret etti. 
     
     TASARRUF TOPLANTILARI BAŞLATILDI 

     Maliye Bakanı Unakıtan, sadece taşıt kullanımında değil, her alanda savurganlığa ve israfa son vereceklerini, tasarruf tedbirlerine titizlikle uyacaklarını da ifade etti. 
     Kimsenin bütçede savurganlık lüksüne sahip olamayacağını kaydeden Unakıtan, bunun da lafını değil, icraatını yapacaklarını ifade etti. Bu çerçevede bütün Bakanlarla tek tek toplantılar yaptıklarını, ''Nereden, ne tür tasarruf edebiliriz''sorusuna yanıt aradıklarını anlatan Maliye Bakanı, nerede lüzumsuz harcama varsa, ona son verileceğini belirti. Unakıtan, şöyle devam etti ''Bakıyorsun, her yerde bir israf. Bir cep telefonu savurganlığı var ki, bazılarına bakıyorum 1 tane değil, 2 tane cep telefonu var. Bu savurganlıklara biz razı olamayız. Bu böyle devam etmeyecek. Herke, Savurganlığa paydos diyecek. Yine bir ilaç savurganlığı var ki, akıllara durgunluk veriyor. Bunu önlemek için oturduk. Sağlık ve Çalışma Bakanlıklarımızla toplantılar yaptık. 3 bakanlığın bürokratları toplantılarına devam ediyor. Sağlık hizmetlerini 1 çatı altında toplayacağız. 
     Bunun yanında yeşil kartı yok, sigortası, Bağ-Kur'u yok. Ama hasta vatandaşın, garip vatandaşın hastaneye alınmaması gibi bir tablo ile de karşılaşmak istemiyoruz. Bunların tümünü önleyeceğiz.'' 
     
     MİLLETVEKİLİ LOJMANLARI SATIŞA ÇIKIYOR 

     Maliye Bakanı, milletvekili lojmanlarının da kısa sürede satışa çıkarılacağını söyledi. 
     Bakanlığının satış için gerekli muameleleri başlattığını anlatan Unakıtan, TBMM'den de lojmanlara ilişkin kayıtları istediklerini ifade etti. 
     TBMM yetkili organları teşekkül eder etmez, bu yöndeki bilgilerin en geç önümüzdeki hafta kendilerine ulaşacağını belirten Unakıtan, ''Milli Emlak Genel Müdürlüğü, her türlü hazırlığı yaptı. Bilgilerin gelmesi ve gerekli işlemlerin ardından, milletvekili lojmanlarını hemen satışa çıkaracağız'' açıklamasında bulundu. 
     
     SOSYAL TESİSLER DE TURİZME AÇILIYOR 

     Kamunun elindeki sosyal tesislerin de kısa sürede elden çıkarılacağını kaydeden Maliye Bakanı, kıyı bölgelerindeki sosyal tesislerin Turizm Bakanlığına devrine ilişkin toplantılar yapıldığını bildirdi. 
     Turizm Bakanlığı ile Milli Emlak Genel Müdürlüğü bürokratlarının bu yönde tespit yaptıklarını kaydeden Unakıtan, ''elimizdeki yerleri onlara vereceğiz. Pilot olarak oraları turizm alanı olarak açacağız. İhale ve diğer işlemleri Turizm Bakanlığı yapacak. Buraları, turizm gelirlerinin arttırılmasına yönelik kullanacağız'' diye konuştu. 
     





</TEXT>
</DOC>
