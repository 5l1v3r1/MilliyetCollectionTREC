<DOC>
<DOCNO> 112143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/spor/bana.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haftanın Analizi 
</HEADLINE>
<TEXT>

     TAMER BAĞLAN tbaglan sportfoy.com 

     Ligin sekiz haftası geride kaldı. Yani artık hazırlığı, ısınması, şakası pek yok bu işin. Zirvede veya dipte, hesaplarla birlikte hedefler de şaşabilir. Erken uyanan daha fazla yol alır ya da iş işten geçip, Üsküdar’da sabah olabilir... 
     Böyle bir girişin ardından, bağlantıyı bozmamak adına yazıya Beşiktaş, Diyarbakırspor ya da Kocaelispor ile devam edilebilir. Bu üç takımdan, hem yazıda hem de ligdeki sıralamada sonda olan ikisi için "Çanlar kimin için çalıyor" cümlesi ilave edilip, özellikle yöneticilerinden, iğneyi başkasına, çuvaldızı kendilerine batırmaları istenebilir. Kocaelispor’un bu hale düşmesindeki tek nedenin maddi sorunlar olduğunu düşünenlere, aynı sorunlarla boğuşan ancak direnen Göztepe, Altay gibi pek çok örnek verilebilir... 
     Bu sezon oynadığı maçların yarısını kazanamayan Beşiktaş’a, hem hedefi hem de son haftalardaki oyunlardan dolayı ayrı yer verilmelidir. Sistemini oturtmaya başlayan Kartal’dan, kapalı rakipleri açma sorunu da giderilirse, gelecek adına ümit beslenebilir. Bu haftaki golsüzlüğü fazlaca eliştirmek ise, Gaziantepspor’un zirveyi zorlayabilecek gücünü yadsımak anlamına gelecektir. Ayrıca Beşiktaşlılar, sinir katsayıları dakikalarla beraber artan bazı oyuncularının görmedikleri kırmızı kartlara da sevinmelidir... 
     Ligde attığı 15 golün onüçünü kaydeden Arif 7 , Ümit Karan 4 , Felipe 2 kulübede otururken, Galatasaraylılar’ın kaçan fırsatlara yanması ise, abesle iştigaldir. Baliç, Pinto ve Christian, Cim Bom için umutsa eğer, önüne değil ileriye bakmayı seven "Terim’in mutlaka bir bildiği vardır" denilebilir... 
     Ortegalı ve Ortega’yı tam kapasite ile kullanabilen Fenerbahçe gerçekten seyredilir. Ancak, Kanarya Washington ya da bir başkasıyla golcü derdine biran önce çare üretmeli, Serhat da Türk futbolunun ilerileri için umut olarak görüldüğü bir dönemde önüne bakmayı gerektirecek oyunları terketmelidir... 
     Belirtmeden geçmemek gerekir ki, hakemler futbol oyununun içinde hata payı en az olması gerekenlerdir. Hatta, onların çok ileriye bakması sağlıklı bile değildir. Doğru kararlar vermeleri için pozisyonlara ne kadar yakın olurlarsa o kadar iyidir. Aksi halde, tıpkı bu haftaki gibi, pek çok hatalı düdük ve bayrak girer işin içine...Ve onları önlerine bakmaya itebilecek suçluluk duyguları, adaletin haksız dağıtılmasına neden olacağından affedilmeyebilir... 
     Bu arada, bu sezonki Trabzonspor’un ileriye en iyi bakanlardan biri olduğunu, bir Yanal klasiğiyle başlarda kazanan Gençlerbirliği’nin ardından seri kayıplara uğrayacağını, Denizlispor’un ilk beşi zorlayacağını, Samsunspor’un geçen sezonki sıkıntıları yaşamayacağını geçen haftalarda yazmıştık. Ne mutlu ki, demek biz de önümüze değil, ileriye bakmışız... 
     
     HAFTANIN KARMASI 
     Haftanın Takımı 
     TRABZONSPOR Bu sezona da istediği gibi başlayamayan, iyi futbolunun karşılığını çoğu maçta alamayan Bordo - Mavili takım, zorlu Bursaspor deplasmanından çıkardığı üç puanla kara bulutları dağıttı, lig için yeni bir sayfa açtı. 
     
     Haftanın Hocası 
     Samet AYBABA Trabzonspor’a eski hüviyetini kazandırmak için sayısız yola başvurdu. Sürekli arayışta. Zaman zaman eleştiri de alıyor ancak yolundan dönmüyor. Bursa deplasmanında takımını iyi kurdu, akıllı taktiği ile kazanan taraf oldu. 
     
     Haftanın Hakemi 
     İsmet CENGİZ Zorluk derecesi bir hayli yüksek olan Samsunspor - Ankaragücü maçını iyi yönetti. Pozisyonlara çok yakındı, yardımcı hakemleri ile iyi anlaştı. Konuk takım lehine verdiği penaltı kararında haklıydı, kartlarını da yerinde kullandı. 
     
     Gol Krallığı 
Futbolcu Takım Maç Gol Arif Galatasaray 6 7 Okan Bursaspor 8 7 Zafer Göztepe 8 6      
     
     Gol Pası 
Futbolcu Takım Maç Gol Pası Ortega Fenerbahçe 7 6 Murat Bursaspor 8 5 Timuçin Malatyaspor 8 5 Erhan Elazığspor 8 4      
     
     Haftanın Portresi 
     Ortega F.Bahçe Arjantinli yıldız gün geçtikçe lige ağırlığını koyuyor. Atıyor, attırıyor, sahada rakiplerinin başını döndürüyor. Futbolu neyse de centilmenliği ile de bir numara. Sayısız tekme yiyiyor, itilip - kakılıyor, ancak Ortega elini bile kaldırmıyor. Sadece topu düşünüyor, onu ayağına aldığında da mucize denilebilecek işler başarıyor. 
     
     Altın Eldiven 
Futbolcu Takım Maç Gol Mondragon Galatasaray 7 4 Heinen Denizlispor 5 4 Petkoviç Trabzonspor 8 5 Cordoba Beşiktaş 7 6 Haluk İstanbulspor 5 6      
     
     Kart Cezalıları 
     Kırmızı kart Ali Denizlispor , Amoah Göztepe , Nuri Kocaelispor 
     Sarı kart Zago Beşiktaş , Saidou İstanbulspor 
     
     Haftanın Sonuçları 
     Elazığ - Galatasaray 0-0 
     Beşiktaş - Gaziantep 0-0 
     Altay - Fenerbahçe 1-3 
     Ümit Dk. 19, Ortega Dk. 25, 
     Ogün Dk. 39, Steviç Dk. 77 
     Bursa - Trabzon 1-2 
     Ali Şen Dk. 7, Ender Dk. 54, 
     Aurelio Dk. 84 pen. 
     Samsun - Ankaragücü 1-0 
     Serkan Aykut Dk. 71 
     Adana - Malatya 1-1 
     Sertan Dk. 46, Gökmen Dk. 66 
     İst.Spor - Diyarbakır 1-0 
     Selçuk Dk. 68 
     Kocaeli - Göztepe 1-3 
     Tunç Dk. 56, Uğur Boral Dk. 66, Zafer Dk. 71 ve 86 
     G.Birliği - Denizli 0-0 
     
     Haftanın Maçları 
     A Milli Futbol Takımımız’ın, Avrupa Şampiyonası grup elemelerinde 12 Ekim’de deplasmanda Makedonya, 16 Ekim’de de İstanbul’da Liehtenstein ile oynayacağı karşılaşmalar nedeniyle bu hafta Süper Lig’de maç oynanmayacak. 
     
     Alkış Alanlar 
     Uyanık farkı 
     Bir futbol takımının başarısındaki ilk önemli etkenin kulüp başkanı olduğunun en güzel kanıtı sanırız İsmail Uyanık. Samsunspor’da uzun yıllar görev yapan, kulübü mükemmel idare eden, transferlerde hep akıllı davranan Uyanık’ın görevi bırakmasıyla büyük bir bocalama geçiren ve geçen sene küme düşmenin eşiğinden dönen Karadeniz ekibi, başkanını tekrar bulunca kendine geldi. İsmail Uyanık sihirli elleriyle yine Samsunspor’u canlandırdı. Eee, boşuna "İş bilenin, kılıç kuşananın" dememişler. 
     
     Kara Tahta 
     Bu nasıl manzara 
     Tribünlerden kaçan gerçek taraftarlar size sesleniyoruz "Artık geri dönün." Dönün de Dünya üçüncüsü bir takıma sahip Türkiye’de kavgalar, küfürler, stat anarşisi maçların önüne geçmesin. İzmir Atatürk Stadı’nda yaşananlar tekrarlanmasın. Gerçek futbolsevere çağrı yaparken, güvenlik güçlerine de "aman" diyoruz. Nereden geldiği belli olmayan bir emirle on binlerin üzerine yürüyüp, ortalığı savaş alanına çevirmek... Bu nasıl bir zihniyet Nerede sağduyu, nerede barış 
     



 SPOR 




























</TEXT>
</DOC>
