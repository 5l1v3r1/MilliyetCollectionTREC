<DOC>
<DOCNO> 149805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sontur08.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretim üyesine maaş kesme cezası verildi... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Psikiyatri Anabilim Dalı Öğretim Üyesi Doç. Dr. Mustafa Bilici'ye, Trabzon ve Van'da yayınlanan iki yerel gazetede yayımlanan makalelerinde, ''Üniversitelerde herkesin rüşvet aldığını'' yazdığı gerekçesiyle maaş kesme cezası verildi. 
     KTÜ Rektörlüğü yetkilileri, Doç. Dr. Bilici'nin, Günebakış Gazetesi'nde yayınlanan yazısında, ''Üniversitelerde rektörden, rektör yardımcısına, dekanlardan hocalara kadar herkesin rüşvet aldığı'' ibaresine yer verdiğini belirttiler. 
     Bilici'nin, yazıda doğrudan doğruya KTÜ'yü hedef almadığını, Türkiye'deki bütün üniversiteleri kastettiğini ifade eden yetkililer, ''Bilici hakkında ilgili yönetmelik gereğince disiplin soruşturması başlatıldı. Soruşturma sonunda, Bilici'ye maaş kesme cezası verildi'' dediler. 
     Doç. Dr. Bilici ise Trabzon'da yayınlanan Günebakış Gazetesi ile Van'da yayınlanan Şark Yıldızı adlı yerel gazetelerde, ''YÖK Gerginliği başlıklı makalesinin Ocak ayında 5 seri halinde yayınlandığını söyledi. 
     Makaleyi yazdığı dönemde YÖK ile ilgili yasa tasarısı hazırlandığını, yasa tasarısıyla birlikte YÖK'ün de gündeme geldiğini ifade eden Bilici, ''Ben YÖK'ün yapısını, mevcut problemleri ve bunun pratikteki yansımalarını yazmaya çalıştım'' dedi. 
     Ceza kararının adil olmadığını, yazısında herhangi bir üniversite ya da kişiyi kastetmediğini ileri süren Bilici, ''Yazımda, ne KTÜ ne onun rektörü ne oradaki yöneticilerle ilgili isim, ima söz konusu. Buna rağmen böyle bir cezalandırmaya gidildi. Bana göre, rektör, insanları liyakat değil de sadakat esasına göre değerlendirdiği için, kendisine sadık olmayanları cezalandırmayı uygun görüyor. Ben de bu sınıflandırmadan nasibimi aldım'' diye konuştu. 
     





</TEXT>
</DOC>
