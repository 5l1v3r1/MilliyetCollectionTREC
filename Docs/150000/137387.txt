<DOC>
<DOCNO> 137387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur36.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya ve çevresinde fırtına uyarısı... 
</HEADLINE>
<TEXT>

     Antalya ve çevresinde, bu akşamdan itibaren fırtına beklendiği bildirildi. 
     Antalya Meteoroloji Bölge Müdürlüğü'nden yapılan açıklamada, Antalya ve bölgesinin, dün geceden itibaren Orta Akdeniz'den gelen yağışlı hava kütlesinin etkisi altına girdiği belirtildi. 
     Sahil kesimlerinde yağmur, yer yer sağanak, iç kesimlerde yağmur ve yer yer karla karışık yağmur şeklinde yağışların görülebileceği kaydedilen açıklamada, yağışlarla birlikte bu akşam saatlerinden itibaren alçak basınç merkezinin derinleşmesi ile Güney ve Doğu yönlerden fırtına beklendiği de vurgulandı. 
     Açıklamada, Güney ve Doğu yönlerinden beklenilen rüzgarın saatteki ortalama hızının 35-50, zaman zaman da 65-70 kilometreye ulaşmasının beklendiği, bu akşam saatlerinden itibaren denizde de dalga yüksekliğinin zaman zaman 3 ile 4, açıklarda da 5 ile 6 metre dolayında olacağı belirtildi. 
     Açıklamada, fırtına nedeniyle ilgili kurum ve kuruluşlar ile vatandaşların önlem almaları istendi. 
     





</TEXT>
</DOC>
