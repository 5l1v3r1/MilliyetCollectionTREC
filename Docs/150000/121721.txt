<DOC>
<DOCNO> 121721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/siyaset/siy02.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır güvencesi 
</HEADLINE>
<TEXT>
Türkiye İran olamaz 
Toplumdaki gerilimin "bitmeyen endişelerden" kaynaklandığını söyleyen Başbakan Yardımcısı, "Tedbiri alacağız" dedi 
     SERPİL ÇEVİKCAN Ankara 

     Başbakan Yardımcısı Ertuğrul Yalçınbayır, "Türkiye İran da, Cezayir de olamaz" dedi. Milliyet’in sorularını yanıtlarken toplumdaki gerilimin, "azalmasına rağmen bitmeyen endişelerden" kaynaklandığını belirten Yalçınbayır, şunları söyledi 
     "Bu süreçte bazı davranışlar ön plana çıkarıldıysa bu konuyla ilgili daha hassas olunması için verilen bir mesaj vardır. Yoksa "bunu ortadan kaldırın, düzeltin" mesajı olabilir mi Olamaz. Başörtüsü toplumsal hayatımızda, anamızda, bacımızda var. Ne bunlar artık bir başkasına dayatıyor, ne de açık olanlar diğerlerini kınıyor. Bu endişelere karşı tedbiri yürütme olarak biz alacağız. 
     Cumhuriyetin temel niteliklerine bir tehdit yok. Ama, kendi içimizdeki, dışımızdaki arkadaşlardan, belli hassasiyetlerden daha dikkatli olunması uyarıları var. Şunu hepimiz biliyoruz, artık Türkiye bir İran, bir Cezayir olamaz. Ama bunlar olamaz deyip geniş davranmak da zafiyet getirilebilir. Hizbullah olayını bu toplum yaşamadı mı Bizim istediğimiz güven tarlasını yaratmak ve yeşertmektir. Kurumların, insanların birbirine güveninin sağlanması en önemli sermaye yatırımıdır. 
     
     Arınç’ınki insani tatmin 
     Kamusal alan’dan kasıt herhalde "hizmet veren’ itibariyledir. Hizmet veren düzeyinde bakıldığında hastanede de hizmet veriliyor. Cumhurbaşkanı’nın uğurlandığı alan, kamusal alan mı, daha insani bir alan mı İnsani alanın kamuyla ilgili sınırlandırılması var. Arınç, eşiyle giden Cumhurbaşkanı’nı uğurluyor. Yalnız da gidebilirdi. Nezaket gereği eşiyle gitti. Orada sadece insani bir duygunun tatmini var. Ama toplum bu konuda hassassa, Arınç da bundan sonra ona göre davranışını değiştirebilir." 
     



 SİYASET 















</TEXT>
</DOC>
