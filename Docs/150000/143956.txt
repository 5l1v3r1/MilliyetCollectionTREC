<DOC>
<DOCNO> 143956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko42.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, Bankacılık raporunu açıkladı... 
</HEADLINE>
<TEXT>

     Bankacılık kesiminin Avrupa Birliği AB ile entegrasyonunun sağlanması amacıyla tabi oldukları vergisel ve işlemsel yüklerin AB normlarına uyumlaştırılması istendi. 
     Türk Sanayicileri ve İşadamları Derneği TÜSİAD Bankacılık ve Sanayi İşleri Komisyonu bünyesinde faaliyet gösteren Bankacılık Çalışma Grubu tarafından hazırlanan ''Bankacılık Sektörünün Maliyetlerine İlişkin Politika Önerileri'' başlıklı rapor düzenlenen bir toplantıyla açıklandı. 
     Rapor, TÜSİAD Bankacılık Çalışma Grubu üyeleri Avni Hedili, Balamir Yeni, Gıyas Gökkent, İhsan Akar ve Sedat Eratalar tarafından hazırlandı. 
     Bankaların sisteme krediler yoluyla kazandırdıkları fonların ekonomik durgunluğun aşılması ve ekonomide sağlıklı bir büyümenin sağlanması için itici bir güç olduğuna işaret edilen raporda, yeniden yapılandırma programı ışığında sermaye aktarımı ile güçlendirilecek olan bankacılık sektörünün sağlıklı yapısını sürdürebilmesi için sektörde olağanüstü düşüş gösteren karlılığın belli bir seviyede tesis edilmesi gerektiği vurgulandı. 
     Raporda, şu görüşler dile getirildi 
     ''Bankalarda kaynak maliyetlerinin düşürülmesi yoluyla reel sektöre daha az maliyetle kaynak aktarılması suretiyle ekonomik canlanmaya katkıda bulunacağı düşünülmektedir. Bunun yanında düşen maliyetlerin etkisiyle piyasaların derinlik kazanacağı ve bunlara paralel olarak da zamanla vergi gelirlerinde bir artış sağlanacağı tahmin edilmektedir. 
     Ayrıca yine bu yüklerin azaltılmasıyla devletin borçlanma maliyetleri azalacağı için vergi gelirlerinde ilk anda görülecek azalmanın bir kısmının borçlanma maliyetinin azalmasıyla telafi edilebileceği öngörülmektedir.'' Yükselen enflasyonla birlikte para ikamesinin hızlanması, artan kamu kesimi açığına bağlı olarak tasarruf açığının büyümesi gibi çok sayıda makroekonomik dengesizliğin bankacılık sisteminde sağlıklı yapısal kararlar alınmasını güçleştirdiği vurgulanan raporda, ''Bankacılık sistemini doğrudan ve dolaylı olarak ilgilendiren mevzuatta sık aralıklarla ve birbirleriyle çelişen yönde yapılan düzenlemeler de Türk mali sisteminin performansını, büyümesini ve mali bünyesini olumsuz yönde etkilemiştir'' denildi. 
     Raporda, tasarrufların artmadığı bir ortamda, kamu kesiminin artan fon talebi ve kaynaklar üzerindeki doğrudan ve dolaylı vergi yükünün, kaynak maliyetlerinin aşırı yüklenmesine neden olduğu belirtilerek, ''Finansal araçların ve işlemlerin vergilendirilmesindeki farklılıklar ve sık sık değişen uygulamalar nedeniyle kaynakların gittikçe artan bir bölümünün bilanço dışına, sistem dışına ve hatta yurtdışına çıkması, bankacılık sisteminin derinliğini, yönetimini ve denetimini olumsuz yönde etkilemiştir'' saptaması yapıldı. 
     
     EN ÖNEMLİ SORUN SERMAYE YETERSİZLİĞİ 
     Bankacılık sektörünü yeniden yapılandırma programı çerçevesinde sektörde şeffaflığı sağlamak amacıyla enflasyon muhasebesi ve kapsamlı risk yönetimi uygulamasına geçildiği belirtilen raporda, sektörün en önemli sorun olan yetersiz sermaye problemini çözmek amacıyla banka sermayelerini güçlendirme programı uygulandığı ve sektörün sermaye yeterliliğinin uluslararası standart olan yüzde 8'e yükseltildiği kaydedildi. 
     Raporda, sektör vergi matrahının enflasyon muhasebesi esaslarına göre belirlenmemesi ve çeşitli yüklerin sektör karlılığını ve rekabet gücünü azalttığına dikkat çekilerek, ''Son dönemlerde sektörde son derece düşük seviyelere gerileyen karlılığın, hassas kamu dengesi gözönünde tutularak sektördeki aşırı yüklerin uluslararası seviyelere çekilmesi suretiyle yükseltilmesi gerekmektedir. Karlılığın sağlanamaması halinde sektörün sermaye yapısı tekrar bozularak sistematik risk yaratması söz konusu olabilecektir'' denildi. 
     Bu risklerin azaltılması için sektörün güçlendirilmesinin önem taşıdığı vurgulanan raporda, bankacılık sektörü üzerindeki yükleri uluslararası seviyelere çekmek suretiyle kıt kaynak olan sermayeye ulaşımı kolaylaştırmak ve ucuzlatmanın büyüme sürecine geçebilmek için birincil öncelik olduğu kaydedildi. 
     Bankacılık kesiminin Avrupa Birliği AB ile entegrasyonunun sağlanması amacıyla tabi oldukları vergisel ve işlemsel yüklerin AB normlarına uyumlaştırılmasının önemine dikkat çekilen raporda, şu görüşler dile getirildi 
     ''Türk bankacılık sistemi üzerinde gerek genel vergi mevzuatının gerekse bankacılık ve sermaye piyasası mevzuatlarının getirdiği çeşitli yükler bulunmaktadır. Bu yüklerin bir kısmı müşterilere yansıtılmakta diğer bir kısmı ise doğrudan bankanın üzerinde kalmaktadır. Bununla birlikte müşteriye yansıtılan yükler de bankacılık işlemleri açısından bir maliyettir. Bankacılık işlemleri üzerindeki yüklerin azaltılmasıyla bankacılık işlem ve kredi maliyetleri azalacak, piyasalar derinlik kazanacak ve bu da ekonomik canlanmaya katkı sağlayacaktır.'' 
     





</TEXT>
</DOC>
