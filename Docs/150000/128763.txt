<DOC>
<DOCNO> 128763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sonspo02.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Antalya'ya gitti... 
</HEADLINE>
<TEXT>

     Birinci Süper Lig'in ikinci bölümünün çalışmalarına dün başlayan Fenerbahçe, hazırlık kampı için Antalya'ya gitti. 
     Atatürk Havalimanı'ndan uçakla Antalya'ya giden 27 futbolcunun yer aldığı sarı-lacivertli takım kafilesi, Belek'e geçerek 20 Ocak Pazartesi gününe dek çalışmalarını burada sürdürecek. 
     Halen ülkesinde bulunan Arjantinli futbolcu Ortega'nın, 9 Ocak Perşembe gününe dek kampa katılması bekleniyor. 
     Teknik sorumlu Oğuz Çetin yönetimindeki kafilede şu futbolcular yer alıyor 
     Rüştü Reçber, İsmail Güldüren, Ogün Temizkanoğlu, Mustafa Doğan, Ümit Özat, Zoran Mirkoviç, Hakan Bayraktar, Milan Rapaiç, Serhat Akın, Ali Akdeniz, Oğuz Dağlaroğlu, Ceyhun Eriş, Cem Karaca, Tuncay Şanlı, Abdullah Ercan, Recep Biler, Yusuf Şimşek, Fatih Akyel, Ariel Ortega, Volkan Demirel, Semih Şentürk, Erman Yıldırım, Samuel Johnson, Ali Güneş, Miroslav Steviç, Kerim Zengin, Fahri Tatan Sarı-lacivertli takımda psikolojik danışmanlık görevine getirilen Dr.Turgay Biçer'in de bu akşam Antalya'ya giderek kampa katılacağı belirtildi. 
     Yolculuk öncesi havalimanında basın mensuplarının sorularını yanıtlayan takım kaptanı Ogün, Antalya kampını en iyi biçimde değerlendirmeye çalışacaklarını belirterek, ''İlk yarıda yaptığımız hataları asgariye indirmek için büyük çaba harcayacağız. Bundan sonraki maçlarımız daha iyi geçecek'' dedi. 
     Futbolculardan Ceyhun ise çok iyi çalışıp sarı-lacivertli takımı layık olduğu yere getireceklerini kaydederek, ''Kamp herkese hayırlı olsun. Yeni yıl bizim için güzel olacak. En iyi şekilde değerlendirmek için çok çalışacağız'' diye konuştu. 
     Sarı-lacivertli futbolcular, uçuştan önce takım halinde fotoğraf çektirdi. 
     
     HAZIRLIK MAÇLARI 
     Sarı-lacivertliler, Antalya'da Trabzonspor'un da yer alacağı Efes Pilsen Cup Turnuvası'nda, Avrupa'nın güçlü takımlarıyla mücadele edecek. 
     A Grubu'nda 11 Ocak Cumartesi günü Almanya'nın SV Werder Bremen, 15 Ocak Çarşamba günü de Hollanda'nın PSV Eindhoven takımlarıyla karşılaşacak olan Fenerbahçe, grubunu ilk sırada tamamlarsa, B Grubu'nun birincisi ile 17 Ocak Cuma günü final maçı yapacak. Turnuvada B Grubu'nda ise Trabzonspor, Hertha BSC Berlin Almanya ve Spartak Moskova Rusya takımları yer alıyor. 
     Sarı-lacivertli ekibin turnuva öncesinde ve turnuvada finale kalınamaması durumunda da birer hazırlık maçı daha yapacağı öğrenildi. 
     





</TEXT>
</DOC>
