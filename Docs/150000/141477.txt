<DOC>
<DOCNO> 141477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sondun18.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Cumhurbaşkanı Silahlar sustuğu sürece barış için umut var 
</HEADLINE>
<TEXT>

     Almanya Cumhurbaşkanı Johannes Rau, Irak krizi ile ilgili olarak, ''Silahlar sustuğu sürece barış için şans vardır'' dedi. 
     Rau, yarın yayınlanacak olan Bild am Sonntag gazetesine yaptığı açıklamada, barış çabalarının sürdürülmesi çağrısında bulundu ve ''Ümidimizi hiçbir zaman kaybetmemeliyiz. Hala savaş dışında seçenekler olduğuna inanıyorum'' açıklamasında bulundu. 
     Irak'ın silahsızlandırılması konusunda ilerleme sağlandığına işaret eden Rau, ''BM'nin istediği şey de buydu. Bu nedenle, bu yolun kararlı şekilde izlenmesinden yanayım'' ifadesini kullandı. 
     Irak'ta olası savaşın risklerine dikkati çeken Rau, ''Neyin daha tehlikeli olduğunu düşünmek zorundayız. Irak'tan kaynaklanan tehdit mi, yoksa Irak'ta başlatılacak olası savaşın tüm bölgeye yayılması mı Şu an, Irak'tan kaynaklanan tehdidi kontrol altında tutma şansına sahibiz. BM silah denetçilerinin çalışmaları etkisini göstermeye başladı. İnsanların ölmesi gerekmediği her çözüm, savaştan daha iyidir'' görüşünü dile getirdi. 
     Almanya ile ABD arasındaki anlaşmazlıkların giderilmesi çağrısında da bulunan Cumhurbaşkanı, ''Amerikalılar kadar Almanlar da, Atlantik ötesi dostluğun çok önemli ve vazgeçilemez olduğunu biliyorlar. Ancak ortaklardan hiç biri, dostluk uğruna diğerinin kendi görüşünden vazgeçmesini isteyemez. Her iki taraf da bunu kabullenmeli ve ilişkilerin düzeltilmesi için her türlü çabayı harcamalı'' ifadesini kullandı. 
     





</TEXT>
</DOC>
