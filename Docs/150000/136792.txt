<DOC>
<DOCNO> 136792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur06.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Isırgan otu kelliğe çare oluyor, cinsel gücü artırıyor... 
</HEADLINE>
<TEXT>

     Daha çok çayı içilerek pekçok hastalığın tedavisinde kullanılan ısırgan otunun, inek sütüyle birlikte içildiğinde cinsel gücü de artırdığı bildirildi. 
     Tarım İşletmeleri Genel Müdürlüğü'nün TİGEM internetteki ''www.tigem.gov.tr'' sitesinde halk arasında çeşitli şekillerde yaygın olarak kullanılan ısırgan otunun çok sayıda faydası anlatılıyor. 
     Sitede verilen bilgiye göre, mukoza sağlamlaştırıcı, idrar söktürücü, güçlendirici, anti-alerjen, kan temizleyici ve iltihap giderici olarak, kökünden çiçeklerine kadar baştan aşağı şifa olarak kabul edilen ısırgan otu, çorba olarak da eski çağlardan beri kullanılıyor. 
     Sağlık açısından çok önemli olan demir ve magnezyum gibi madensel maddeler yönünden de zengin bitki, romatizma hastalarına, gut ve damar sertliği olanlara şalık veriliyor. 
     İlkbaharda yeni sürgünlerden sabah aç karnına 1 kahve fincanı içildiğinde, içindeki demirle alyuvarları devamlı yenileyerek yeni dokulara bol oksijen sağlayan ısırgan otu, vücudu dinç ve canlı tutuyor. 
     Bitki, koruyucu olarak bütün kış boyunca aç karnına tatlandırmadan 1 fincan içildiğinde, soğuk algınlığına karşı vücudun direncini artırıyor, böbrek ve idrar yolları iltihabı, teşhis edilemeyen şiddetli baş ağrıları, prostat büyümeleri, mide ve bağırsak ülseri, kansızlık, alyuvar ve demir eksikliği ile tüm alerjik rahatsızlıklar, ekzama, ergenlik sivilcileri ve bakterilerin yol açtığı hastalıklarda en büyük yardımcı olabiliyor. 
     Isırgan otu çayı 4 hafta boyunca içildiğinde, karaciğer ve safra kesesi hastalığı, nefes darlığı ve akciğer hastalıklarında faydalı oluyor. Isırgan otu, kan yapıcı özelliğiyle, sarılık ve kansızlığa iyi geliyor, kanı temizliyor. 
     
     CİNSEL İSTEĞİ ARTIRIYOR, KELLİĞE DE ÇARE OLUYOR 
     Isırgan otu tohumları, öncelikle organizmayı uyarıcı güçlendirici ve savunma sistemlerini destekleyici özelliklere sahip olduğu için yaşlılar tarafından güçlendirici olarak kullanılabiliyor. 
     Bütün bunların yanı sıra ısırgan otu inek sütü ile karıştırılıp içildiğinde ise şehveti artırıyor. Yoğurtla karıştırılarak şeker hastalığına karşı kullanılabilen bitkinin kök sapları haşlanarak sirkeli tentürü yapıldığında, kepeksiz, sık, canlı ve parlak bir saç için kullanılabildiği gibi saç dökülmelerini de önlüyor. 
     





</TEXT>
</DOC>
