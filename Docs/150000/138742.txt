<DOC>
<DOCNO> 138742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/soneko17.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Jeans, Time Dergisi'nde... 
</HEADLINE>
<TEXT>

     Dünyada Chelsea Clinton, Geri Halliwell, Mandy Moore, Cher, Melissa Joan Hart, Laila Ali gibi birçok ünlünün tercih ettiği Türk blucini Mavi Jeans, Amerikan Time dergisine haber oldu. 
     Mavi Jeans'tan yapılan açıklamaya göre, derginin son sayısının Avrupa baskısındaki İş Dünyası bölümünde yer alan haberde, Yönetim Kurulu Başkanı Sait Akarlılar ve Mavi Amerika Başkanı Ersin Akarlılar'la yapılan röportaja yer verildi. 
     Mavi Jeans'ın Çerkezköy'deki fabrikasını bizzat gezerek haberi hazırlayan derginin muhabiri, blucinin anavatanı sayılan Amerikan pazarına girmenin zorluğuna dikkat çekiyor ve Mavi Jeans'ın başarısını '' Mavi Jeans, Amerika'da 25 yaşın altındaki moda takipçileri için Türk Lokumu'' sözleriyle vurguluyor. 
     ''Türkiye'nin başarı kazanan ilk perakende markasının bir jeans markası olması oldukça ironik'' ifadesine yer verilen haberde, Sait Akarlılar'ın bu kadar Batılı bir ürünü uluslararası düzeye getirmekten dolayı gururlu olduğu belirtiliyor. 
     Çerkezköy'deki teknoloji harikası tesislerin, Mavi'ye ihtiyacı olan itici gücü sağladığı kaydedilen haberde, Ersin Akarlılar'ın ''Aynı ürünü farklı pazarlara aynı şekilde sokmuyoruz, bu durum üretimi daha zor hale getiriyor ancak dışarıya açılma sürecinde bize büyük yararı oldu. Mavi'nin yarattığı fark zamanla bir slogana dönüştü Mavi Fits'' sözleri aktarılıyor. 
     
     MAJİ JEANS 
     Mavi Jeans 2001 yılında tüm dünyada 3 bin 220 noktada toplam 6 milyon 520 bin adet satıldı. 
     Şirketin Çerkezköy'deki 75.000 metrekarelik açık, 30.000 metrekarelik kapalı alanda kurulu ve ''Türkiye'nin en büyük blue jeans konfeksiyon fabrikası'' konumundaki dev tesisinde, Japonya, Almanya ve Amerika'daki en ileri tekstil teknolojilerinden yararlanılarak hayata geçirilen otomatik ağ sistemiyle üretim yapılıyor. Bu fabrikalarda başta Mavi Jeans olmak üzere Mustang, Calvin Klein, Guess, Esprit, Eddie Bauer ve Street One gibi markalar için de üretim gerçekleştiriliyor. 
     ABD'de New York, Los Angeles ve Dallas'ta, Kanada'da ise Vancouver ve Montreal'de showroomu bulunan Mavi Jeans, Vancouver'deki ilk mağazasının ardından ikinci mağazasını yakın gelecekte New York'ta açacak. 
     Mavi Jeans, Türkiye dışında 2.700 noktada satılıyor. Mavi Jeans'in ABD'de New York, Los Angeles ve Dallas'ta, Kanada'da ise Vancouver ve Montreal'de showroomu bulunuyor. 
     Mavi Jeans'ın ihracat yaptığı ülkeler arasında ABD'nin yanı sıra Kanada, İngiltere, Almanya, Avusturya, Belçika, Hollanda, İsviçre, Danimarka, Yeni Zelanda, Rusya, Bulgaristan, Slovenya, Mısır, Lübnan, Ürdün, Mısır ve Suudi Arabistan da yer alıyor. 
     
     SAİT AKARLILAR 
     Sait Akarlılar, 1960 yılında kendi atölyesini kurdu ve fason üretime başladı. 1984 yılında üretim şirketi Erak'ı kurarak hedefine bir adım daha yaklaştı. Erak, 2002 yılında Türkiye'de ilk 500 sanayi şirketi sıralamasında 77. sıraya yükseldi. Sait Akarlılar, jeans'te ''Türk markası'' yaratma hayalini 1991 yılında üretimine başladığı Mavi Jeans ile gerçekleştirdi. Mavi Jeans Türkiye'de sektörünün lideri konumunda bulunuyor. 
     Ersin Akarlılar, 1996 yılında Amerika Birleşik Devletleri ve Kanada pazarlarına girmek üzere, New York'ta Mavi America'yı kurdu. Mavi Amerika Başkanı Ersin Akarlılar, 2002 yılında Amerika'nın ünlü erkek moda dergisi DNR'nin belirlediği, ''Erkek Giyiminde En Güçlü 100'' kişi arasında yer aldı. 
     





</TEXT>
</DOC>
