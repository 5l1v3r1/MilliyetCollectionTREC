<DOC>
<DOCNO> 128796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur22.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cephanelik gibi öğrenci yurdu... 
</HEADLINE>
<TEXT>

     Sosyal Hizmetler ve Çocuk Esirgeme Kurumu Gaziantep Erkek Yetiştirme Yurdu'nda dün gece başlayan gerginliğin ardından öğleden sonra yurtta başlatılan arama sona erdi. 
     Geniş güvenlik önlemleri altında yapılan soruşturma ve aramada, aralarında dün akşam gözaltına alındıkları için gerginliğe yol açan ve çatıya çıkan gençlerin inmesini sağlamak amacıyla serbest bırakılan iki kişinin de bulunduğu 11 kişi gözaltına alındı. 
     Gözaltına alınanlar arasında, olayları provake ettikleri saptanan Mehmet D. 19 ve Güngör Ç. de 19 bulunuyor. Bu kişilerin, 18 yaşını tamamlamasına ve ilişiklerinin kesilmesine rağmen yurtta kaldıkları belirlendi. 
     Bu arada, yurtta yapılan aramada sallama tabir edilen üç bıçak, kama, boğma teli, çok sayıda bıçak ve sopa ele geçirildiği, soruşturmanın idari ve adli boyutları ile sürdürüldüğü öğrenildi. 
     Sosyal Hizmetler ve Çocuk Esirgeme Kurumu Gaziantep Erkek Yetiştirme Yurdu'nda, arkadaşlarının gözaltına alınmasını protesto amacıyla dün akşam gençlerin çatıya çıkması ile meydana gelen gerginliğin ardından polis, yurtta arama yaptı, 8 kişiyi gözaltına aldı. 
     Gençlerin gece çatıda bulunduğu sırada, üzücü olaylar yaşanmaması için çevre güvenliği almakla yetinen ve operasyon yapmayan polis, öğleden sonra geniş güvenlik önlemleri altında yurtta arama yaptı. 
     Çoğunluğunu Çevik Kuvvet Şube Müdürlüğü'ne bağlı polislerin oluşturduğu yaklaşık 100 dolayında polis, toplu halde yurda geldi. Yurt çevresinde geniş güvenlik önlemi alan polis, gazeteciler dahil olmak üzere kimsenin yaklaşmasına izin vermedi. 
     Yurda giren polis, gençleri yemekhanede topladıktan bir süre sonra 8'ini gözaltına alıp, yurttan çıkardı ve polis otobüsüne bindirdi. Polis, yemekhanedeki sorgunun ardından yatakhaneye geçerek arama yapmaya başladı. Bu arada, bir grup polis de yurt bahçesini aradı. 
     Otobüse bindirilen gençlerden birinin çakmakla koltuğu tutuşturmaya çalıştığı fark edilince, gözaltındakilerin üzerinden çakmaklar alındı. 
     Bu arada, ana kapı girişinde bekçi için inşa edilen kulübede yemliği ve suyu önünde duran bir tavuk beslendiği görüldü. 
     





</TEXT>
</DOC>
