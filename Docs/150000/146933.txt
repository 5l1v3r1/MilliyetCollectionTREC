<DOC>
<DOCNO> 146933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/spor/spo03.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan kaynak arıyor 
</HEADLINE>
<TEXT>

Galatasaray Başkanı Özhan Canaydın, 1979’dan bu yana yöneticilik yapan isimleri yeni bir "Arama Konferansı"na davet etti. Üç günlük çalışmada "Kaynak yaratma" konusunda düşünceler biraraya getirilecek 
     HALİL ÖZER 

     Üç günlük kamp 
     CİM - BOM şimdi de "Kaynak yaratma" konusunda "Arama Konferansı" düzenliyor. Başkanlığı öncesinde Radison Sas Oteli’nde kulübün ileri gelenlerini biraraya getiren Başkan Özhan Canaydın, şimdi de 1979’dan bu yana Sarı - Kırmızılı kulüpte başkanlık ve yöneticilik yapmış isimlere davet yolladı. Toplantı, 11-13 Nisan tarihleri arasında Ceylan Otel’de yapılacak. 
     
     Kampanya beklentisi 
     CANAYDIN, eski üyelere gönderdiği davet yazısında, kulübü daha yükseklere taşımak ve layık olduğu değerlere ulaştırmak arzusunda olduklarını belirtti. Bu toplantıda üyelerden yeni kaynaklar konusunda yardım istenecek. Galatasaray Başkanı’nın bu toplantıda bir kampanya için düğmeye basması bekleniyor. Ayrıca zengin üyelerden de ellerini ceplerine atması istenecek. 
     
Dar alanda tek kale      ERHAN TELLİ 

     DİYARBAKIRSPOR ile oynanacak karşılaşmanın hazırlıklarına dün yaptığı tek antrenmanla devam eden Galatasaray, dar alanda tek kale çalışması yaptı. Milli futbolculardan yoksun olarak çalışan Sarı - Kırmızılılar’da hafif sakatlığı bulunan Berkant salonda yer alırken, Vedat ise sağ ayak arka adalesinden hafif bir sakatlık geçirdi. Cim - Bomlu oyuncunun durumunun önemli olmadığı belirtildi. 
     
En popüler Cim - Bom      SPORTİF A.Ş. tarafından yaptırılan araştırmaya göre Türkiye’nin en popüler kulübünün yüzde 41’lik oranla Galatasaray olarak belirlendiği bildirildi. Ayrıca araştırmada Türkiye’de hiç sevilmeyen futbol kulüpleri arasında Fenerbahçe’nin yüzde 23’lük oranla birinci, Aslan’ın yüzde 14 ile ikinci sırada yer aldığı açıklandı. Cim - Bom’un, Avrupa’nın en büyük taraftar kitlesine de 17.34’lük oranla sahip olduğu, Sarı - Kırmızılı kulübü Real Madrid ve Juventus kulüplerinin takip ettikleri belirtildi. 
     


SPOR 



























</TEXT>
</DOC>
