<DOC>
<DOCNO> 146982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun15.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Kürtler Irak birliklerine saldırmak istiyor ama.." 
</HEADLINE>
<TEXT>

     ABD'de yayımlanan The Washington Post gazetesi, Kuzey Irak'ta ABD ile ittifak içinde olan Kürt peşmergelerin, Kerkük'te isyan çıkarmak ve Irak birliklerine en kısa sürede saldırmak istediğini, ancak buna izin vermeyen ABD'yi eleştirdiklerini yazdı. 
     Gazetenin Süleymaniye çıkışlı haberine göre Kürt liderleri, Kerkük'te bulunan Kürt güçlerinin kentin içeriden ele geçirilmesi için isyan çıkarmaya hazır olduğunu, ancak bu konuda ABD'den henüz onay alamadıklarını söylediler. 
     Washington Post'a konuşan Iraklı Kürt yetkililerden Nurşirvan Mustafa, Kerkük'te 6 bin Kürtten oluşan bir yeraltı gücü bulunduğunu ileri sürerek, bu gücün isyan başlatmak için ABD'den işaret beklediğini söyledi ve ''Bu işaret neden gelmiyor, sorun nedir, bilmiyorum'' dedi. 
     Mustafa, bu eleştirisine karşın, Amerikan savaş planları açısından bir problem yaratmak istemediğini de söyledi. Gazete, Kürtlerin savaşta doğrudan yer almak istediğini ve ''Irak güçleri tarafından evlerinden edilen Kürt sivillerin evlerine dönmek için artık huzursuzlanmaya başladığını'' yazdı. 
     Washington Post, Iraklı Kürtlerin savaş sonrası Irak'ta etkilerini artırmak, ''özerkliklerini perçinlemek'' istediğini kaydetti. Haberde, ABD'nin 173'üncü Hava İndirme Tugayı'na mensup 1000 askerin paraşütle Kuzey Irak'a indirilmesinden sonra geçen günlerde, bölgedeki üniformalı Amerikan askeri gücünün sayısının halen 3 binden az olduğu belirtilerek, ''Kuzey cephesi halen bir hayalet cephe'' denildi. 
     Gazete, ABD'nin Kuzey Irak'taki askeri faaliyetlerini halen ağırlıklı olarak Kerkük ve Musul'un havadan bombalanmasında yoğunlaştırdığını kaydetti. Washington Post, Türkiye'nin, Iraklı Kürtlerin savaşta aktif yer almasına karşı çıktığını, Kerkük ve Musul'un Kürt kontrolüne geçmesinden kaygı duyduğunu yazdı. 
     





</TEXT>
</DOC>
