<DOC>
<DOCNO> 125194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/soneko28.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Büyükelçisi BDDK, finans sektöründe önemli rol oynamıştır 
</HEADLINE>
<TEXT>

     İngiltere'nin Ankara Büyükelçisi Peter Westmacot, BDDK'nın, Türkiye'de finansal sektörün yeniden sağlıklı işleyişinin sağlanmasında çok önemli bir rol oynadığını, ancak daha fazlasının yapılması gerektiğini söyledi. 
     Büyükelçi Peter Westmacot, Bilkent Oteli'nde yapılan ''Bağımsız Kurullar ve Piyasa Ekonomisi'' Arenası'nda yaptığı konuşmada, bankacılık sektöründeki mevcut problemlerin, Kurul'un yetkilerini zedelemeyecek şekilde çözümlenmesinin Türkiye'nin çıkarına olduğunu, şimdiye kadar bu konuda alınan başarılı mesafeyi daha da ileriye götüreceğini ifade etti. 
     Westmacot, finansal düzenleyicilerin, şeffaf ve dış etkilerden bağımsız olarak algılanmasının da şart olduğunu vurguladı. 
     İngiltere'nin enerji piyasalarını liberalleştiren ilk ülkelerden biri olduğunu belirten Büyükelçi Westmacot, halen İngiltere'de gaz ve elektrik arz zincirinde gerçek bir rekabetin olduğunu kaydetti. 
     Rekabet ve düzenleme alanlarındaki hızlı büyümenin İngiliz halkına çok büyük yararlar sağladığına işaret eden Westmacot, bu çerçevede, 1990'lardan itibaren gaz sektöründe fiyatların yüzde 37, elektrikte ise yüzde 28 olmak üzere üçte bir oranında düştüğünü kaydetti. 
     Avrupa Birliği AB üyesi ülkeler ve Türkiye'nin de aralarında bulunduğu aday ülkelerin, AB'nin Lizbon Ekonomik Reform Programı hedefleri doğrultusunda İngiltere örneğini takip ettiklerini, bu programın, 2010 yılı itibariyle, Avrupa'yı dünyanın en rekabetçi ve bilgi temelli ekonomisi haline getirmeyi hedeflediğini vurguladı. 
     Büyükelçi Westmacot, Ankara'da 4 Mart 2003 tarihinde, ''İngiltere'nin Kamu-Özel Sektör Ortaklıkları ve Özelleştirme Tecrübesi'', 5 Mart 2003'te ise İstanbul'da, ''Emeklilik Reformu'' konularında seminerler düzenleneceğini kaydetti. 
     
     PROF. KURTOĞLU 
     Galatasaray Üniversitesi öğretim üyelerinden Prof. Dr. Çelik Kurtoğlu ise bağımsız kurullar olmadan yaşamanın mümkün olmadığını belirterek, bu kurulların finansman gelirlerinin, ilgili oldukları kurum ve kuruluşlardan geldiğini, bu kurum ve kuruluşların ise özel sektörde faaliyet gösterdiğini söyledi. 
     Prof. Dr. Kurtoğlu, bu kurulların, finansman gelirleri sağladıkları kuruluşların özel kuruluşlar olması nedeniyle bunların denetiminin, Sayıştay tarafından değil de Merkez Bankası'nda olduğu gibi, bağımsız denetim şirketlerince yapılabileceğini ifade etti. 
     





</TEXT>
</DOC>
