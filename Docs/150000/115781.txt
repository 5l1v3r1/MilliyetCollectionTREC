<DOC>
<DOCNO> 115781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko06.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz piyasası da serbest rekabet ortamında faaliyete geçiyor 
</HEADLINE>
<TEXT>

     Elektrikten sonra doğalgaz piyasası da, Enerji Piyasası Düzenleme Kurumu'nun EPDK gözetiminde, 2 Kasım'dan itibaren serbest rekabet ortamında faaliyete geçiyor. 
     A.A muhabirinin edindiği bilgiye göre, 1 Kasım'dan geçerli olmak üzere doğalgaz fiyatlarını belirleme yetkisini kullanarak açıklayan Kurul, lisans fiyatlarını da belirleyerek, doğalgaz piyasasının açılmasına dönük çalışmalarını tamamladı. 
     Önceliği Botaş tarafından önümüzdeki yıl doğalgaz ulaştırılacak illerin dağıtım ihalelerine verecek olan Kurul, bir yandan da piyasada faaliyet göstermek isteyecek girişimcilerin lisans başvurularını kabul etmeye başlayacak. 
     Kurula, ithalat lisansı, iletim lisansı, depolama lisansı, toptan satış lisansı, dağıtım lisansı, sıkıştırılmış doğalgaz LNG lisansı ve ihracat lisansı için başvurulabilecek. 
     Maliyetlere piyasa dışı unsurların katılması ve fahiş kar elde edildiğini tespit etmesi halinde bu kuruluşlar, piyasada faaliyet gösterebilmelerini sağlayacak gerekli izinleri kuruldan alamayacak. 
     
     ELEKTRİK PİYASASI DAHA ÖNCE FAALİYETE GEÇTİ 
     EPDK daha önce, Türkiye'de elektrik piyasasının serbest rekabet ortamında yürütülmesine olanak sağlamak amacıyla, 3 Eylül'de Elektrik Piyasası'nı açmış, lisans başvurularını kabul etmeye başlamıştı. 
     Doğalgaz piyasasının ise 1 Ekim'de açılması hedeflenirken, kararnamenin çıkmaması nedeniyle Kasım'a kalmış oldu. 
     Doğalgaz piyasası açılır açılmaz ilk hedef olarak, ülke çapında doğalgaz kullanımını yaygınlaştırmak amacıyla, başlangıçta 22 ilde şehir içi dağıtım ihaleleri ivedilikle yapılacak. 
     EPDK'nın doğalgaz piyasası için hazırlıklarını Mayıs ayında tamamlanamaması üzerine, Kasım ayına kadar ek süre istemiş Bakanlar Kurulu bu süreyi EPDK'ya tanımıştı. 
     Resmi Gazete'de 18 Nisan 2001 tarihinde yayımlanarak yürürlüğe giren Doğalgaz Piyasası Kanunu, Türkiye'de doğalgaz piyasasının kurulmasına yönelik hazırlık dönemi olarak, bu kanunun yayımı tarihinden itibaren 12 aylık süreyi kapsıyordu. 
     Kanun, Bakanlar Kurulu'nun bu süreyi bir defaya mahsus olmak üzere 6 aya kadar uzatabilmesine olanak sağlıyordu. 
     





</TEXT>
</DOC>
