<DOC>
<DOCNO> 136491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/dunya/dun02.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina Kıbrıs’ta 1500 asker istiyor 
</HEADLINE>
<TEXT>

     YORGO KIRBAKİ Atina 

     Yunan hükümeti, BM Genel Sekreteri Kofi Annan’ın Kıbrıs çözüm planı çerçevesinde güvenlik konusunu görüşmek üzere önümüzdeki hafta Türkiye ile oturacağı müzekere masasında, adadaki asker sayısının olabildiğince azaltılmasını isteyecek. 
     Annan planında Rum Kesimi’nde ve KKTC’de önce en fazla 9999, ardından da yapılan değişiklikle 2500 - 7500 arasında Yunan ve Türk askeri bulundurulması öngörülürken, Yunanistan şimdi bu sayının 1500’e kadar indirilmesini hedefliyor. Yunan Dışişleri ile Savunma Bakanlıkları arasında yapılan görüşmeler sonucunda, Türkiye ile yapılacak müzakerelerde "Kıbrıs’ta ne kadar az asker kalırsa gerginlik ve olay çıkması riski o kadar azalır" görüşünün savunulması kararlaştırıldı. 
     Dönüşümlü olarak Atina ve Ankara’da gerçekleştirelecek Türkiye - Yunanistan güvenlik görüşmeleri, iki ülke diplomat ve askeri uzmanlardan oluşan üst düzey heyetleri biraraya getirecek. İlk buluşma Yunan başkentinde olacak. Öte yandan, Kofi Annan’ın Rum Kesimi’nde ikinci turu 23 Şubat’ta yapılacak başkanlık seçimlerinin hemen ardından gerçekleştireceği Ankara 24 Şubat , Atina 25 Şubat ve muhtemelen de Kıbrıs 26 Şubat ziyaretinde çözüm planının son şeklini sunacağı bildirildi. 
     



 DÜNYA 













</TEXT>
</DOC>
