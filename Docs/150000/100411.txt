<DOC>
<DOCNO> 100411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/ekonomi/eko01.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali Milat geliyor 
</HEADLINE>
<TEXT>

Bütçe Komisyonu, erteleme önergesini reddetti. Mali Milat 1 Ocak 2003’te başlıyor. Ücret dışı gelir vergisi 5 puan düşüyor. A ve B tipi fonlar vergi kapsamına alınıyor 
     ANKARA Milliyet 

     TBMM Plan ve Bütçe Komisyonu’nda, seçimler için 150 trilyon liralık ödenek ayrılmasını öngören ek bütçe tasarısı kabul edilirken, Mali Milat’ın 2003 sonuna kadar ertelenmesine ilişkin önerge reddedildi. 
     Dün toplanan Meclis Plan ve Bütçe Komisyonu’nda erken seçim için gerekli olan ek bütçe ile yeniden ertelenmemesi halinde 1 Ocak 2003’te yürürlüğe girecek olan Mali Milat’ın ertelenmesi konuları görüşüldü. 
     ANAP ve DYP milletvekilleri, Mali Milat’ın 2003 yılı sonuna ertelenmesi için önerge verdiler. Maliye Bakanı Sümer Oral’ın da desteğine karşın önerge DSP, MHP, AKP ve SP’nin oylarıyla reddedildi. 
     Ek bütçeyi görüşmek üzere toplanacak olan Meclis Genel Kurulu, komisyonun kararı doğrultusunda hareket eder ve uygulamayı ertelemezse, 2003 yılı başında nereden buldun yasası’ olarak da bilinen 4359 sayılı kanun, otomatik olarak yürürlüğe girecek ve mali milat da başlamış olacak. 
     
     Vergi 5 puan düşüyor 
     Önergenin reddedilmesi ile birlikte, mali milat yanında, yine aynı yasada gelir vergisi ve A ve B tipi fonlardan sağlanan kazançlar ile ilgili düzenlemeler de 1 Ocak 2003’te başlayacak. 
     Buna göre, şu anda ücret gelirleri için yüzde 15 - 40, ücret dışı gelirler için yüzde 20 - 45 olan farklı uygulama kalkacak. Ticari ve mesleki kazançlardan alınan vergilerde de alt - üst limit, ücret gelirlerinde olduğu gibi yüzde 15 - 40 olacak. Mali Milat’ın ertelenmesi için verilen önergede bu indirimin de ertelenmesi isteniyordu. 
     
     Faiz gelirlerine vergi 
     Erteleme önergesinin reddi ile birlikte, 4359 sayılı kanunun 1 Ocak 2003’te yürürlüğe girmesiyle, aynı kanunda A ve B tipi fonlar, hisse senedi ve faiz gelirlerinin vergilendirilmesi ile ilgili hükümler de otomatik olarak yürürlüğe girecek. Borsa ve faiz kazançlarındaki muafiyetler kalkacak. 
     
Komisyonda erteleme kavgası      Ek bütçeyi ve mali miladı ertelemeyi görüşen Plan - Bütçe Komisyonu’nda sert tartışmalar yaşandı. DYP Genel Başkanı Tansu Çiller’in, ekonomik krizin kaynağı olarak mali miladı gösterdiğini kaydeden DSP’li Ramis Savaş, "Acaba 1994’teki krizin kaynağı nedir Çiller, ABD’deki malvarlığının kaynağını açıklamakta güçlük mü çekiyor " dedi. DSP’li Masum Türker de erteleme önergesinin vatandaşın vergi yükünü 5 puan artıracağını ve faiz gelirinden vergi alınmasını önleyeceğini belirterek, "Parasını yurdışına kaçıran, bu ülkeyi sevmeyen, bıyıklı yabancıları korurken, vatandaşa yüzde 5 vergi yükü getirmek, h l faizi vergi sistemi dışında tutmak istiyorsunuz" dedi. 
     



 EKONOMİ 
















</TEXT>
</DOC>
