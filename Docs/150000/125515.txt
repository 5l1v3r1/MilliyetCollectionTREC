<DOC>
<DOCNO> 125515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/ekonomi/eko05.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme Etibank’ta ödemeleri sordu 
</HEADLINE>
<TEXT>

İstanbul 5. Ağır Ceza Mahkemesi, Fon’dan, Etibank’ın eski sahipleri ve üçüncü kişilerin yaptığı ödemeleri bildirmesini istedi 
     ESRA ALUS İstanbul 

     Tasarruf Mevduatı Sigorta Fonu’na TMSF devredilen Etibank’ı zarara uğrattıkları iddia edilen bankanın eski sahipleri Dinç Bilgin ve Cavit Çağlar’ın da sanıkları arasında bulunduğu davada, mahkeme, bugüne kadar yapılan ödemelerin listesinin istenmesine karar verdi. 
     İstanbul 5. Ağır Ceza Mahkemesi’ndeki duruşmaya 33 yıla kadar hapisleri istenen 23 sanıktan Ferhat Yengiloğlu ve Ayşe Hande Güven hazır bulundu. Sanıklardan Nail Keçili’nin avukatı, müvekkilinin uluslarası bağlantıları bulunan bir işadamı olduğunu belirterek, yurtdışı yasağının kaldırılmasını talep etti. Talep hakkında görüşü sorulan cumhuriyet savcısı, makama geçici olarak atandığını, sağlıklı bir mütalaada bulunamayacağından dolayı, kararın mahkeme heyetince verilmesini istedi. Salonu boşaltarak, yaklaşık 15 dakika kendi aralarında görüşen mahkeme heyeti, oy çokluğu ile Keçili’nin yurtdışı yasağının kaldırılması yönündeki talebin reddine karar verdi. Mahkeme Heyeti Başkanı Ertuğrul Tokalakoğlu, bankanın zararının ne kadar olduğu, bugüne kadar yapılan ödemelerin yanısıra, üçüncü firmalara yapılan ödemelerle ilgili listenin TMSF’den istenmesini karar vererek duruşmayı erteledi. 
     



 EKONOMİ 




















</TEXT>
</DOC>
