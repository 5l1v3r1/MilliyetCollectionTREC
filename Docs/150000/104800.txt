<DOC>
<DOCNO> 104800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun04.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den tarih talebimizi, ABD de destekledi... 
</HEADLINE>
<TEXT>

     TBMM'nin uyum yasalarını kabulünün ardından Türkiye'nin Avrupa Birliği ile tam üyelik müzakerelerinin başlaması için tarih talep etmesine ABD'den önemli bir destek geldi. 
     ABD Başkanı George Bush yönetiminin üst düzey bir yetkilisi, Washington'ın Türkiye'ye AB tarafından tarih verilmesini desteklediğini ilk defa açıkladı. 
     Amerikan yönetiminin yetkilisi, adının açıklanmaması kaydıyla yaptığı açıklamada, ''TBMM'nin uyum yasalarını onayıyla birlikte Türkiye, AB üyeliği yolunda çok büyük bir adım attı. Türkiye'nin Kopenhag kriterlerini böylece karşılayıp karşılamadığını ve müzakerelerin başlaması için tarih verilip verilmeyeceğini AB kararlaştıracak. Biz AB üyesi değiliz, yani bu karar mekanizması içinde değiliz. Ancak biz, Türkiye'ye tam üyelik görüşmelerinin başlaması için tarih verilmesini destekliyoruz'' dedi. 
     ABD yönetiminin bu şekilde tutum belirlemesinin ardından gözlemciler, Washington'ın, Türkiye'ye tarih verilmesi için bundan sonra AB'ye telkinde bulunmasının beklendiğini belirttiler. 
     Türk diplomatik kaynakları da Amerikan tarafının, Türkiye'nin AB'den tarih talebine destek verdiğini, Dışişleri Bakanlığı Müsteşarı Uğur Ziyal'in önemli Washington ziyareti sırasında Türk tarafına ilettiğini bildirdiler. 
     





</TEXT>
</DOC>
