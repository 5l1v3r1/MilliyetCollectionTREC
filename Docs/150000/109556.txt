<DOC>
<DOCNO> 109556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sontur10.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li Çevre Bakanı "Bizden ayrılanların haline bakın..." 
</HEADLINE>
<TEXT>

     Çevre Bakanı Fevzi Aytekin, ''Dün bizden ayrılanların halini görüyorsunuz. Hepsi de pişman. Onların siyasi hayatları da bitmiştir. Artık geri dönüşleri de yok'' dedi. 
     Çevre Bakanı Aytekin, Adıyaman DSP İl Başkanlığı'nda milletvekili adayları ve partililerle yaptığı sohbet toplantısında, DSP üzerinde oyunlar oynandığını savundu. 
     Herkesin, DSP için ''bitti, bölündü, barajı aşamazlar'' diye düşündüğünü belirten Bakan Aytekin, ''Düne kadar seçim isteyenler, bugün seçimi ertelemeye çalışıyorlar. Yani, dönüp dolaşıp Başbakan Ecevit'in söylediği noktaya dönüyorlar'' diye konuştu. 
     Başbakan Bülent Ecevit'in haklı olduğunu herkesin gördüğünü vurgulayan Aytekin, şöyle devam etti 
     ''Farzedelim ki bu seçimde barajı aşamadık. Hiç sorun değil. Bu, DSP ve solun bittiği anlamına gelmez. Ancak en az 200 milletvekili ile TBMM'ye gireceğiz. Oylarınızla gerekli desteği verirseniz, bunu herkese kendiniz ispat ederseniz.'' 
     
     GAP İDARESİ'NE ELEŞTİRİ 
     Adıyaman Valisi Halil Işık'ı da ziyaret eden Çevre Bakanı Fevzi Aytekin, çevre sorunlarına ilişkin bilgi aldı. 
     Atatürk Barajı'nın, kanalizasyon sularının arıtılmadan verilmesi ve erozyon nedeniyle risk altında olduğunu ifade eden Vali Işık, sorunun çözümü için mali kaynağa ihtiyaç duyulduğunu bildirdi. 
     Bakan Aytekin, entegre projeler ile bu sorunların en başından çözülmesi gerektiğine dikkati çekerek, şu değerlendirmeyi yaptı 
     ''Atatürk Barajı ve benzeri baraj projeleri yapıldığında, erozyon, çevre, atıksu ve arıtma projeleri entegre bir şekilde hazırlanıp, bütünlük içerisinde hayata geçirilmeliydi. Bu işin sorumluluğunu en fazla taşıyan yerlerden birisi de GAP Bölge Kalkınma İdaresi Başkanlığı'dır. 
     Bu sorunlar yerel yönetimlerce mali ve teknik açıdan çözümlenemez. GAP İdaresi, bu sorunların çözümü için toplantılar yapıp, projeler üretmeli ve bunları hayata geçirmeli. Gezimizin amacı, sorunları yerinde inceleyerek, çözümü doğrultusunda gerekli girişimlerde bulunmaktır.'' Bu arada, Vali Halil Işık, ziyaretin anısına, Çevre Bakanı Aytekin'e, Nemrut Dağı ören yerinde bulunan heykellerin minyatürlerini verdi. 
     
     ''YARDIMCI OLACAĞIM'' 
     Bakan Fevzi Aytekin, Belediye Başkanı Abdulkadir Kırmızı'yı ziyaretinde de arıtma tesisine ilişkin brifing aldı. 
     Kırmızı'nın, başlattıkları arıtma tesisi projelerinin maliyetinin yüksek olduğunu ifade ederek, ''Proje bütçemizi büyük ölçüde etkiliyor, imkanlar açısından da yetersizliğimiz var. Bunun üzerine GAP İdaresi ile yapılan görüşmeler sonunda inşaatı durdurma kararı aldık, beklemedeyiz'' demesi üzerine Aytekin, şunları kaydetti 
     ''Projenin çözümüne uğraşacağım. Belediye ayrı, merkezi idare ayrı bir proje ile çalışırsa olmaz. Sorunu ortak bir proje ve Avrupa'dan sağlama şansımız olan ucuz kredilerle çözebeliriz. Bu konuda yardımcı olacağım.'' 
     





</TEXT>
</DOC>
