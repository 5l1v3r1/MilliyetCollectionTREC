<DOC>
<DOCNO> 121362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko28.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Linn ve Chhibber Türkiye, pek çok ülke için güzel bir model 
</HEADLINE>
<TEXT>

     Dünya Bankası'nın iki önemli ismi Başkan Yardımcısı Johannes Linn ve Türkiye Temsilcisi Ajay Chhibber, Financial Times için yazdıkları makalede, Türkiye'yi büyük ekonomik potansiyeli ve Müslüman demokrasisiyle pekçok ülke için güzel bir model olarak tanımladı. 
     3 Kasım'da yapılan ve AK Parti'yi tek başına iktidara taşıyan seçimin ardından Türkiye'nin büyük bir refah ve sosyal adaleti tesis etme şansı yakaladığını belirten yazarlar, Türk toplumunun 1960'lardan bu yana çok yol aldığını, büyük ölçüde tarımsal bir toplum olan bu toplumun modernizasyon hamlesi yaptığını hatırlattı. 
     Toplumu oluşturan ailelerin yaşam standartlarında büyük bir sıçrama yaşandığını, dünya ekonomisine doğru yapılan açılmayla özel sektörün güçlendiğini ve rekabet gücü yakaladığını anlatan iki yazar, ''ancak bütün bu olumlu gelişmeler 1990'lı yıllarda üst üste gelen zayıf koalisyonların gelişmeleri sürekli kılacak altyapıyı sağlayamaması yüzünden kalıcı olamadı'' dedi. 
     1990'lı yılların kötü ekonomik göstergeleri ve yolsuzluklarla iyice bozulan dengelerin 2001 yılında bir önceki hükümet döneminde alınan güçlü önlemlerle düzeltilmeye çalışıldığını da belirten yazarlar, ''ancak hala şu ana kadar başarılanları sürekli kılabilmek için yapılması gereken çok şey var'' tespitinde bulundu. 
     Yeni hükümetin kısa vadede kredibiliteyi yükseltebilmek adına bütçe dengesinin sağlanması, özelleştirmenin hızlandırılması ve bankacılık reformlarının tamamlanması gibi bazı önlemleri hızla alması gerektiği uyarısında da bulunan Dünya Bankası bürokratları, kamu harcamaları, vergilendirme, yerel yönetimler ve eğitim gibi diğer önemli alanlardaki reformların da orta vadede gerçekleştirilebileceğini ifade etti. Yazarlar, hükümetin bu konulardaki niyetlerini bir an önce ortaya koyması gereğine de dikkat çekti. 
     Linn ve Chhibber, ''eğer Türkiye'nin düzgün potansiyeli dizginlerinden kurtarılabilirse gelecek 10 yıl 1990'lı yıllardan da verimli geçebilir'' derken, ancak bunun için ''devletin, piyasaların ve halkın katılımında büyük bir değişim gerekiyor'' görüşünü savundular. 
     ''Tepeden aşağı, yani devletin öncülük ettiği bir gelişme stratejisi yerine serbest piyasa ve sivil topluma daha çok rol biçilen bir politika güdülmeli'' önerisinde de bulunan Dünya Bankası bürokratları, Türkiye'nin ekonomik istikrarını artırması halinde yabancı yatırımlarda hızlı bir artış görülebileceğini vurguladı. 
     Türkiye'nin sosyal olarak daha adaletli bir yer haline gelebilmesi için de bütün vatandaşları için eğitim, sağlık ve sosyal koruma imkanlarını geliştirmesinin yeteceğini belirten iki ünlü uzman, şu anda Türkiye'de son derece göze çarpan bir adaletsizlik bulunduğunu savundular. 
     
     ''TÜRKİYE'NİN GELİŞMESİ AB İLE HIZLANDIRILABİLİR'' 

     Yolsuzlukların azaltılması, adli sistemin daha adil hale getirilmesi ve kırsal alanın geliştirilmesi gibi konuların da ülkenin gelişmesinde önemli etkisi bulunacağını belirten Linn ve Chhibber, ''Türkiye'nin gelişmesi Avrupa Birliği'ne kabul edilmesiyle hızlandırılabilir. Bu ülkenin şu andaki ekonomik gelişmesi ortalama bir aday ülkeyle aynı düzeyde ve Yunanistan, İspanya ve Portekiz'in AB'ye üye oldukları düzeyin çok gerisinde de değil. AB'ye giriş bu ülkelerin daha müreffeh olmasına yardımcı olmuştu, Türkiye'ye de aynı yardımı sağlayabilir'' diyerek görüşlerini noktaladılar. 
     The Guardian gazetesi de bugünkü sayfalarında Türkiye ve AB üyeliği konusuna yarım sayfa ayırdı. ''Müslüman Türkiye AB masasının etrafında kendisi için de bir yer kazanabilmek için bütün gücüyle bastırırken, bazı Avrupa başkentlerindeki septisizm şüphecilik de artıyor'' dedi. 
     





</TEXT>
</DOC>
