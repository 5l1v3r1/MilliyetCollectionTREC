<DOC>
<DOCNO> 102964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo10.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor, hakem Ünsal Çimen'in 1 yıl dinlendirilmesini istedi 
</HEADLINE>
<TEXT>

     Kocaelispor Kulübü, Futbol Federasyonu ve Merkez Hakem Komitesi'ne MHK yazılı başvuruda bulunarak, Beşiktaş maçının hakemi Ünsal Çimen'in bir yıl süreyle dinlendirilmesini istedi. 
     Kulüpten yapılan açıklamada, Beşiktaş Kulübü yöneticilerinin, maçtan bir hafta önce hakemleri etki altına alabilecek demeçler vererek, kamuoyunu etki altına aldıkları görüşü savunuldu. Açıklamada, ''Maçın hakemi Ünsal Çimen, bu propagandadan etkilenmiş ve Kocaelispor aleyhine akıl almaz kararlar vermiştir. Ayrıca maç, rakibimiz ofsayt pozisyonundan gol atana kadar da oynatılmıştır'' denildi. 
     Hakem hatalarının ve maç gözlemcisinin İstanbul bölgesinden olmasının, Kocaelispor'un haklarının yenilmesinde etkili olduğu öne sürülen açıklamada, şu görüşlere yer verildi 
     ''Müsabaka hakemi, 40. dakikada Sergen'in, Hüseyin'e attığı kasti tekmeyi sarı kartla geçiştirmekle, ikinci golden önce Zago'nun oyuncumuz Uğur Yasan'a kasti hareketine ikinci sarı kartı göstermemekle kural hatası yapmıştır. Sakatlanarak oyun dışına çıkan Uğur Yasan'ı, tedavisinin bitmesinden sonra oyuna geç dahil etmesi takımımızı olumsuz etkilemiş ve takımımız uzun süre 10 kişiyle mücadele etmek zorunda kalmıştır. Hakem, kayıp zamanı 3 dakika göstermiş, ancak 3 futbolcunun ofsaytta olduğu bir pozisyonda ve kronometre 94.58'i gösterdiğinde ikinci golün atılmasına neden olup, maçı 3 dakika fazlasıyla 96. dakikada bitirmiştir. 
     Diğer taraftan, müsabakanın gözlemcisi Sabri Çelik'in, MHK'nın son derece yanlış bir seçimiyle ev sahibi takımla aynı ilden atanması tarafsızlığa gölge düşürmüştür. Bu durum, müsabaka hakemlerinin psikolojik olarak etki altında kalmasına ve Ünsal Çimen'in müsabakayı baskı ve stres içinde yönetmesine neden olmuş, aynı zamanda ev sahibi takım lehine de bir avantaj teşkil etmiştir. Bu nedenle, 17 Ağustos depreminin 3. yılında, şiddeti ve büyüklüğü ile bir depreme daha neden olan Ünsal Çimen'in, bir yıl süreyle dinlendirilmesinin kendisine de yararlı olacağını düşünüyoruz.'' Açıklamada, hakemlerin özgür iradeleriyle cesur ve kararlı olmaları temennisinde de bulunuldu. 
     





</TEXT>
</DOC>
