<DOC>
<DOCNO> 143767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/siyaset/siy01.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Usta kaptan’ vurgun yedi 
</HEADLINE>
<TEXT>

Hükümetin 18 gündür sergilediği "ağırdan alma ve kararsızlık" tavrı Türkiye’yi ekonomik, siyasi ve askeri alanlarda zor durumda bıraktı 
     ANKARA Milliyet 

     Sabahlara kadar süren pazarlıklar sonrasında ABD uçaklarına hava sahasının açılması ve Türk askerinin Kuzey Irak’ta konuşlanması konusunda bir tezkere hazırlanmasına yönelen hükümetin 18 gündür sergilediği "ağırdan alma ve kararsızlık" tavrı, Türkiye’yi ekonomik, siyasi ve askeri alanlarda büyük risklerle karşı karşıya getirdi. 
     Irak operasyonuna gönülsüz de olsa destek veren hükümetin zikzak çizen tutumu, Türkiye’yi hem en önemli stratejik müttefiki ABD, hem de onun düşmanı ile karşı karşıya getirdi. Kararsız tutuma gerekçe gösterilen mutabakat metinleri de imzalanamadığı için geçersiz kalınca, TSK’nın Kuzey Irak’a girişi konusundaki esaslar güvenilir bir temele dayandırılamadı. Irak muhalifleri toplantısında Türkmenlerin Başkanlık Konseyi’ne girmeleri de sağlanamazken, dolaylı da olsa ABD’ye sağlanan desteğe karşın 26 milyar dolara ulaşan mali yardım olanağı kaçırıldı. 
     1 Mart’ta reddedilen tezkerenin üzerinden geçen iki haftalık süre içinde ABD’nin taleplerine net yanıt vermeyen hükümetin, piyasalardaki dalgalanmanın verdiği endişeyle "6 milyar dolar hibe h l geçerli" açıklaması da Washington tarafından en üst düzeyde yalanlandı. 
     
     "Asker de gelsin" dendi ama... 
     Hükümet, dün sabah 02.00’ye kadar süren pazarlıklarda ekonomik yardımı kaçırmamak için Türk topraklarının ABD askerlerine açılması da dahil tezkerenin en geniş haliyle yeniden gelmesini de tartıştı. Ancak 3,5 saat süren olağanüstü Bakanlar Kurulu bir karar alınamadan dağıldı. 
     Yaşanan karmaşa Hükümet Sözcüsü Cemil Çiçek’in yaptığı iki açıklamadaki çelişkide de kendisini gösterdi. Çiçek önce, "Tezkerenin birinci ayağı Türk askerlerinin dışarı gönderilmesi, ikincisi yabancı askerlerin Türkiye’de bulunması veya Amerikan uçaklarının transit geçişiyle ilgilidir. Bu konuda müzakereler sürüyor" diyerek, hükümetin Amerikan askerlerini de kabule hazır olduğu mesajını verdi. 
     Çiçek, yaklaşık 1 saat sonraki ikinci açıklamasında ise, tezkerenin hava sahasının açılması ve TSK’nın Kuzey Irak’a gidişini içerdiğini belirterek, "Ben Anayasa’daki hükmü söylemiştim. Tezkere Anayasa’nın 92. maddesine göre gönderilecek. Orada bu husus zikrediliyor. Amerika’nın bizden istediği husus sadece transit geçiş için izindir" diye konuştu. 
     
     Usta kaptan sarsıldı 
     Tezkere için Siirt’ten özel uçakla milletvekili mazbatasını getirten ve Başbakan olduğu gün, "Usta kaptan fırtınalı havada kendini gösterir. Tezkere bizim için küçük dalga, aşarız" diyen Erdoğan ilk büyük sınavında, Türkiye’yi de zor durumda bırakan ağır bir vurgun yedi. 
     



 SİYASET 















</TEXT>
</DOC>
