<DOC>
<DOCNO> 140065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun09.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN Sorun para değil, prensip 
</HEADLINE>
<TEXT>

     Amerikan CNN televizyonu, Türk parlamentosunun, hükümet tezkeresini kabul etmemesinin gerisindeki nedeni araştırırken ''sorun para değil, prensip'' yorumunu yaptı. 
     Televizyonun Atlanta'daki merkezinden yöneltilen soruları cevaplandıran Türkiye'de bulunan muhabiri Harris Whitbeck, ''Türkiye neden ABD'nin önerdiği 26 milyar dolarlık yardım paketine rağmen Amerikan askerlerinin konuşlandırılmasını reddetti '' sorusunu cevaplandırırken ''Sorun para değil, prensip'' dedi. 
     
     MESELE KAPANDI 

     Salı günü yeni bir oylama yapılacağı söylentilerine de açıklık getirmeye çalışan muhabir, ''muhalefetin kendileri açısından meselenin kapandığını bildirdiğine'' dikkat çekti. 
     TBMM'deki oylama öncesinde Türk halkının büyük gösterilerle ''savaşa hayır'' mesajı verdiğine de işaret edilen haberde, ''ABD ile anlaşmaya varılsa dahi Türkiye'ye vaad edilen paranın gelmesi için Kongre onayı gerektiği, bunun da para akışını geciktireceği kaygısı doğurduğu'' vurgulandı. 
     
     KUZEY CEPHESİ AÇILMAZSA HAREKAT GECİKİR 

     Öte yandan yine CNN'e askeri açıdan strateji değerlendirmesinde bulunan emekli havacı general Don Shepperd, ''Türk parlamentosunun tezkereyi kabul etmemesinin, Amerikan askeri planlamacıları açısından sorun yarattığını'' ifade etti. 
     ''Kuzey cephesi açılamadığı takdirde denenecek diğer seçeneklerin olası bir Amerikan harekatını geciktireceğini'' vurgulayan Shepperd, ''Kuzey cephesi açılmadığı takdirde Saddam'ın kuvvetlerini güney ve batıdan gelecek saldırılara karşı koyacak şekilde konuşlandıracağını ve bunun Amerikan birlikleri açısından zorluk yaratacağını'' kaydetti. 
     ''Irak'ın komşuları olan İran ve Suriye üzerinden herhangi bir operasyonunun söz konusu olmadığını'' belirten General, ''geriye kalan tek alternatifin Ürdün üzerinden girişilecek bir harekat olabileceğine'' dikkat çekti. 

     
</TEXT>
</DOC>
