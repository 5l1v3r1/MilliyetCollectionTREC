<DOC>
<DOCNO> 109285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun04.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün, olası Irak operasyonunda üslerini ABD'ye açmayacak 
</HEADLINE>
<TEXT>

     Ürdün, ABD'nin olası bir Irak operasyonunda üslerini kullandırtmayacağını açıkladı. 
     Ürdün Dışişleri Bakanı Mervan El Muaşer, ABD'de Dış İlişkiler Komisyonu'nun düzenlediği bir toplantıda yaptığı konuşmada, üslerinin kullanılmasını istemediklerini, buna izin vermeyeceklerini söyledi. El Muaşer, böyle bir girişimin Ürdün'de istikrarsızlığa, iç kargaşaya yol açacağını kaydetti. 
     El Muaşer, konuşmasında, Ürdün'ün ABD'nin Irak planları konusunda, özellikle de Bağdat'ta demokratik bir hükümet kurma düşüncesinde şüphesi bulunduğunu belirtti. 
     Saddam'ın devrilmesinin ertesi güne ilişkin ortada bir plan görmediklerini belirten El Muaşer, demokrasinin gelişen bir kültür olduğunu ve bir ülkeye zorla dayatılamayacağını söyledi. 
     Mervan El Muaşer, Arapların sokaklarda kızgın ve savaşa karşı olduklarına dikkat çekerek, sokaktakilerin bu savaşı Amerika ile Araplar ve Müslümanlar arasında bir savaş olarak göreceklerini kaydetti. 
     Amerikan medyasında, ABD'nin olası Irak saldırısında Irak'a komşu olan Ürdün'ü geçiş noktası olarak kullanabileceğine ilişkin haberler çıkmıştı. 
     





</TEXT>
</DOC>
