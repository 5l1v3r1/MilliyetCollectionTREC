<DOC>
<DOCNO> 125645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo04.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Lig kulüplerinin feryadı... 
</HEADLINE>
<TEXT>

     İkinci Futbol Ligi'nde mücadele eden takımlar, ekonomik sıkıntıların giderek artmasından yakınıyor. 
     A Kategorisi takımlarından İstanbul Büyükşehir Belediyesi Başkanı Nuri Albayrak, FIFA'nın transfer ölçütlerinin yürürlüğe girmesiyle üzerlerindeki maddi külfetin daha da arttığını kaydederek, ''Yüksek miktarda para ödeyerek transfer ettiğimiz oyuncu elini kolunu sallayarak gitti. Zaten gelirlerimiz çok düşük. Artık deplasman masraflarının dahi altında kalkamıyoruz'' diye konuştu. 
     Albayrak ayrıca, bu sezonun ilk yarısında hakem konusunda da sorunlar yaşadıklarını belirterek, hakemlerin otorite yetersizliğinden yakındı. 
     
     GÜL ''DEVLET DESTEĞİ HİÇ YOK'' 
     İkinci Futbol Ligi B Kategorisi A Grubu takımlarından Yıldırım Bosnaspor'un genel sekreteri Ercan Gül, ekonomik sıkıntının temelinde devlet desteğinin olmamasının yattığını söyledi. 
     Gül, futbol takımlarının, yöneticilerin cebinden çıkan paralarla yönetildiğini anlatarak, şöyle konuştu 
     ''Devletin desteği hiç yok ve futbolcu vergileri çok yüksek. Külfetlerimiz artarken gelir haneleri giderek azalıyor. O zaman da takımlar oyuncu ücretlerini düşük göstererek vergi kaçırma yoluna gidiyorlar, ya da vergilerini ödeyemiyorlar. Dürüstlük bitiyor ve hep birlikte batağa doğru gidiyoruz. Yakında kulüpler yönetici dahi bulamayacak.'' 
     
     ŞAHİNTÜRK ''AVRUPA İLE ŞARTLARIMIZ EŞİT DEĞİL'' 
     Aynı gruptaki Güngören Belediyespor'un idari menajeri Yakup Şahintürk, Avrupa ölçütleriyle yönetilmek istenmelerine karşın aynı olanakların sağlanmadığını bildirdi. 
     Ekonomik sorunlarla uğraştıkları bir dönem içinde FIFA'nın transfer ölçütlerinin uygulanmaya başlamasıyla birlikte bu sıkıntılarının katlandığını anlatan Şahintürk, ''FIFA kriterlerini uygulamaya mecburuz. Avrupa kulüpleriyle aynı kriterlere göre idare edilmek isteniyoruz, ama aynı imkanlar bize sunulmuyor. Vergilerimiz yüksek, oyuncuların sosyal hiçbir güvencesi yok. O kadar vergi ödememize rağmen vergi iadesi dahi alamıyoruz'' diye konuştu. 
     
     KIRAÇ ''BİRÇOK KULÜBÜN, KAPISINA KİLİT ASMASI YAKIN'' 
     B Kategorisi B Grubu'nun iddialı takımlarından Kartalspor'un ikinci başkanı Ünsal Kıraç, birçok kulübün ekonomik kriz nedeniyle kapısına kilidi asma noktasına geldiğini savundu. 
     Kıraç, İkinci Lig kulüplerindeki yöneticilerin yaşadığı stresi anlatmanın mümkün olmadığını belirterek, ''Yöneticiler artık kulüp yönetimlerini devredecek adam arıyorlar. Birçok kulübümüz perişan durumda. Futbolcuların paralarını ödemekten acizler. Devletin hiçbir katkısı yok. Seyirci katkısı zaten yok. Birçok kulübün kapısına kilit asması yakın'' diye konuştu. 
     İstanbul Maltepespor Kulübü Başkanı Azmi Oktay ise, diğer kulüplere oranla ekonomik yönden daha rahat olduklarını, ancak bu durumun tamamıyla yönetimdeki kişilerin maddi desteğiyle gerçekleşebildiğini bildirdi. 
     





</TEXT>
</DOC>
