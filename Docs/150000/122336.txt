<DOC>
<DOCNO> 122336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur07.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Oruç tutanlar dikkat... Ramazandan sonra beslenmeye dikkat 
</HEADLINE>
<TEXT>

     Oruç döneminin ardından ağır ve aşırı yemek yenilmesi halinde sindirim zorlukları ve ani tansiyon yükselmesi gibi rahatsızlıkların ortaya çıkabileceği bildirildi. 
     Ankara Üniversitesi Tıp Fakültesi İbni Sina Hastanesi'nden Uzman Diyetisyen Serpil Tüzüner, özellikle oruç tutanların, psikolojik olarak bayramda aşırı yemek yeme eğilimine gireceklerini belirtti. 
     Bu kişilerin daha dikkatli ve dengeli beslenmesi gerektiğini vurgulayan Tüzüner, bayramda kişilerin normal yemek düzenine döndüklerini, ancak vücudun buna ayak uyduramayacağını kaydetti. 
     Bir aylık orucun ardından bayramda aşırı yemek yemenin gaz, hazımsızlık ve mide bulantısına yol açabileceğini anlatan Tüzüner, bayramlarda yanlış beslenme sonucunda hastanelerin gastroentroloji bölümlerine müracaatların arttığını ifade etti. 
     Tüzüner, kişilerin, tüm bu olumsuz durumlardan etkilenmemek için eski yemek yeme alışkanlıklarına yavaş yavaş geçmelerini önerdi. 
     
     ÖNERİLER 
     Bayramda az ve sık öğünler halinde hafif yiyecekler yenilmesini öneren beslenme uzmanı Tüzüner, şu uyarılarda bulundu 
     ''- Güne hafif bir kahvaltı ile başlayın. Bir öğünde aşırı miktarda yemekten kaçının. Az ve sık yemek yeyin. 
     - Kızartmalar yerine haşlama yemeği tercih edin. 
     - Ağır hamur tatlıları, şekerler, aşırı yağlı, çok tuzlu, kalori açısından yoğun yiyecekler yerine sebze ve meyve tüketimine ağırlık verin. 
     - Bayram ziyaretlerinde ikram edilen hamur tatlılarını az miktarda yeyin. Çay, kahve gibi kafeinli içecekleri fazla tüketmeyin. 
     - Bayramda bilinçsizce çikolata ve tatlı tüketilir. Fazla çikolata ve tatlı tüketimi, mide yanması, bağırsak bozuklukları gibi şikayetlere neden olur. 
     - Ramazan aylarında su tüketiminin az olmasından dolayı vücutta oluşabilen su kaybının yerine konulabilmesi için su ve sulu gıdaların tüketimine önem verin. 
     - Diyabetliler, kalp hastaları, yüksek tansiyonu bulunanlar, diyetinizi kesinlikle bozmayın.'' 
     





</TEXT>
</DOC>
