<DOC>
<DOCNO> 116440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur23.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan İstanbul ile Türkiye'yi yönetmek aynıdır 
</HEADLINE>
<TEXT>

     AKP Genel Başkanı Recep Tayyip Erdoğan, CHP'nin 1950 öncesindeki zihniyetini sürdürdüğünü savunarak, ''Tüy değişir, huy değişmez'' dedi. 
     Erdoğan, Fomara Meydanı'nda partisince düzenlenen mitingte halka hitap etti. Seçime 2 gün kaldığını hatırlatan Erdoğan, meydanların AK Parti iktidarını müjdelediğini söyledi. Erdoğan, bunun vatana, millete hayırlı olmasını diledi. 
     Konuşmasının başında meydandakilerin DYP Genel Başkanı Tansu Çiller aleyhine slogan atması üzerine Erdoğan, ''Bu olmadı, ikinci küme takımı ile süper lig takımını karıştırdınız. Süper lig takımı, ikinci lig takımı ile oynar mı '' diye konuştu. 
     Yapılan kamuoyu anketlerinin, ''barajı sağda AK Parti'nin, solda ise CHP'nin geçeceğini'' gösterdiğini söyleyen Erdoğan, ''baraj altında kalması muhtemel'' diye nitelendirdiği partilere oy verilmemesini istedi. Bu partilere verilecek oyların ''zayi'' olacağını savunan Erdoğan, CHP'yi eleştirdi. 
     ''İnadına Erdoğan'' sloganının atılması üzerine de Tayyip Erdoğan, ''Haklısınız, niye söyleyeyim mi Bu alanda demokrasi var. Millete rağmen, milletin düşüncelerinin tersine birşey olabilir mi '' diye sordu. 
     1946'da açık oy, gizli tasnif uygulamasının olduğunu, ancak 1950'de Demokrat Parti'nin ''sandıkları patlatırcasına iktidara geldiğini'' belirten Erdoğan, ''O dönemde CHP diyordu ki 'oyları altıoka atınız'. Şimdi CHP aynı, değişen birşey yok. Tüy değişir, huy değişmez'' şeklinde konuştu. 1950'de Adnan Menderes'in ''Yeter, Söz Milletindir'' dediğini hatırlatan Erdoğan, şimdi ise kendilerinin ''Yeter, Karar Milletindir'' dediğini, meydanların da kararının belli olduğunu ifade etti. 
     AK Parti'nin çok güçlü gelmesi gerektiğini kaydeden Erdoğan, tek başlarına iktidara geldiklerinde, milletin yararına olacağını ifade ettiği yasaları ''şakır şakır'' çıkaracaklarını söyledi. 
     
     ''MEYVE VEREN AĞAÇ TAŞLANIR'' 
     Meydandakilerin Erdoğan'a uzun süre coşkulu tezahüratlarda bulunmaları üzerine Tayyip Erdoğan, bu meydanı Baykal, Yılmaz ve Çiller'in de görmesi gerektiğini dile getirdi. 
     AK Parti'yi ''çirkin gösterme gayretlerinin'' sürdüğünü savunan Erdoğan, ''Bu gayret nereden kaynaklanıyor Çünkü meyve veren ağaç taşlanır. Hepsi yatıyor, kalkıyor AK Parti'ye saldırıyor'' dedi. 
     CHP Genel Başkanı Deniz Baykal'ın 1978'de Enerji Bakanı olduğunu anımsatan Erdoğan, o dönemde akaryakıt ve yağ kuyruklarında milletin çile çektiğini söyledi. 
     Erdoğan, ''CHP zihniyetinin bu ülkede taş üstüne taş koymadığını'' savunarak, 15 bin kilometre duble yol yapma yönündeki vaadini Bursa'da da tekrarladı. Türk-İş Genel Başkanı ve CHP milletvekili adayı Bayram Meral'in işçilerin çıkarılacağı gerekçesiyle bu projeyi eleştirdiğini hatırlatan Erdoğan, ''Kendisi bize Derviş'i şikayet ediyordu işçileri çıkarıyor diye... Şimdi elele, kolkola yürüyorlar'' diye konuştu. 
     Erdoğan, belediye başkanlığı yaptığı dönemde kimsenin ''bir tek işçiyi kapıya koyduğu'' iddiasında bulunamayacağını ifade ederek, kendilerinin kimsenin alınteriyle oynamayacağını söyledi. 
     Projeleri hayata geçirmek için ''un, yağ ve şekerin'' bulunduğunu dile getiren Erdoğan, ''Helvacı yok. Aslında helvacı da var, mutfağa sokmuyorlar. Ama, inşallah geliyoruz, mutfağı da kuruyoruz. İstanbul ile Türkiye'yi yönetmek aynıdır. İstanbul, Türkiye'nin prototipidir, adeta özetidir. İstanbul'da yaptığımızı Türkiye'nin bütününde yapacağız'' dedi. 
     Erdoğan, konuşmasında, ANAP Genel Başkanı Mesut Yılmaz'ın ''AB'nin yolu Üsküdar İmam Hatip'ten geçer'' sözlerini değerlendirirken de Yılmaz'ı ''samimi olmamakla'' suçladı. Yılmaz'ın bu sözlerini ''istismar'' diye nitelendiren Erdoğan, Mesut Yılmaz'ın ANAP'ın kurucusu, 8. Cumhurbaşkanı merhum Turgut Özal'ın ''mirasını yediğini'' iddia etti. 
     Son anayasa değişikliği paketinde 76. maddenin kendisinin önü açılacağı için ANAP tarafından değiştirilmediğini savunan Erdoğan, ''Ne DYP, ne ANAP, ne de diğerlerinin temel hak ve özgürlükler konusunda samimiyetleri yoktur. Bunlara güvenilmez. Bunların 'Allah bir' dediğine sadece inanın. Çünkü Allah bir. Başka dediklerine inanmayın'' dedi. 
     
     ÇELİK'İN SÖZLERİ 
     AK Parti Bursa Milletvekili Faruk Çelik de, Erdoğan'dan önce yaptığı konuşmada, partileri hakkındaki kapatma davasına değinerek, bu davayı anlamsız bulduğunu söyledi. 
     Kendilerine, Başbakan adaylarının belirsizliği konusunda eleştiriler yöneltildiğini de hatırlatan Çelik, kendilerinin ''başbakanın kim olacağı'' gibi bir dertlerinin bulunmadığını, Erdoğan'ın AK Parti'nin genel başkanı olarak görevinin başında bulunduğunu kaydetti. Çelik, ''4 Kasım'da seçimimiz olacak. Biz de milletvekillerinden birini seçeceğiz. Biz de başbakan adayından bol birşey yok'' diye konuştu. 
     Meydandakiler, sık sık ''İnadına Tayyip'', ''Başbakan Tayyip'' şeklinde sloganlar atarken, yüksek binalara güvenlik görevlilerinin yerleştirildiği gözlendi. 
     





</TEXT>
</DOC>
