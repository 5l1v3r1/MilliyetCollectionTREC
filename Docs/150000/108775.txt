<DOC>
<DOCNO> 108775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/guncel/gunz1.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     AIDS Türkiye’de hızla yayılıyor 
     ANKARA Milliyet 

     Türkiye’de, geçen yılın sonunda 1325 olan AIDS’li sayısı, bu yılın ilk 6 ayında 104 kişi artarak 1429’a çıktı. Sağlık Bakanlığı’nın, 31 Haziran 2002 itibariyle elde ettiği verilere göre, Türkiye’de ilk olarak 1985 yılında görülen AIDS’in artarak devam ettiği saptandı. Bu yılın ilk 6 ayında, 27 yeni AIDS hastası ve 77 taşıyıcı belirlenirken, 1985’ten bu yana 431 hasta, 998 taşıyıcı olmak üzere 1429 AIDS vakası saptandı. Hastalığa yakalananların 448’ini kadınlar, 981’ini erkekler oluşturdu. 
     
     Evren’in temelini attığı okul çöktü 
     MARMARİS DHA 

     Marmaris’in Beldibi beldesinde hayırsever mimar Sıtkı Zaralı’nın yaptırdığı, temelini Yedinci Cumhurbaşkanı Kenan Evren’in attığı okul inşaatı çöktü. Beldibi Belediyesi’nin tahsis ettiği arazide geçen nisan ayında inşaatı başlatılan ve 24 bin metrekarelik alana inşa edilecek okulun alt katı spor salonu olacak bloku, dün akşam çöktü. Salonun tavan betonu atılırken meydana gelen olayda, 7 işçi aşağıya yuvarlanarak yaralandı. İnşaatta çalışanlar olaya, beton atılırken kullanılan teleskobik destek adlı portatif kirişin kırılmasının yol açtığını öne sürdü. 
     
     Davayı spor salonunda yapın’ 
     İSTANBUL Milliyet 

     Hayata Dönüş Operasyonu’nun ardından yasadışı DHKP - C örgütünün üyesi 167 tutuklu ve hükümlü hakkında açılan dava, Eyüp 3. Asliye Ceza Mahkemesi’nde başladı. Duruşmada sanık avukatı Severay Demir, tutuklu sanıkları duruşmaya getirmeyen görevliler hakkında işlem yapılmasını istedi. Demir, duruşmalara tüm sanıkların katılması için davanın Eyüp Kapalı Spor Salonu’nda görülmesini istedi. H kim, talebin incelenmesine karar vererek duruşmayı erteledi. 
     
     Prof. Ercan’ın evini uykuda soydular 
     HALUK ATALAY İstanbul 

     İstanbul Teknik Üniversitesi Öğretim Üyesi Prof. Dr. Ahmet Ercan’ın evi dün sabaha karşı soyuldu. Beşiktaş Süleyman Seba Caddesi Azer Polat Apartmanı’nın ikinci katında Ercan’ın oturduğu daireye dün 05.20 sıralarında mutfak penceresinden hırsız girdi. Ercan ve misafirleri Necla Mahmutbeyoğlu’nun uyuduğu sırada giren hırsız, Ercan’ın pantolonunun cebinden içinde 1500 dolar, sürücü belgesi, organ bağış kartı, araba anahtarı, kredi kartları ve bir miktar para bulunan cüzdanını aldı. Ercan hırsıza, "Organ bağış kartını geri ver" çağrısında bulundu. 
     
     Üzerine duvar çöken işçi öldü 
     İSTANBUL Milliyet 

     Beykoz’da kanal kazısı çalışması sırasında çöken duvarın altında kalan 1 işçi hayatını kaybetti. Alınan bilgiye göre, Hekimbaşı Çiftlik Caddesi’nde İGDAŞ tarafından yapıldığı belirtilen kanal kazısı sürerken, alanın bitişiğindeki duvar büyük bir gürültüyle çöktü. Göçük altında kalan ve arkadaşlarının yardımıyla yaralı olarak kurtarılan işçi Özer Gök 20 , kaldırıldığı Beykoz Devlet Hastanesi’nde doktorların tüm müdahalelerine rağmen yaşamını yitirdi. 
     
     Baba’ kapkaççı yakayı ele verdi 
     ELVAN EZBER İstanbul 

     Eyüp’te son günlerde artan kapkaç olaylarına yönelik başlatılan araştırmada çalıntı bir otomobil terk edilmiş olarak bulundu. Otomobilde yapılan incelemelerde, oto hırsızlığından sabıkası bulunan Osman Çelikol 23 ve Ethem Pehlivan’a 25 ait parmak izlerine rastlandı. Soruşturmayı derinleştiren polis, kapkaççıların dolaştığı noktalara pusu kurdu. Kapkaç için çaldıkları otomobille yeni kurbanlarını arayan Çelikol ve Pehlivan, suçüstü yakalanarak gözaltına alındı. Kapkaççılardan Çelikol’un evli ve bir çocuk babası olduğu öğrenildi. 
     



 GÜNCEL 

















</TEXT>
</DOC>
