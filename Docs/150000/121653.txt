<DOC>
<DOCNO> 121653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur01.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan uçakta soruları yanıtladı... 
</HEADLINE>
<TEXT>

     AK Parti Genel Başkanı Recep Tayyip Erdoğan, Avrupa Birliği'ne AB üyelik çalışmaları çerçevesinde, 5 ülkeye yaptığı ziyareti tamamlayarak, yurda döndü. 
     Uçakta basın mensuplarının sorularını yanıtlayan Erdoğan, 12 AB ülkesine yaptığı temaslar hakkında genel bir değerlendirmede bulundu. 
     Erdoğan, yaptığı temaslarda bazı AB üyesi ülkelerin Kopenhag'ta 12 Aralık'ta müzakere tarihi verilmesi, bir grup ülkenin de tarih için tarih verilmesi taraftarı olduğunu belirtti. Bu iki görüşü dile getiren her ülkenin de Türkiye'nin AB üyeliğine ''Evet, evet'' dediklerini, ancak müzakere için tarih verilmesini erken bulanların da olduğunu, tarih için tarih verilmesini savunanların da olduğunu söyledi. Erdoğan, ''Görünen o ki, bu kararın netleşmesi 12 Aralık'a, belki de son ana kadar devam edecek, sürecektir'' dedi. 
     Görüşmelerin, yakın markajın devam etmesi gerektiğini anlatan Erdoğan, AB ile ilişkilerin sürdürüleceğini kaydetti. AK Parti Genel Başkanı Erdoğan, 12 Aralık'a kadar bütün AB'ye uyum ile ilgili yasalar konusunda adımların atılacağını dile getirerek, ''8 Aralık'a kadar AB uyum yasalarından çıkarabildiklerimizi çıkaracağız. Çalışmalar büyük ölçüde bitmiş vaziyette'' diye konuştu. 
     Hükümet çalışmalarının bu hafta içinde Meclis'e sevkedilebileceğini anlatan Erdoğan, daha sonra dün Fransa Cumhurbaşkanı Chirac'la yaptığı görüşme hakkında bilgi verdi. Chirac ile yaptığı görüşmenin son derece önemli olduğunu vurgulayan Erdoğan, ''Sağ olsunlar, Türkiye'nin lehine olan bütün gayreti göstereceğini söylediler. Aralık'ın 4'ünde Almanya Başbakanı Schröder ile bir görüşmesi olacak. Bu görüşmelerde Türkiye'nin durumu gündeme gelecek'' dedi. 
     İngiltere, Almanya ve Fransa'nın desteğinin alındığının ifade edilip edilemeyeceğinin sorulması üzerine Erdoğan, Müzakere tarihi için bu üç ülkenin ''netleşmediğini'' söyledi. Yapılan görüşmelerden sonra bir netliğin sağlanabileceğini ifade eden Erdoğan, ''Onun için ben yüzde olarak, oranı düşük bile olsa, bu ümidimi son ana kadar yitirmiyorum'' dedi. 
     Erdoğan bir soru üzerine de Kopenhag'da yapılacak toplantıya, Başbakan Abdullah Gül ile yapacağı müzakerenin ardından katılıp katılmayacağına karar vereceğini söyledi. 
     Erdoğan, ''Tarih için tarih verilirse tepkiniz ne olur '' sorusuna karşılık olarak, ''Tarih için tarih olumlu bir gelişmedir. Ama bizim arzumuz bu değil. Arzumuz, müzakere için tarih. Tarih için tarih olursa, iş biraz daha geciktirilecektir'' şeklinde konuştu. 
     Erdoğan, bir başka soruyu yanıtlarken de, Cumhurbaşkanı Ahmet Necdet Sezer ile bugüne kadar yaptığı temasları değerlendirebileceği bir görüşme yapabileceklerini bildirdi. 
     ''Müzakere tarihi verilmezse yeni bir değerlendirme yapılacak mı '' sorusuna da Erdoğan, şu yanıtı verdi 
     ''Şüphesiz ki bir değerlendirme yapılır. Aynı şekilde bu yola devam edilir. Yani o bizim için bir bitiş değil. Biz Kopenhag kriterlerini yerine getirmeyi, AB'ye alacaklar diye değil, kendi insanımızın yaşam standardını geliştirmek için yapıyoruz. Bizi AB'ye alsalar da almasalar da insanımızın yaşam standardını artırmak için yapıyoruz. Yolumuza devam edeceğiz.'' Yapılan görüşmelerde tarih için tarihin gelecek yıl Selanik zirvesinde ele alınacağının gündeme gelip gelmediği sorusunu yanıtlarken de Erdoğan, ''Hayır o konuda bir şey yok. Ama belirtilen ağırlıklı olarak 2003'ü gösteriyor... Şu anda öyle bir ima yok ama, ağırlıklı olarak 2003...'' dedi. 
     ''Müzakere tarihi 2003'te başlayabilir mi '' sorusu üzerine de Erdoğan, 2003'te başlamasının Türkiye'ye çok daha fazla yol aldıracağını söyledi. 
     
     MEDYAYA SİTEM 
     Erdoğan, dünkü bazı gazetelerde, temaslarıyla ilgili ''İstediğini alamadı'' değerlendirmelerinin yapıldığını kaydederek, Türkiye'nin AB'ye girdiği zaman bu başarının hep beraber kutlanacağını belirtti. 
     Kendisinin Türk insanı için AB üyeliği yolunda koştuğunu dile getiren Erdoğan, ''Sizler için koşuyorum. Artık bizim bu dönemleri kapatmamız lazım. Eleştiri için eleştiri yapılmaz. Burada insanın psikolojisini de düşünmek lazım'' diye konuştu. 
     





</TEXT>
</DOC>
