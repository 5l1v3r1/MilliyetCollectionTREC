<DOC>
<DOCNO> 136907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun07.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta savaş protestoları yapılıyor... 
</HEADLINE>
<TEXT>

     Irak'ta ABD'nin olası operasyonu protesto ediliyor. 
     Irak'ın bütün il, ilçe ve kasabalarında iktidardaki Baas Partisi ve sivil toplum örgütlerinin girişimleriyle düzenlenen gösterilerde, caddeleri dolduran milyonlarca Iraklı, ABD, İngiltere ve İsrail karşıtı sloganlar attı. 
     ''Savaşa hayır'' ve ''Barış için mücadele edelim'' sloganlarının da atıldığı gösterilerde, ABD'nin Irak'ı savaşla tehdit etmesi kınandı. 
     Başkent Bağdat'ı ikiye bölen Dicle nehrinin iki yakasındaki Kerh ve Resafe semtlerinde de büyük ''barış yürüyüşü'' başladı. 
     Yürüyüşe Iraklıların yanı sıra Irak'la dayanışma için dünyanın birçok ülkesinden canlı kalkan olarak Bağdat'a gelen barış gönüllüleri katılıyor. 
     Yetkililer, bugünkü eylemler çerçevesinde öğleden sonra Irak'ta bulunan Arap örgütlerinin Bağdat'ın Erreşid caddesinde bir gösteri düzenleyeceklerini bildirdiler. 
     Yetkililer, bu gösteriye katılanların Sadun caddesinde bulunan BM merkezine doğru yürüyeceklerini ve burada ABD ve destekçilerini protesto edeceklerini kaydettiler. 
     





</TEXT>
</DOC>
