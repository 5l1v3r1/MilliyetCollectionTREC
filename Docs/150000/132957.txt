<DOC>
<DOCNO> 132957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo32.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Murat'ın yerine, takımın içinden golcü aranıyor... 
</HEADLINE>
<TEXT>

     İkinci yarı hazırlıklıklarını sürdüren Bursaspor'da, teknik direktör Erdoğan Arıca, sakatlanarak sezonu kapatan Murat Sözkesen'in yerine takımın içinden golcü arıyor. 
     Erdoğan Arıca, Vakıfköy Orhan Özselek Sosyal Tesisleri'nde yapılan bugünkü antrenmanda, gol çalışmasına ağırlık verdi. Dar alanda çabukluk pas-pres çalışmasıyla başlayan ve depar koşularıyla süren antrenmanın 3 etabında Arıca, Okan'ın yerine partner olarak Murat Alemdar, Alp ve Metin Akan'ı denedi. 
     Majdan, Cenk ve Serdar'ın koruduğu kaleye önce şut attırdığı bu 4 futbolcuya, daha sonra kendisinin kanatlardan yaptığı ortalara kafayla gol çalışması yaptıran Arıca, antrenmanı sık sık keserek, oyuncularından gol vuruşlarında daha isabetli olmalarını istedi. 
     Sakatlıkları bulunan Murat, Franja ve Yakup'un katılmadığı antrenmanda, hafif sakatlığı bulunan Ender, doktor kontrolünde takımdan ayrı koştu. 
     Bursaspor, yarın Bursa Atatürk Stadı'nda Genlerbirliği ile bir hazırlık maçı yapacak. 

     
</TEXT>
</DOC>
