<DOC>
<DOCNO> 104984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sonspo01.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Sahamızın zeminini düzeltmemiz gerekiyor" 
</HEADLINE>
<TEXT>

     Beşiktaş Teknik Direktörü Mircea Lucescu, Diyarbakırspor karşısında sonuçtan ve oyunun bazı bölümlerinden memnun olduğunu, ancak son dakikalarda disiplinsizlik nedeniyle rakibe verdikleri pozisyonlardan dolayı memnun olmadığını söyledi. 
     Lucescu, ikinci yarıda oyuncu değişikliğinden sonra daha iyi oynamaya başladıklarını belirterek, ''Bu da maçı kolay kazanacağımız düşüncesine yol açtı. Herşey yolunda giderken, oyuncularımın egoistliğinden dolayı hatalar yaptık. Takımımı herşeye rağmen kutlamak istiyorum'' dedi. 
     Sahanın zemininin bozukluğundan yakınan Rumen teknik adam, ''Sahanın zemini iyi olsa, Sergen 3. golü atardı. Takımı iyileştirme yönünde çaba gösteriyoruz. Ama sahanın zeminini de düzeltmemiz gerekiyor'' şeklinde konuştu. 
     Lucescu, gazetecilerin kanatlardaki sorun konusundaki düşüncelerini sorması üzerine de arayış içinde olduklarını söyledi. 
     UEFA Kupası'nda Sarajevo ile eşleşmelerine de değinen Lucescu, ''Sarajevo takımını eskiden tanıyordum. Şimdiki durumları hakkında bilgim yok. Oraya bir gözlemci gönderip, maçlarını izlettireceğim ve durumu hakkında bilgi alacağım'' dedi. 
     Lucescu, transferle ilgili bir soruya da ''Transfer için 24 saatimiz var. Bekleyip göreceğiz'' yanıtını verdi. 
     
     BEŞİKTAŞ İLK KEZ GOL YEMEDİ 
     Beşiktaş, 2002-2003 futbol sezonunda ilk kez ligde bir maçı gol yemeden kapadı. 
     Siyah-beyazlılar, bu sezon oynadıkları Bursaspor maçında 2, Kocaelispor ve İstanbulspor karşılaşmalarında ise 1'er gol yemişti. 
     Öte yandan, siyah-beyazlılar, bu sezon oynadıkları 4 maçta da 2'şer gol attı. İlk hafta Bursaspor ile 2-2 berabere kalan Beşiktaş, 
     sonraki haftalarda Kocaelispor ile İstanbulspor'u aynı skorla 2-1 yenerken, bu akşam da Diyarbakırspor karşısında 2-0'lık galibiyet aldı. Bu arada, teknik direktör Lucescu tarafından 3 gün izin verilen siyah-beyazlı futbolcular, Göztepe maçının hazırlıklarına 3 Eylül Salı günü başlayacak. 
     
     AMBROSETTİ İDDİASI 
     Beşiktaş'ta, transferin bitmesine az bir süre kala yeni oyuncu isimleri de gündeme geliyor. 
     Guinti'nin transferinin olmaması üzerine harekete geçen siyah-beyazlıların İngiltere'nin Chelsea takımında forma giyen İtalyan Gabrielle Ambrosetti ile ilgilendikleri öğrenildi. 
     Beşiktaş Kulübü İletişim Komitesi Başkanı Mete Düren, Ambrosetti'nin transfer listelerinde yer alan bir oyuncu olduğunu belirterek, ''Ancak transferi çok düşük bir ihtimal olarak gözüküyor. 
     Son dakika yapılan transferlerdeki hatalara düşmek istemiyoruz. 
     Transfer yapmamız küçük bir ihtimal. Büyük ihtimalle de herhangi bir futbolcu almadan transfer dönemini kapatacağız'' diye konuştu. 
     
     KALPAR ''BASİT HATALAR YAPTIK'' 
     Diyarbakırspor Teknik Direktörü Hüseyin Kalpar ise bu akşam çok inançlı olduklarını, maça da iyi başladıklarını, ancak yedikleri basit goller yüzünden sahadan puansız ayrılmak zorunda kaldıklarını söyledi. 
     Kalpar, Beşiktaş karşısında birçok gol pozisyonu ürettiklerini vurgulayarak, ''Ürettiğimiz pozisyonları maalesef gole çeviremedik. 
     Eğer gol atabilsek, sahadan puanla ayrıbilirdik. Beşiktaş'ı kutluyorum. Biz bundan sonra daha iyi oynamak için vargücümüzle çalışacağız'' şeklinde konuştu. 
     





</TEXT>
</DOC>
