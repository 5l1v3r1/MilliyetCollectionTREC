<DOC>
<DOCNO> 131871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur21.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta "Denktaş'a destek" gösterisi... 
</HEADLINE>
<TEXT>

     Ülkü Ocakları İstanbul İl Başkanlığı, KKTC Cumhurbaşkanı Rauf Denktaş'a destek amacıyla gösteri yaptı. 
     Beşiktaş Balmumcu'da bulunan KKTC İstanbul Başkonsolosluğu önünde toplanan yaklaşık bin kişilik grup, Denktaş'a destek içerikli sloganlar atıp pankartlar açtı. 
     Grup adına basın açıklaması yapan Ülkü Ocakları İstanbul İl Başkanı Levent Temiz, şunları kaydetti 
     ''Rum parasıyla Lefkoşa'da miting yapan bir avuç 'soy özürlünün' hezeyanlarına kulak vermenin zorunlu olduğunu iddia edenler, neyin bedelini ödemek zorunda kaldıklarını kamuoyuna açıklamak zorundadır. 
     Kıbrıs Türkü'nün bağımsızlık sembolü olan Rauf Denktaş'ın tavizsiz ve onurlu duruşundan rahatsız olan odaklar, 'bozkurt Denktaş'ın arkasında milyonlarca 'ülkücü bozkurt'un olduğunu unutmamalıdır.'' Temiz, ''Ülkü Ocakları olarak, Kıbrıs davası ile Cumhurbaşkanı Denktaş'ın destekçisi olduklarının bir kez daha bilinmesini istediğini'' sözlerine ekledi. 
     Denktaş'a destek içerikli sloganlarla gösteriyi bir süre daha sürdüren grup, ardından olaysız dağıldı. 
     Bu arada gösteriye katılmak üzere Beykoz'dan minibüsle hareket eden bir grup, Fatih Sultan Mehmet Köprüsü girişinde aracı durdurarak pankart açmak istedi. Yaklaşık 20 kişiden oluşan grup, güvenlik kuvvetlerince engellenerek, indikleri araca binip yola devam etmeleri sağlandı. 
     





</TEXT>
</DOC>
