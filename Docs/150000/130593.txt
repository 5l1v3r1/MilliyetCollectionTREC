<DOC>
<DOCNO> 130593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur08.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler Komitesi toplandı... 
</HEADLINE>
<TEXT>

     Devlet ve vakıf üniversitelerinin rektörlerinin katıldığı Rektörler Komitesi, Yükseköğretim Kurulu YÖK Başkanı Prof. Dr. Kemal Gürüz'ün başkanlığında toplandı. 
     YÖK Binası'nda gerçekleştirilen toplantıdan önce Prof. Dr. Gürüz, gazetecilere açıklama yaptı. 
     Eğitimin ''yüksek öğretim camiasının işi olduğunu'' belirten Prof. Dr. Gürüz, Türkiye'nin her yerinde neler olup bittiğinin ve muhtemel gelişmelerin neler olacağının, Rektörler Komitesi'ni yakından ilgilendirdiğini söyledi. 
     Bundan dolayı Rektörler Komitesi'nin her ay muntazam toplanıp gelişmeleri gözden geçirdiğini ve YÖK Kanunu'nun verdiği görevi yerine getirdiğini ifade eden Prof. Dr. Gürüz, bu toplantıda da ''eğitimde neler olduğunu ve muhtemel gelişmelerin neler olacağı konusunun gözden geçirileceğini'' belirtti. 
     Bu doğrultuda kamuoyunu bilimsel esaslara göre aydınlatma görevinin yerine getirileceğini ifade eden Prof. Dr. Gürüz, ''Bu bizim işimizdir, bunu yapmaya devam edeceğiz. Bugünkü toplantı da bunun bir göstergesidir'' dedi. 
     Prof. Dr. Gürüz, hükümetin Acil Eylem Planı'nda öngörülen ''yükseköğretim reformu'' ile ilgili soru üzerine ''O konuda söyleyeceğimizi söyledik'' diye konuştu. 
     Bugünkü toplantının gündeminin sorulması üzerine Prof. Dr. Gürüz, ''Gündemde Türk milli eğitim sistemi var. Anaokulundan doktora programına kadar...'' dedi. 
     





</TEXT>
</DOC>
