<DOC>
<DOCNO> 124084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/spor/spo01.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BUZ TUZAĞI 
</HEADLINE>
<TEXT>

Zeminin ısıtma sisteminin bozuk olduğunu söyleyen Dinamo Kievliler, Beşiktaş’ı saha dışı yollardan yıkmaya çalışıyor. Çeşitli oyunlar planlayan Ukraynalılar’ın bu planı UEFA’ya iletildi 
     ORHAN YILDIRIM 

     Farklı uygulama 
     DİNAMO Kievliler, saha dışı oyunlara başvuruyor. İlk maç için İstanbul’da geldiği sırada statta buzlu zeminin olmayacağını söyleyen Kiev Başkanı, "Merak etmeyin. Sahada ısıtma sistemi var. 12 derece sıcaklığa kadar ulaşabiliyoruz" diyerek Siyah - Beyazlılar’ı rahatlatmıştı. Ancak dün Beşiktaş Başkanı Serdar Bilgili’ye farklı bilgi ulaştırıldı ve bu sistemde arıza olduğunu, ısıtmanın çalıştırılamayacağı açıklandı. Bu gelişme, Kartal’ı ayağa kaldırdı. 
     
     Kar kramponu aldılar 
     İLK olarak İsviçre’de bulunan UEFA Asbaşkanı Şenes Erzik arandı ve bu durum yetkililere iletildi. Ayrıca futbol koordinatörü Erdil Arpacı, durumu karşılaşmanın hakem ve gözlemcilerine aktardı. Kiev’de havanın eksi 11 derece ve kar yağışlı olduğu ve stat zemininin de buzla kaplı bulunduğu öğrenildi. Bunun üzerine harekete geçen Beşiktaş teknik heyeti, spor mağazalarını dolaşarak, tüm takıma kar kramponu aldırdı. 
     
     Bilgili Tur bizim 
     BEŞİKTAŞ Başkanı Serdar Bilgili, hangi şartlarda olursa olsun turu geçeceklerini belirterek, "Dinamo Kiev’in yöneticileri İstanbul’da başka, burada başka konuşuyorlar. Ancak biz gerekli girişimlerde bulunduk. Ne olursa olsun UEFA Kupası’nda yolumuza devam edeceğiz" ifadesini kullandı. Öte yandan yarım saat rötarla İstanbul’dan ayrılan kafileyi korumak amacıyla İstanbul Emniyeti’nden 5 müdür görevlendirildi. 
     
İlk maçı unuttuk Mircea Lucescu, Dinamo Kiev karşısında ilk karşılaşmada alınan 3-1’lik galibiyete güvenmediklerini söyledi 
     DİNAMO Kiev ile bugün tur mücadelesine girecek olan Beşiktaş’ın Teknik Direktörü Lucescu, ilk maçın skorunu unutarak hareket edeceklerini söyledi. İlk maçı düşünmeleri durumunda işlerin zorlaşacağını ifade eden Rumen çalıştırıcı, "Kış ve saha şartları ağır. Çok zekice oynamak zorundayız. İlk maçta yendiğimiz Kiev karşımıza farklı çıkacak" dedi. 
     GALATASARAY galibiyetinin büyük moral olduğunu belirten Lucescu, "Biz zorlu bir maçtan çıktık ama onlar iki hafta dinlendiler" diye vurguladı. Rumen teknik adam, şöyle konuştu "Burada önemli olan fizik değil, konsantrasyon. Çok agresif bir maç bekliyorum. Buraya tur atlamak için geldik. Pancu’nun olmayışı dezavantaj." 
     
Carlo Nicolini iş başında      LUCESCU’NUN sağ kolu kondisyoner Carlo Nicolini, iki gün önceden Kiev’e giderek sahayı gözlemledi. Buradaki hava şartlarını ve maçın oynanacağı stattaki son durumu Rumen teknik adama aktaran İtalyan kondisyoner, alınacak tedbirler konusunda da tavsiyelerde bulundu. 
     



 SPOR 

























</TEXT>
</DOC>
