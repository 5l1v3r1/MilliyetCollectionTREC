<DOC>
<DOCNO> 108139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur15.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP da YTP'yi yalnız bıraktı... 
</HEADLINE>
<TEXT>

     YTP'nin öncülüğünde seçim barajının düşürülmesi için hazırlanan önerge, küskünler ile ANAP ve SP'den yeterli desteği alamadığı için beklemeye alındı. 
     YTP'nin seçimin ertelenmesi amacıyla gündeme getirdiği yasa değişiklikleri küskünler ve diğer partilerden beklenen desteği alamadı. Meclis olağaüstü toplansa dahi, seçim yasalarının görüşüleceği Anayasa Komisyonu'nun toplanması için gereken 9 imzanın bulunmasının bile zor olduğu belirtiliyor. Daha önce komisyon Başkanı olan Turhan Tayan, ANAP'tan istifa ederek DYP'ye geçtiği için, komisyon, Başkanvekili DSP İstanbul Milletvekili Necdet Saruhan başkanlığında toplanması gerekiyor. 25 üyeli komisyonda, her partiden listeye giremeyen veya seçilemeyecek yerlerde bulunan çok sayıda milletvekili yeralırken, komisyonda MHP'nin ise 6 üyesi bulunuyor. Bunlardan Mustafa Verkaya İstanbul'da üçüncü sıradan listeye konulurken, Mehmet Kundakçı, İsmail Çevik ve Cahit Tekelioğlu hiç listeye giremeyen milletvekilleri arasında yer alıyor. Komisyon üyesi ANAP İzmir Milletvekili Işın Çelebi ve DYP Trabzon Milletvekili Ali Naci Tuncer de listeye giremeyen milletvekilleri arasında bulunuyor ancak bu milletvekillerinin de böyle bir değişikliğe destek vermesi beklenmiyor. 
     
     ANAP BAŞKA PARTİLERDE GİRERSE VARIZ 
     ANAP Grup Başkanvekili Beyhan Aslan, küskün denilen milletvekillerinin şu andaki yapısı ve bugün buna destek verenlerle, seçim yasasında yapılacak bir değişikliğin Meclis'ten geçmeyeceğini ifade etti. Aslan, "Meclis'teki gerek aritmatik, gerekse Anayasa Komisyonu'ndaki dağılım bu çalışmayı engeller. Biz siyasi partiler ve seçim yasalarının demokratikleşmesini isteriz. Ancak başka partilerde bu işin içine girerse varız. Gerçekleşmeyecek bir işin içinde yokuz" diye konuştu. 
     Aslan, Seçim Yasası ve Siyasi Partiler Yasası'nda yapılacak değişikliklere ancak seçim tarihinin uzun süre ertelenmemesi kaydıyla destek verebileceklerini de kaydetti. 
     
     YTP BEKLEMEDE 
     Öte yandan hareketin başını çeken YTP, küskünler de dahil diğer partilerden yeterince destek alamadığı için beklemeye başladı. Bir yandan MHP'lilerden destek arayan diğer yandan da seçim barajı konusundaki çalışmalarını sürdüren YTP, baraj konusunda Anayasa Mahkemesi'nden 1995 yılındaki kararına benzer bir karar çıkmasından çekiniyor. 
     





</TEXT>
</DOC>
