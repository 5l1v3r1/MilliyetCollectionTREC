<DOC>
<DOCNO> 142711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo15.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat Gerçekçi olmak gerekirse şampiyonluk iddiamızdan uzaklaştık 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, sarı-lacivertli takımın ligde matematiksel olarak şampiyonluk şansının bulunduğunu belirterek, ''Ancak gerçekçi konuşmak gerekirse bu iddiamızdan uzaklaştık'' dedi. 
     Takımla birlikte Elazığ'a hareket etmeden önce Kurtköy Sabiha Gökçen Havalimanı'nda basın mensuplarının sorularını yanıtlayan Kıyat, ''Bundan sonraki bütün maçlarımızı kazanmaya çalışacağız. Elbette ki biz bütün maçlarımızı kazansak da güzide rakiplerimizin kaybetmesini bekleyeceğiz. Hedef küçültmeler Fenerbahçe'ye yakışmaz'' diye konuştu. 
     Kötü günlerinde bile kendilerini yalnız bırakmayan taraftarlara borçlarının olduğunu kaydeden Kıyat, ligde kalan bütün maçları kazanmak zorunda olduklarını belirterek, ''Taraftarımız başı önde eğik dolaşmamalıdır'' dedi. 
     Önceki gün, gelecek sezon için transfer çalışmalarıyla ilgili olarak gittiği Almanya'dan dönen Kulüp Futbol Şube Sorumlusu Sadettin Saran ise Elazığspor deplasmanının zor olduğunu, her şeye rağmen kazanmak zorunda olduklarını söyledi. 
     Transfer görüşmeleriyle ilgili soruları da yanıtlayan Saran, Yıldıray Baştürk de dahil olmak üzere birçok futbolcu konusunda araştırmalarının sürdüğünü ifade etti. 
     Gerek ilgilendikleri futbolcular, gerekse menajerlerle temaslarının sürdüğünü bildiren Saran, Yıldıray'ın sarı-lacivertli takıma sıcak baktığını kaydetti. 

     
</TEXT>
</DOC>
