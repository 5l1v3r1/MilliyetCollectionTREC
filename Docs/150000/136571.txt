<DOC>
<DOCNO> 136571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun10.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ile Klerides yarın biraraya gelecekler... 
</HEADLINE>
<TEXT>

     KKTC Cumhurbaşkanı Rauf Denktaş ve Kıbrıs yönetimi lideri Glafkos Klerides, Annan planı üzerinde sürdürdükleri müzakereler kapsamında yarın yeniden biraraya gelecek. 
     Liderlerin görüşmesi, Lefkoşa'da ara bölgede saat 17.00'da başlayacak. 
     Rum tarafı, Pazartesi günü yapılan görüşmeye ''olmazsa olmazlarını'' getirmemiş, Türk tarafının sunduğu belge üzerinde görüşlerini aktarmıştı. 
     Cumhurbaşkanı Denktaş, görüşmenin ardından Cumhurbaşkanlığı'na dönüşünde yaptığı açıklamada, Rum tarafının, görüşmeye ''olmazsa olmazlarını'' getirmediğini belirterek, ''al-ver diye bir şeyin olmadığını'' söylemişti. 
     Denktaş, görüşmede genelde kendilerinin konuştuğunu, Rumlardan bir şey alamadıklarını ifade ederek, ''bekledikleri şekilde bir durumun hasıl olmadığını'' belirtmişti. 
     Pazartesi, çarşamba ve cuma günleri olmak üzere haftada üç kez biraraya gelen Denktaş ve Klerides, Kurban Bayramı nedeniyle dün görüşmedi. 
     Görüşmelere gözlemci olarak katılan BM Genel Sekreteri'nin Kıbrıs Özel Temsilcisi Alvaro De Soto, BM Genel Sekreteri Kofi Annan'a görüşmelerin gidişatı hakkında bilgi vermek üzere New York'ta bulunuyor. 
     





</TEXT>
</DOC>
