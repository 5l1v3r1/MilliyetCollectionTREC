<DOC>
<DOCNO> 128001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/magazin/amag.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya devleriyle aynı podyumda 
</HEADLINE>
<TEXT>

   Modanın kalbi Paris'teki Moda Haftası'na katılacak olan Dilek Hanif, Türkiye'den sponsor bulamadı... 
      MAGAZİN SERVİSİ 
   
   Hülya Avşar'ın modacısı olarak ün yapan Dilek Hanif, 18 - 22 Ocak 2004 tarihleri arasında Paris'te düzenlenecek Moda Haftası'na katılarak bir ilke imza atacak. 
   Hazırladığı 'haute couture' kıyafetleri dünya modasının merkezi sayılan Paris'te sergileyebilmek için aylardır uğraş verdiğini söyleyen Hanif, "Paris Moda Haftası'nı düzenleyen 'Chambre Syndicale'e yaptığım başvuru, bir dizi araştırma sonunda kabul edildi" dedi. 
   Dilek Hanif'in hazırladığı 35 parça haute couture kıyafet, 20 Ocak 2004 Salı günü Chanel, Stephane Saunier, Hang Song, Scena D'uno, Dominique Sirop, Hubert Barrere, Christian Lacroix, Ji Haye, Givenchy ve Georges Hobeika ile aynı gün podyumda olacak. 
   
   'Kimse sponsor olmuyor' 
   "Paris Moda Haftası"nda kıyafetlerini sergileyecek olmanın bir Türk modacı olarak kendisini gururlandırdığını belirten Hanif, sponsor bulamamasına ise üzüldüğünü söyledi. 
   200 bin euro'ya yaklaşık 320 milyar lira mal olacak Paris çıkarmasını, birikimlerini kullanarak, biraz da borç alarak karşılayacağını belirten Hanif, şunları söyledi "Atölyesi Türkiye'de olup haute couture modeller hazırlayan bir Türk tasarımcı, ilk kez Paris'te podyuma çıkacak. Bu Türkiye adına çok önemli bir olay. Yine de şirketler, sponsorluğu reklam gibi algıladığından bu işe katkı sağlamaya yanaşmadı. 'Paris'teki bir işin bize dönüşü olmaz, defileyi Türkiye'de yapsa sponsor olurduk' diyenler bile çıktı. Kültür Bakanlığı'na yaptığımız başvurudan da bir sonuç alamadık. Türkiye'den destek bulamadım ama Paris'te Türkiye'ye yakışır, dört dörtlük bir defile yapacağım." 
   
   Haute Couture nedir    Moda dünyasında kişiye özel tasarımlar yapan modacılar için kullanılan bir terimdir. Haute Couture çalışan modacılar, bir modelden sadece bir tane üretir. 
   
   
</TEXT>
</DOC>
