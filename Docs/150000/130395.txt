<DOC>
<DOCNO> 130395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sontur07.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kar yağışı aralıksız sürüyor... 
</HEADLINE>
<TEXT>

     Edirne'de sabaha karşı başlayan kar ve tipi günlük yaşamı olumsuz etkilerken, yağışın kesintisiz 24 saat sürmesi bekleniyor. 
     Sabaha karşı 05.00'te başlayarak aralıksız yağan kar ve tipi nedeniyle araçlar yollarına güçlükle devam ediyor. Tunca Nehri'nde de olumsuz hava koşulları dolayısıyla nehir yatağından taşmalar gözleniyor. 
     Edirne Meteoroloji Müdürlüğü yetkilileri, kar yağışının yarın saat 04.00'e kadar devam etmesinin beklendiğini, hava sıcaklığının da eksi 4 derece olduğunu bildirdi. 
     Edirne Karayolları 17. Bölge Müdürlüğü yetkilileri, kentteki bağlantı yollarının açık olduğunu, 5 ekip ve 5 araçla Kapıkule yolu üzerindeki Batı Kavşağı, Havsa-Edirne ve D-100 karayolu arasında buzlanmaya karşı çalışıldığını kaydettiler. Ekipler, kapalı yolun olmadığını bildirdiler. 
     Köy Hizmetleri İl Müdürlüğü de 3 ekip ve 1 kar makinesiyle yolların kapanmaması için çalışma yürütüyor. 25-30 kişilik bir ekibin hazır olduğunu, gerekirse sayının artırılacağını belirten yetkililer, şu an itibariyle kapalı köy yolu bulunmadığını kaydettiler. Yetkililer, kapanma ihtimaline karşı, sabaha kadar nöbetçi ekipler bekletileceğini ifade ettiler. 
     Kırklareli Meteoroloji İl Müdürlüğü yetkilileri de kar yağışının sabah saatlerinde başladığını ve şehir merkezinde çok etkili olmadığını belirttiler. Kar ve tipinin Kofçaz, Demirköy ve Dereköy ilçelerinde ulaşımın güçlükle yapılmasına neden olduğunu belirten yetkililer, henüz kapalı köy yolunun bulunmadığını kaydettiler. 
     Kırklareli 15. Şube Şefliği yetkilileri, yağışın tipi şeklinde olduğunu, 4 ekip ve 1 greyderle yolların kapanmaması için mücadele verdiklerini, buzlanmaya karşı tuzlama çalışması yaptıklarını söylediler. 
     Köy Hizmetleri İl Müdürlüğü de 4 ekiple yürütülen çalışmalar kapsamında en çok Kofçaz, Demirköy, Dereköy ve Vize'de buzlanmaya karşı mücadele verildiğini bildirdi. Demirköy'de kar kalınlığının 10 santimetreyi bulduğu, TRT verici istasyonun bulunduğu Mahya Tepe'de kar kalınlığının 20 santimetreyi geçtiği ve ilçeye elektrik verilemediği bildirildi. 
     Tekirdağ Meteoroloji İl Müdürlüğü yetkilileri, akşam saatlerinden itibaren bölgede karla karışık yağmur beklendiği ve hava sıcaklığının 6 derece olduğu bilgisini verdi. Akşam saatlerinde etkili olacak yağışın hava sıcaklığını düşüreceği ve 2 derece civarında seyretmesinin beklendiği ifade edildiği. 

     
</TEXT>
</DOC>
