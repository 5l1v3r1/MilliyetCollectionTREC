<DOC>
<DOCNO> 148188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur14.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de özel dershane öğretmenlerinden ABD'ye protesto 
</HEADLINE>
<TEXT>

     Özel dershane öğretmenlerinden oluşan bir grup, Irak'a müdahalelerinden dolayı ABD ve İngiltere'yi protesto ederek, ABD Başkanı Bush'un sembolik karnesini sıfırlarla doldurdu. 
     Taksim Meydanı'nda toplanan grup adına basın açıklaması yapan İsmet Elvan, öğretmenlerin görevleri arasında, barışın insanı insan yapan erdemlerden biri olduğunu gençlere anlatmanın da bulunduğunu söyledi. 
     Bazı basın organlarının savaşa karşı gelenleri ''vatan haini'' ve ''Saddam yanlısı'' ilan ettiğini öne süren Elvan, şunları kaydetti 
     ''Biz öğretmenler, insan öldürmekle nasıl zengin olunacağını ve onurlu kalınacağını öğrencilerimize anlatamıyoruz. Saldırganlar ve işbirlikçileri Eminiz ki öğretmenleriniz size saldırganlığın, caniliğin bir erdem olduğunu anlatmamışlardır. Öğretmenlerinizin, şimdi bu durumunuzu görüp de acı çektiklerini biliyoruz.'' Ellerinde ABD Başkanı George Bush'a verilen ''sıfırlı'' sembolik karneler taşıyan öğretmenler, daha sonra olaysız dağıldı. 
     Bu arada, Tepebaşı'ndaki ABD'nin İstanbul Başkonsolosluğu önünde toplanarak savaş karşıtı eylem yapmak isteyen ''Özgür Gençlik'' adlı gruba müdahale eden polis, 5 kişiyi gözaltına alıp, diğerlerini dağıttı. 
     





</TEXT>
</DOC>
