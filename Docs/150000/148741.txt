<DOC>
<DOCNO> 148741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/yasam/yas01.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli giremez 
</HEADLINE>
<TEXT>

SARS yüzünden Çinlilere vebalı muamelesi’ yapılıyor. Malezya, Çinlilerin ülkeye girmesini yasakladı, New York’taki Çin mahallesine kimse girmiyor 
     DIŞ HABERLER SERVİSİ 

     Çin’de ortaya çıkan ve "gizemli zatürree" olarak da bilinen "akut solunum yetmezliği sendromu" SARS yüzünden Çinliler vebalı muamelesi görüyor. Hükümetin dün çıkardığı bir kararla Malezya, "SARS" paniği yüzünden Çinli turistlere kapılarını kapatan ilk ülke oldu. Malezya’nın başkenti Kuala Lumpur’da açıklama yapan bir hükümet yetkilisi, Çin’de bulunan Malezya diplomatik temsilciliklerinin ülkelerine gelmek isteyen Çin vatandaşlarına vize vermeyi durdurduklarını bildirdi. 
     
     Sağlık belgesi istenecek 
     Yasak resmi ziyaretler ve iş gezilerini kapsamazken, Malezya’ya giriş yapacak olan resmi yetkililerinin ve işadamlarının SARS virüsü taşımadıklarını gösteren sağlık belgeleri getirmelerinin isteneceğini öğrenildi. Bu arada SARS yüzünden ölenlerin sayısı 106’ya ulaştı. Tüm dünyada 2.864 kişiye bulaşan virüs, Malezya’da da bir can almıştı. 
     
     Esnaf kepenk kapatıyor 
     ABD’de ise SARS paniği yüzünden New York’taki Çin mahallesi adeta tecrit edildi. Buradaki Çin lokantalarından bazılarının, müşterisizlikten kapanma tehlikesiyle karşı karşıya kaldığını belirtiliyor. New York Senatörü Hillary Clinton, SARS hastalığıyla mücadele için 16 milyon dolarlık kaynak sağladığını açıkladı. Hillary Clinton, hastalığın, New York’un Asyalıların yoğun olarak yaşadığı kesimlerinden uzak durulmasını gerektirmediğini söyledi. New York’ta şimdiye kadar yedi kişinin bu hastalığa yakalandığı bildiriliyor. ABD’deki hasta sayısı ise 115’i buldu. 
     
SARS belki geldi ama haberimiz yok      Sağlık Bakanlığı Hudut ve Sahiller Sağlık Genel Müdürü Uzman Dr. Orhan Fevzi Gümrükçüoğlu, SARS konusunda en büyük riskin, hastalığın kuluçka dönemi olduğunu bildirdi. SARS, şu ana kadar ülkemize gelmemiştir ama bundan sonra gelmeyeceğinin yüzde 100 garantisi yoktur’ diyen Gümrükçüoğlu, sözlerini şöyle sürdürdü "SARS’ın 2 - 10 gün kuluçka dönemi var. Üçüncü günde gelip girebilir Türkiye’ye. Hiçbir rahatsızlığı, şik yeti ve bulgusu da yoktur. Bu insan 6 gün sonra rahatsızlanabilir. Bu durum meydana gelirse, vatandaşların, özel ve resmi bir klinik ya da hastaneye değil, mutlaka 0312 435 32 15’ numaralı telefona başvurmalarını istiyoruz." SARS ile ilgili yolculuk öncesi bilgi almak isteyenler için Atatürk Havalimanı’nda 0 212 6630706 numaralı SARS Danışma Bilgi Hattı’ kuruldu. Hattı arayanlara 24 saat süreyle SARS’la ilgili detaylı bilgi veriliyor. 
     
Çin’den gelen bebek korkuttu      YILDIZ YAZICIOĞLU Ankara 

     Sağlık Bakanlığı Enfeksiyon Hastalıkları Bilimsel Danışma Kurulu toplantısı sonrasında Müsteşar Necdet Ünüvar, kendilerine herhangi bir şüpheli vaka bildirimi yapılmadığını açıklarken Çin’den gelen 10 aylık bir kız çocuğunda yüksek ateş görülmesi nedeniyle vakanın bakanlığa bildirildiği ortaya çıktı. Geçtiğimiz pazar günü Ankara’ya gelen kız çocuğunda 39 derece ateş görülmesi nedeniyle SARS şüphesi bakanlığa bildirildi, ancak çocuğa grip teşhisi konuldu. Babası Türk, annesi Çinli olan kız çocuğunda, SARS belirtilerinden kabul edilen 38 derece üstünde yüksek ateş görülmesi nedeniyle şüphe duyulduğu ve Sağlık Bakanlığı’na bildirildiği Kurul üyelerine açıklandı. Çocukla birlikte ailesi de muayeneden geçirildi. Ailede de SARS belirtisi olmadığı görüldü. Kurul da, dünkü toplantısında kız çocuğu hakkındaki grip değerlendirmesine katıldı ve SARS vakası olmadığına karar verdi. 
     


YAŞAM 





















</TEXT>
</DOC>
