<DOC>
<DOCNO> 112943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur07.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'ten 6.5 milyon adetlik "alkol üfleme çubuğu" ihalesi 
</HEADLINE>
<TEXT>

     Trafik polislerinin denetimleri sırasında "temel yardımcısı" olan ve alkollü sürücülerin ısrarlı bir şekilde kullanmaktan kaçındığı alkol üfleme çubuklarından 6 milyon 500 bin adet daha alınacak. 
     Emniyet Genel Müdürlüğü, açtığı iki ayrı ihaleyle alkollü araç kullananlarla daha yoğun mücadele edeceğini gösterdi. Genel Müdürlük, trafik denetimlerinde sürücülerin kaç promil alkol aldıklarını gösteren alkol üfleme çubuğunun yenilerini almak için ihaleye çıktı. Lion SD-200, Lion SD-400 ve Alert marka alkol test cihazlarında kullanılmak üzere iki ayrı ihaleyle toplam 6 milyon 500 bin alkol üfleme çubuğu alınacak. 
     İhalelere girecek olanların Türkiye Polis Teşkilatını Güçlendirme Vakfı Genel Müdürlüğü'nden 50 milyon lira karşılığında teknik şartnameyi alabilecekleri bildirilirken, geçici teminat miktarı teklif edilen bedelin yüzde 3'ü oranında olacak. Kapalı zarf usulü yapılacak iki ihale için de teklif belgelerinin en geç 31 Ekim gününe İhale Komisyonu Başkanlığı'na verilmesi gerekiyor. 
     





</TEXT>
</DOC>
