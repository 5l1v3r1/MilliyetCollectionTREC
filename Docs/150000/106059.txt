<DOC>
<DOCNO> 106059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sondun17.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ticari uydular Nuh'un gemisini Ağrı'da arıyor... 
</HEADLINE>
<TEXT>

     "Nuh'un gemisini" bulmak ümidiyle ticari uyduların Ağrı dağını bir süredir taradığı bildirildi. 
     Uzay ve uzayla ilgili konularda faaliyet gösteren multimedya firması olduğunu belirten, merkezi ABD'de bulunan Space Holding'in www.space.com adresindeki internet sitesinde yayınlanan habere göre, benzerleri arasında güçlü donanımıyla öne çıkan Quickbird uydusu, bir süredir, Nuh'un gemisinin karaya oturduğu bölge olduğuna inanılan Ağrı dağını tarıyor ve sürekli fotoğrafını çekiyor. 
     Ağrı üzerinde uçan uçaklardan 1940'ların sonlarında ve daha sonra casus uydular tarafından çekilen fotoğraflarda ''dağın normal yapısından farklı görüntülerin'' bulunduğu ileri sürülen haberde, Nuh'un gemisinin Ağrı dağında bulunduğuna dair söylencelere, Nuh tufanına ve Nuh'un gemi yapımıyla ilgili hikayesine de yer verildi. 
     Washington'daki Stratejik Araştırmalar Merkezi CSIS yetkililerinden olan ve Ağrı dağıyla ilgili çalışmalarında Amerikan Merkezi Haberalma Örgütü CIA ile de temaslarda bulunan Porcher Taylor'un konuyla ilgili çalışmalarına da yer verilen sitede, ayrıca Ağrı'nın son dönemde çekilen fotoğraflarından örnekler bulunuyor. 
     QuickBird uydusunun sahibi ise merkezi ABD'nin Colorado eyaletinde bulunan DigitalGlobe of Longmont olarak görünüyor. 
     Sitede ayrıca, ABD yönetiminin Irak lideri Saddam Hüseyin'e karşı internet bağlantısı ve uydu fotoğraflarından nasıl faydalandığını anlatan haber yer alıyor. 
     Haberde, Kerkük, Bağdat gibi stratejik öneme sahip kent ve bölgelerin son dönemde çekilmiş uydu fotoğrafları bulunuyor. 
     





</TEXT>
</DOC>
