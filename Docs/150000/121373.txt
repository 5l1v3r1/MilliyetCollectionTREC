<DOC>
<DOCNO> 121373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko39.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Platformu, Brüksel'de AB'ye çağrı yaptı... 
</HEADLINE>
<TEXT>

     Değişik kesimleri temsil eden 260 dolayındaki sivil toplum örgüt temsilcisinin oluşturduğu Türkiye Platformu, Belçika'nın Başkenti Brüksel'de Avrupa Birliği'ne ''Kopenhag'da bize tam üyelik yolunu açın'' çağrısında bulundu. 
     Türkiye Odalar ve Borsalar Birliği TOBB ile İktisadi Kalkınma Vakfı'nın İKV organize ettiği Türkiye Platformu'nun 3. toplantısı Brüksel'de gerçekleştirildi. Toplantıya Türkiye'den sivil toplum örgütü temsilcilerinin yanı sıra 180 yabancı sivil toplum kurulu üyesi ile Avrupa'nın çeşitli ülkelerindeki Türk kuruluş temsilcileri de katıldı. 
     Türk Hava Yolları'ndan kiralanan 2 adet özel uçakla Brüksel'e gelen temsilcilerin katıldığı Türkiye Platformu Toplantısı'nda yapılan konuşmalarda, Kopenhag Zirvesi'nde Türkiye'ye mutlaka tam üyelik için bir tarih verilmesi istendi. 
     TOBB Başkanı Rifat Hisarcıklıoğlu, platformun açılış konuşmasında, Türkiye'nin AB'ye üyelik için ciddi adımlar attığını dile getirerek, başlatılan bu reform sürecinin başarısızlığa uğramasının mümkün olmadığını söyledi. 
     Türk sivil toplumunun bu reformların gerçekleştirilmesi yönündeki kararlılığı ve takibini daima yerine getirdiğini anlatan Hisarcıklıoğlu, bundan sonra da aynı tavrın devam edeceğini vurguladı. 
     TOBB Başkanı, Kopenhag siyasi kriterlerinin gereklerini yerine getirmek amacıyla zorunlu yasal düzenlemeleri gerçekleştiren Türkiye'nin, AB'den bu süreci kesintiye uğratmayacak, cesaretlendirici ve teşvik edici bir yaklaşım beklediğini ifade etti. 
     
     ''TÜRKİYE'Yİ DIŞARIDA BIRAKMAYIN'' 

     3 Kasım seçimlerine de değinen Hisarcıklıoğlu, bu seçimde ülkeyi tek başına yönetecek bir çoğunluğun ortaya çıkmasının, siyasi istikrar adına çok önemli bir gelişme olduğunu kaydetti. 
     Türk halkının demokrasiyi özümsemede kusursuz olduğunu ve istikrar özlemini ortaya koyduğunu ifade eden Hisarcıklıoğlu, sözlerini şöyle sürdürdü 
     ''Sivil toplum kuruluşları olarak bizler AB kurumlarından ve üye devlet başkentlerinden, Türkiye'nin gerçekleştirmekte olduğu reform sürecine daha fazla katkı bekliyoruz. Orta ve Doğu Avrupa ülkelerine gösterilen pozitif cesaret verici ve teşvik edici yaklaşımı Türkiye'ye de göstereceklerine inanıyoruz. Biz Türkiye'nin geleceğini AB içinde görüyoruz. Kopenhag Zirvesi'nde, AB'nin de Türkiye'yi dışarıda bırakacak tam üyelik dışında bir yaklaşım içinde olmayacağına inanıyoruz. 
     Buradan AB üyesi ülkelerin devlet ve hükümet başkanlarına çağrıda bulunmak istiyorum. Kopenhag Zirvesi'nde alacağınız kararla Türkiye'nin AB'ye üyeliğini belirsiz bir geleceğe bırakmamalısınız. Sizler sadece dünyanın en başarılı entegrasyon modelinin geleceğini değil, bir kıtanın ve hatta dünya barışının geleceğine sağlayacaağınız katkıyı kararlaştıracaksınız.'' 
     
     ''AB'NİN KALBİNDE TOPLANDIK'' 

     İKV Başkanı Meral Gezgin Eriş de, Avrupa'daki Türk kuruluşlarıyla birlikte 500 sivil toplum temsilcisinin katıldığı Türkiye Platformu'nun, Türkiye'deki bütün kesimlerin AB'ye tam üyeliğe verdiği desteği de ortaya koyduğunu söyledi. 
     Türkiye'nin AB konusundaki siyasi kriterleri yerine getirdiğini ifade eden Eriş, Kopenhag Zirvesi'nde verilecek olumlu bir kararla, bu gelişmenin devam edeceğini dile getirdi. 
     ''Türkiye Platformu, bugün AB'nin kalbinde toplanıyor'' diyen Eriş, Türkiye'nin yerinin AB'nin yanı olduğunu belirttiği konuşmasında, AB'den de Kopenhag'da tam üyelik konusunda doğru karar alması talebinde bulundu. 
     AB Ekonomik ve Sosyal Konsey Başkanı Roger Brıesch de, platformda yaptığı konuşmada, Türkiye'den gelen delegasyonun çeşitliliğinden oldukça etkilendiklerini vurguladı. 
     Türkiye'nin Kopenhag kriterlerine tamamen uyması gerektiğine dikkati çeken Brıesch, ''Benim size tavsiyem, daha fazla demokratikleşmeye dönük reformlar yapmanızdır. İnsan haklarına daha fazla değer vermenizi öneriyorum. AB size bu şekilde daha yakın olacaktır'' dedi. 
     
     ''TÜRKİYE VE YUNANİSTAN, BARIŞIN BEKÇİSİ OLACAK'' 

     AB Komisyonu'nun sosyal işlerden sorumlu yunanlı üyesi Anna Dıamantopoulou ise tam üyelik çalışmalarının, Türkiye'yi daha modernize olması konusunda harekete geçirdiğini, ancak bu sürecin devam etmesi zorunluluğu bulunduğunu söyledi. 
     Konuşmasında AB'nin hiç kimseyi gözden uzak tutmadığını vurgulayan Dıamantopoulou, ''Türkiye doğru yolda, fakat bu gayret sürdürülmeli, biz sizin yanınınızdayız. Türkiye'yi bizimle beraber istiyoruz. Kopenhagdoada bu mesaj verielcektir'' şeklinde konuştu. 
     Türkiye ve Yunanistan arasında geçmişte ortaya çıkan sorunlara da işaret eden Yunanlı Konsey Üyesi, yakın gelecekte Yunanistan ile Türkiye'nin bir yerde ''reform ve barışın bekçisi'' olacaklarını söyledi. 
     Dıamantopoulou'un bu sözleri, salonda bulunan Türkiye Platformu ve yabancı sivil toplum kuruluş temsilcilerince coşkulu şekilde alkışlandı. 
     
     SEKTÖR TEMSİLCİLERİNDEN DEĞERLENDİRMELER...- 

     Öte yandan, toplantıyla ilgili değerlendirmelerde bulunan sektör temsilcileri, Türkiye platformuyla, AB üyesi ülke ve kuruluşlara, ''Biz AB'ye tam üye olmaya hazırız'' mesajı verildiğini belirttiler. 
     TİSK Genel Başkanı Refik Baydur, esnafından tüccarına, işçisinden, çiftçisine kadar bütün kesimlerin hep birlikte tam üyelik için mücadele verdiğini belirterek, ''merdiven dik ve uzun ama pes etmemek lazım. 12 Aralık'ta tarih alma işi uzayabilir ama ben yine de en kısa sürede tarih verileceğinden umutluyum'' dedi. 
     İşadamı Halit Narin de, Türk sivil toplum örgütlerinin, AB önünde bir bütünleşme sergilediklerini vurgulayarak, bunun da büyük bir başarı olduğunu dile getirdi. 
     Narin, ''AB bunu iyi değerlendirmeli, bu toplantının olumlu yönü, diğer yandan Türkiye için üzücü olan nokta hala bizi Bulgaristan ve Romanya gibi ülkelerden, insan hakları konusunda daha geri gösteriyorlar'' diye konuştu. 
     Toplantıyla ilgili, diğer bazı sivil toplum kuruluşları temsilcileri de şu değerlendirmelerde bulundular 

Salim Uslu Hak-İş Genel Başkanı 
''Çok ciddi anlamda bir lobi oluşturduk. AB'deki eşdeğer kuruluşlarla iyi ilişkilerimiz var onları da harekete geçiriyoruz, zaten sorun teknik ve hukuki değil siyasidir. Ama ne olursa olsun bizim baskıları artırarak, bu türden lobi çalışmalarına devam etmemiz lazım. 12 Aralık nihai bir tarih değil, bu uzun bir süreç, inat ve ısrarla bu mücadeleyi sürdürmeliyiz.'' 

Süleyman Çelebi DİSK Genel Başkanı 
''Bu toplantı AB'ye bir mesajdır, Türkiye bu konuda atması gereken adımları atıyor, eksiklikler yok mu Elbette var. Ancak Türkiye, köprünün üzerinde ya da ortada bekletilmemeli ve bir tarih verilmeli, AB artık mazerete soyunmasın, Türkiye'nin önündeki süreyi de tıkamasın.'' 

Rona Yırcalı DEİK ve Balıkesir Sanayi Odası Başkanı 
''Yerli ve yabancı 500 kişinin katıldığı bir toplantı, Türkiye tarihinde ilk kez gerçekleştiriliyor. Bu çok ciddi bir lobi faaliyetidir. Bütün sivil toplum örgütleri, AB'ye tam üyelik için uğraş veriyor. 
     Ben 12 Aralık'ta Kopenhag'da, ya da Selanik'te bir tarih alabileceğimizi düşünüyorum.'' 

Oğuz Satıcı TİM Başkanı 
''Bu toplantıyı çok daha önce yapmalıydık, ancak geç kalmış olsa bile çok olumlu bir organizasyon oldu. Sivil toplum örgütleri, AB üyesi ülkeler nezdindeki kuruluşlar üzerinde ciddi girişimlerde bulunuyor. Bu ses çok önemli. Umarız AB bu sesi iyi değerlendirir. Biz işadamıyız, kapılar sonuna kadar kapanmadığı sürece, ürünümüzü satma ya da alma özelliğimiz vardır. Hedef 12 Aralık'ta tarih almak. Ancak, bu olmasa bile orta ve uzun vadede AB ile ya bütünleşme ya bütünleşme olmalı.'' Bu arada toplantıya katılan yabancı kuruluş temsilcileri de Türkiye'nin AB'ye tam üyelik için daha fazla gayret göstermesi gerektiğini ifade ettiler. Genel olarak Türkiye'nin üyeliğine olumlu yaklaşan yabancı temsilciler, tam üyeliğe yönelik yasal düzenlemelere devam edilmesi üzerinde durdular. Euratex Genel Sekreteri Jean Michael Le Metayer ise, ''Türkiye, AB için bir zenginliktir. AB'ye girecektir'' dedi. 
     





</TEXT>
</DOC>
