<DOC>
<DOCNO> 131614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/siyaset/siy06.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Üyelik önerisi geldi 
</HEADLINE>
<TEXT>
AKP, Hıristiyan Demokratlar’a sıcak 
AKP Başkan Yardımcısı, dinin demokrasiyle uyum içerisinde yaşayabileceğini savundukları için teklife sıcak baktıklarını açıkladı 
     ŞANGHAY Milliyet 

     Çin Komünist Partisi’yle işbirliği kararı alan AKP, Avrupa’da da Hıristiyan Demokratlar’a üye olmaya hazırlanıyor. 
     AKP dış ilişkilerden sorumlu Genel Başkan Yardımcısı Şaban Dişli, Hıristiyan Demokratlar’dan kendilerine üye olmaları yönünde öneri geldiğini söyledi. 
     Davetin Aralık 2002’de Ankara’ya gelerek Erdoğan ile görüşen Yunanistan’ın ana muhalefet lideri Karamanlis tarafından yapıldığını kaydeden Dişli, buna yönelik çalışmalarda bulunulduğunu bildirdi. 
     
     Bize uygun düşüyor 
     Parti olarak henüz net karar vermediklerini ancak, Hıristiyan Demokrat üyeliğe daha sıcak baktıklarını vurgulayan Dişli şöyle konuştu 
     "Onlarda da Hıristiyanlık ve demokrasinin bir arada olup uyum içinde yaşaması var. Bu bizim savunduğumuz modele de uyan bir yapı. Çünkü, biz de İslam ile demokrasinin bir arada uyum içinde yaşayabileceğini savunuyoruz. Yani bu model, bize de uygun düşüyor." 
     Dişli, Hıristiyan Demokratlar’a üyelik konusunun ilk yapılacak MYK’da görüşüleceğini söyledi. 
     



 SİYASET 



















</TEXT>
</DOC>
