<DOC>
<DOCNO> 112926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo16.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA İnceleme Heyeti İzmirde... 
</HEADLINE>
<TEXT>

     2008 yılında Yunanistan ile ortaklaşa düzenlenmesi planlanan Avrupa Futbol Şampiyonası finalleri için Türkiye'ye gelen UEFA İnceleme Heyeti, İzmir'de Atatürk ve Alsancak statlarını gezdi. Başkanlığını İsrailli Jacop Erel'in yaptığı UEFA İnceleme Heyeti'nde yer alan Üst Proje Sorumlusu Jürgen Müller, UEFA Milli Takımlar Komitesi üyesi Frantisec Laurinec, Proje Menajeri Marcus Schmid, UEFA Etkinlik Müdürü Stefanie Theinz, Medya Sorumlusu Fritz Ahistron ve Statlar Komitesi üyesi De Bruin, iki grup halinde İzmir'deki çalışmalarını tamamladı. 
     Erel, Muller, Laurinec ve Schmid, kentteki konaklama yerlerini incelerken, Theinz, Ahistron ve De Bruin de statlarda incelemelerde bulundu. 
     Öncelikle Atatürk Stadı'na gelen heyet, burada zemin ve tribünlerle ilgili notlar alırken, soyunma odaları, tuvaletler ve diğer salonları gezdi. 
     Daha sonra Seha Aksoy Atletizm Pisti ile 1 ve 2 nolu yan sahalara giden De Bruin, buraların da antrenman sahası olarak kullanılabilmesi için Türk yetkililerden çalışma yapılmasını istedi. 
     Kendilerine sunulan teklifte, sadece Atatürk Stadı'nın bulunduğunu, ancak tesis içinde yer alan zeminlerden de faydalanmak istediklerini belirten De Bruin, kesin kararlarını, yapılacak teknik toplantı sonrasında vereceklerini bildirdi. 
     Heyet daha sonra Altay Alsancak Stadı'na giderek, burada incelemelerde bulundu. Burasının antrenman sahası olarak kullanılacağı yolunda teklif getirildiğini ifade eden De Bruin'e, 2005 Dünya Üniversiteler Spor Oyunları için her iki statta da birtakım iyileştirme çalışmalarının yapılacağı anlatıldı. 
     
     VALİ YÜKSEL'İ ZİYARET 
     İzmir'de iki grup halinde çalışmalarını tamamlayan UEFA İnceleme Heyeti, daha sonra Vali Alaaddin Yüksel'i ziyaret etti. 
     Ziyaret sırasında, heyete, İzmir'in 5000 yıllık bir geçmişi bulunduğunu anlatan Vali Yüksel, ''Dünya üçüncülüğünü kazanmış bir ülke zaten bu organizasyonu hak ediyor'' dedi. 
     İzmir'in 2005 Dünya Üniversite Oyunları'nı düzenleyeceğini ve kentin konum itibariyle bu tip organizasyonlara ''yatkın olduğunu'' kaydeden Yüksel, tesis yapımına hız kazandırıldığını ve 2008 Avrupa Şampiyonası finallerinin verilmesi halinde, bunu en iyi şekilde gerçekleştireceklerini söyledi. 
     UEFA Heyeti Başkanı Jacop Erel de İzmir'de gördükleri ilgiden duyduğu memnuniyeti dile getirirken, 62 ülkenin 2008 finalleri için başvuruda bulunduğunu, ancak Türkiye ve Yunanistan'ın ''en ağırlıklı ülkeler'' olduğunu bildirdi. 
     
     BARIŞ MESAJLARI 
     Bir İsrail vatandaşı olarak barış elçiliği yapan Türkiye ve Yunanistan'a imrendiğini kaydeden Erel, ''Ben de bu barışın İsrail'de bir an önce tesis edilmesini arzuluyorum. Her iki ülke zaten bu ortak girişimleriyle, barış adına en güzel mesajları verdi'' diye konuştu. 
     Jacop Erel, sözlerini şöyle sürdürdü 
     ''Bize göndermiş olduğunuz 22 maddelik teklifte, dünya üçüncüsü bir ülke olduğunuzu belirtmeyerek, eksik bir uygulama yapmışsınız. Futbolda büyük aşama kaydeden iki ülkenin bu tip bir organizasyona ev sahipliği yapmak istemesini, memnunlukla karşılıyoruz. Tarihi geçmişleri olan bu iki ülkeden olumlu izlenimlerle ayrılacağız.'' Vali Yüksel'i ziyaret ettikten sonra Büyükşehir Belediye Başkanı Ahmet Piriştina'nın verdiği öğle yemeğine katılan UEFA heyeti, özel uçakla Antalya'ya gitti. 
     





</TEXT>
</DOC>
