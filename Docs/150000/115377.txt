<DOC>
<DOCNO> 115377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/siyaset/asiy.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal’dan AKP lideri’ne dokundurma 
</HEADLINE>
<TEXT>
Erdoğan’ı çok sağlıklı gördüm 
CHP lideri "Seçim Arenası"ndan sonra Erdoğan’ın raporunu ima ederek, "Hiçbir hastalık emaresi sergilememiş olmasından memnun oldum" dedi 
     GÜLAY FIRAT İstanbul 

     Kanal D’de Uğur Dündar’ın yönettiği "Seçim Arenası" programında kavga etmeden seviyeli bir tartışma gerçekleştiren CHP Genel Başkanı Deniz Baykal ve AKP Genel Başkanı Recep Tayyip Erdoğan, memnun kaldı. Baykal, "Güzel bir yarışma, tartışma yaptık" derken, Erdoğan da "Türk demokrasisine çok büyük katkısı olan bir program oldu" diye konuştu. 
     İki lider, Kanal D binasından ayrılırken, program akışıyla ilgili soruları yanıtladı. Baykal, basın mensuplarının "Programı nasıl buldunuz " sorusuna şu yanıtı verdi 
     "Güzel bir program oldu. Demokratik ülkelerde yaşanan türde ciddi, yüksek demokrasi anlayışı içinde özgür bir tartışma ortamı bulduk. Seçmenler adına çok iyi katkısı oldu. Çok mutluyum. Umarım vatandaşlarımız 3 Kasım’da tercih yaparken, bu tabloyu göz önünde tutarak daha bilinçli bir karar alacaklardır." 
     Baykal, Erdoğan’ın malvarlığı davasına rahatsız olduğu yönünde rapor alarak katılmamasını da ima ederek, şöyle konuştu "Kendisini çok sağlıklı gördüm. O hastalığını atlatmış olduğunu ve kendisini toparlamış olduğunu memnuniyetle görüyorum. O konuda memnuniyetimi ifade edecektim ama Uğur, hemen programı kapattı. Bu saate kadar dinamik bir şekilde programa katılmış olmasından ve hiçbir hastalık emaresi sergilememiş olmasından memnuniyet duydum." 
     
     Kavga olmasın 
     Programdan duyduğu memnuniyeti dile getiren Erdoğan da şunları kaydetti 
     "Temennimiz odur ki, aynı zamanda bir ilke adım atmış olalım. Bu ekranlar, kavgaların yapıldığı yerler olmasın, çirkin, hoş olmayan ifadelerin kullanıldığı yerler olmasın. Böyle bir ölçü içerisinde, belli bir çerçeve içinde saygı, sevgi, bu ülkenin geleceğini aydınlatmaya yönelik programlar olsun." Erdoğan, "Baykal sizi sağlıklı gördüğünü söyledi. Siz Baykal’ı nasıl buldunuz " sorusu üzerine de "Baykal her zaman sağlıklıdır" karşılığını verdi. 
     



 SİYASET 













</TEXT>
</DOC>
