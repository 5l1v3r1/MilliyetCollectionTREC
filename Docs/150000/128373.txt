<DOC>
<DOCNO> 128373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur14.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılı silahla ateş ederek kutlayanlara gözaltı... 
</HEADLINE>
<TEXT>

     İzmir'de, yeni yılı havaya silahla ateş açarak karşılayan 10 kişinin, polis tarafından gözaltına alındığı bildirildi. 
     Buca İlçesi 273 sokakta, kutlama amacıyla havaya tabanca ve av tüfeğiyle ateş açan Mürsel Y, Hasan N, Ahmet N, Mümin Y, ihbar üzerine gelen polis ekibi tarafından yakalandı. 
     Olay yerinde 3 boş kovan ile 14 boş kartuş bulunurken, havaya açılan ateş sonucu evinde zarar meydana gelen Gıyasettin Can'ın şikayetçi olduğu söz konusu 4 kişi, sevk edildikleri İzmir Adliyesi'nde serbest bırakıldı. 
     Karabağlar 5127 1 sokakta da, yeni yılı havaya ateş ederek karşılayan Bayram K, hafif şekilde kendisini yaraladı. Bayram K, gözaltına alınırken olay yerinde 21 adet boş kartuş bulundu. 
     Karabağlar 5654 sokakta Kamil A, Gürçeşme 3554 sokakta Ali Ç. ve Menderes İlçesi Dereköy Caddesi'nde Hasan Tahsin D, av tüfeğiyle havaya ateş açtıkları gerekçesiyle gözaltına alınarak, yeni yılın ilk saatlerini polis merkezinde geçirdi. 
     Menemen İlçesi Seyrek Beldesi'nde de Akgün E. ve Mehmet K, av tüfeğiyle havaya ateş açtıkları için gözaltına alındılar. 
     
     HIRSIZLAR MESAİ YAPTI 
     Yılbaşı gecesi, Bornova İlçesi Özkanlar Semti Sakarya Caddesi'nde Ahmet Uyanık'a ait saat dükkanına kapı kilidini kırarak giren hırsızlar, değeri yaklaşık 6 milyar lirayı bulan çeşitli marka saatleri çaldılar. 
     Gaziemir İlçesi Akçay Caddesi'nde, İbrahim Laçin Ünalacak, işyerinden duvarın delinerek, 500 kilo profil demir, kimyasal boya ve hammadde varillerinin çalındığını polise bildirdi. 
     Alsancak Hancı Bar'da, Sevinç Gök ve Okatan Sonay'ın, içinde 10 altın bilezik, 1 çift küpe, 50 dolar, 50 Euro, ve 300 milyon lira bulunan çantaları, masadan çalındı. 
     





</TEXT>
</DOC>
