<DOC>
<DOCNO> 148392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo08.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Nisan karı altında çalıştı 
</HEADLINE>
<TEXT>

     Fenerbahçe, dün istifa eden teknik sorumlu Oğuz Çetin'siz ilk antrenmanını bugün Samandıra Tesisleri'nde yoğun kar yağışı altında yaptı. 
     Gençlerbirliği ile oynanacak lig maçının hazırlıklarının ilk idmanında, sarı-lacivertli futbolcuları kondisyoner Stefano Morreno, antrenörler Nurettin Yıldız ve Özcan Kızıltan çalıştırdı. Kondisyoner Morreno yönetiminde sahada yarım saat kondisyon çalışması yapan sarı-lacivertliler, kar yağışı nedeniyle daha sonra idmanı tesislerdeki salonda sürdürdü. 
     Antrenmana sağ arka adalesinde çekme olan Rebrov, sağ iç yan bağlarında ağrısı bulunan Ceyhun, sol dizinde sakatlığı olan Mirkoviç, belinde ağrısı bulunan kaleci Rüştü ve Adanaspor maçı öncesi kampı terk eden Serhat katılmadı. 
     Sarı-lacivertliler yarın yapacakları antrenmanla Gençlerbirliği maçının hazırlıklarını sürdürecek. 
     





</TEXT>
</DOC>
