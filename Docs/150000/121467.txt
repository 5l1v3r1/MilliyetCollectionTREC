<DOC>
<DOCNO> 121467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/guncel/agun.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamusal alanda ne mayo olur ne türban ’ 
</HEADLINE>
<TEXT>

MGK’da AKP’lilerle ilk kez buluşacak asker üyelerin, "Cumhurbaşkanı’nın görevi gereği bulunduğu yer kamusal alandır. Burada ne mayo giyilir ne türban takılır" demesi bekleniyor 
     AKP Hükümeti’nin kurulmasının ardından kamuoyuna yansıyan beş yıldızlı otellerdeki namaz görüntüleri ve TBMM Başkanı’nın türban takan eşinin Cumhurbaşkanı’nı uğurlama törenine katılması, dikkatleri yarın yapılacak Milli Güvenlik Kurulu MGK toplantısına çevirdi. Başbakan Abdullah Gül’ün ılımlı sözlerine karşın Cumhurbaşkanı Ahmet Necdet Sezer’in türban konusundaki sert çıkışı MGK’da gündeme gelmesi kaçınılmaz mesajların ipuçlarını verdi. 
     Başkent kulislerinden yansıyan bilgiler, Gül ile yedi hükümet üyesinin katılacağı ve AKP Hükümeti’nin MGK’yla ilk kez tanışacağı toplantıda askeri kanadın türban konusundaki hassasiyetini açıkça dile getireceği yönünde. Resmi gündeminde AB, Kıbrıs, Irak ve bu konuların birbirleriyle bağlantısının yer aldığı toplantıda hükümetin yeni olması nedeniyle iç ve dış sorunlara "panaromik" bir bakış yapılacağı belirtiliyor. Spesifik bir irtica raporu sunulmayacağı, ancak irtica ve terörle mücadelede gelinen noktanın anlatılacağı öğrenilen toplantıda türbanın hem anayasal çerçeve, hem de çağdaş yaşam bağlamında gündeme gelmesi bekleniyor. 
     
     AYKIRI UYGULAMA OLMAZ 
     MGK’da görüşlerini dile getirecek asker üyelerin, resmi yerlerde türban takılmasının mümkün olmadığını, "nasıl ki bu yerlerde şort ya da mayo giyilmesi mümkün değilse, türban da takılamayacağını" örnek göstererek anlatacağı belirtiliyor. Bu çerçevede kılık - kıyafete ilişkin yasal düzenlemelerin de anımsatılarak, "Anayasa Mahkemesi türbanla ilgili özel ve detaylı kararlar da vermiştir. Buna aykırı uygulama mümkün değildir. Cumhurbaşkanı’nın, görevi gereği bulunduğu yerler resmidir. Resmi alan da kamusaldır" görüşünün vurgulanacağı tahmin ediliyor. 
     
     AB ÇABASIYLA ÇELİŞİYOR 
     Kulislere yansıyan bilgiler, Cumhurbaşkanı ve askeri kanadın, hükümetin AB konusundaki yoğun çabasıyla bu görüntülerin "çeliştiğini" düşündüğü yönünde. Bu bağlamda toplantıda Atatürk devrimlerine de atıfta bulunularak, Cumhuriyet’in kuruluşundan itibaren Türk kadınının elde ettiği kazanımların vurgulanması ve "bunun geriye götürülmesi mümkün değildir" görüşünün dile getirileceği düşünülüyor. 
     
Yeni bakanlara MGK uyarısı Müzakereler gizli’      Başbakan Gül ve MGK’ya yeni katılacak bakanlara önceki gün MGK Genel Sekreteri tarafından verilen brifingin, tamamen kurulun işleyişi konusundaki bilgilendirmeden ibaret olduğu belirtildi. Brifingde gündemin okunması, kurulun asli üyeleri, çağırılan ilgili bakanların konularıyla sınırlı sürede toplantıda yer alabildikleri, özel raporların sunumu ve konuşma sırası ile oydaşmanın sağlanması gibi çalışma esaslarına dönük bilgiler verildiği öğrenildi. Brifingde yeni üyelere toplantıdaki müzakerelerin "gizli" olduğu ve dışarıda hiçbir şekilde açıklanamayacağı da anlatıldı. 
     
Türban gündemde yok ama...      Arınç’ın Cumhurbaşkanı’nı türbanlı eşiyle uğurlayıp karşılaması ve Hilton’daki toplu namaz manzarası, dikkatleri yarın toplanacak MGK’ya çevirdi. Askerin gündem dışı olarak bu konularda uyarı yapması bekleniyor. 
     



 GÜNCEL 














</TEXT>
</DOC>
