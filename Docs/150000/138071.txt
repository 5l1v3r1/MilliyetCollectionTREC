<DOC>
<DOCNO> 138071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/ekonomi/eko02.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
OYPA’lar Migros’un 
</HEADLINE>
<TEXT>

Migros, bir süre önce marketlerini kapatma kararı alan OYPA’nın 11 marketini devralarak, bir ay içinde Migros olarak yeniden açacak 
     EKONOMİ SERVİSİ 

     Migros, kapatılması kararlaştırılan perakende zinciri OYPA’nın 21 marketinden 11’ini Migros olarak açacak. OYPA’nın İstanbul’da Yeni Levent, Göztepe Ankara’da Tandoğan, Yeni Mahalle, Çankaya, Yıldız, Küçük Esat İzmir’de Üçkuyular ve Gölcük ayrıca Erzincan ve Kars marketleri, 1 MMM Migros, 4 MM Migros ve 6 M Migros olarak bir ay içinde faaliyete geçecekler. 
     Bilindiği gibi Ordu Yardımlaşma Kurumu OYAK bir süre önce perakendeden çekilme’ kararı almış, bu doğrultuda OYPA’nın marketlerinin kapatılacağını açıklamıştı. Bu karar üzerine OYPA’nın 11 marketine talip olan Migros ile yapılan görüşmelerin sonuca ulaştığı bildirildi. Migros, 11 OYPA marketin kira sözleşmelerini ve demirbaşlarını devralıyor. Böylece Türkiye’de 35 ilde mağazaları bulunan Migros, Kars ve Erzincan illerinde de market açmış olacak. Aynı şekilde 11 yeni mağaza ile net satış alanını 11 bin 500 metrekare artıracak. 
     
     Müşteri ve ciro arttı’ 
     Yurtiçinde 156 Migros ve 260 Şok marketi, yurtdışında da 24 Ramstore ile toplam 440 marketi olan Migros’un Levent, Etiler, Ataşehir’de üç yeni Migros marketinin yapımı sürüyor. Yılın ilk üç ayı içinde alınan 11 OYPA marketi ile birlikte Migros zincirine 14 yeni halka eklenmiş olacak. Levent’te Metro City Alışveriş Merkezi içinde inşaatı süren, 4 bin 200 metrekare kapalı alanlı Migros’un Taksim - Levent direkt metro bağlantısı olacak. Bu arada Migros, Teşvikiye’de de bugün yeni bir mağaza açıyor. 
     Yatırımların sürdüğünü ifade eden yetkililer, Migros’un 2003’ün ilk iki ayında, geçen yıl aynı döneme göre cirosunu dolar bazında yüzde 10 artırdığını bildirdiler. Müşteri sayısının da yüzde 5 arttığı kaydedildi. Yurtiçinde ve yurtdışında tamamlanan ve tamamlanmakta olan toplam 22 market ile Migros’un net satış alanını 30 bin metrekare artırdığı belirtildi. Migros, 2002 yılını yurtiçinde 1.1 katrilyon lira, yurtdışı dahil 1 milyar doların üzerinde ciro ile kapattı. 
     
Sibirya’ya Ramstore      Rusya’da bu yılın ilk üç ayında 6 yeni marketi faaliyete geçirmeyi planlayan Migros, Sibirya’da 27 Şubat’ta Ramstore açacak. Böylece Rusya’da ilk kez Moskova dışında hipermarket açmış olacak. Birinci çeyrekte açılacak 6 mağazanın biri yine Moskova dışında, Kazan bölgesinde olacak. Bu mağazaların açılmasıyla birlikte Migros, ilk üç ayda yurtdışındaki net satış alanını 10 bin metrekare artırmış olacak. 
     



 EKONOMİ 




















</TEXT>
</DOC>
