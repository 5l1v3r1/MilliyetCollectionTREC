<DOC>
<DOCNO> 122275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko12.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP ile IMF'nin ilk randevusu... 
</HEADLINE>
<TEXT>

     Hükümetin, ekonomik programın temel stratejisine bağlı olup olmadığını sorgulamak üzere Türkiye'ye gelen IMF Avrupa Bölüm Başkanı Micheal Deppler ve Türkiye Masası Şefi Juha Kahkonen, görüşmelerine kamu toplu iş sözleşmelerinden sorumlu Devlet Bakanı ve Başbakan Yardımcısı Mehmet Ali Şahin'den başladı. 
     Mehmet Ali Şahin'in Başbakanlık merkez binasındaki makamında gerçekleşen görüşmeden sonra Deppler ve Kahkonen bir açıklama yapmadılar. Verilen bilgilere göre görüşmede 2003 yılında gündeme gelecek olan kamu kesimindeki toplu iş 
     sözleşmesi görüşmeleri ile Vakıflar Bankası'nın özelleştirilmesi konuları ele alındı. Başbakan yardımcısı Mehmet Ali Şahin, geçen hafta sonunda yaptığı açıklamada, hükümetin, maaş ve ücret zamlarında gelecek döneme ilişkin enflasyon yerine geçmiş döneme ilişkin enflasyonun esas alınabileceği mesajını vermişti. Vakıflar Bankası'nın özelleştirilmesi niyet mektubunun kriterlerinden birini oluşturuyor. Kahkonen ve Deppler, IMF ile AKP hükümeti arasındaki ilk resmi temas olan görüşmelerini yarın tamamlayacaklar. Deppler ve Kahkonen'in Türkiye'den ayrılmadan önce yarın saat 17.30'da bir basın toplantısı düzenlemeleri bekleniyor. 
     





</TEXT>
</DOC>
