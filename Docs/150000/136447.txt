<DOC>
<DOCNO> 136447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun13.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kevin Mitnick'in sitesini çökerttiler 
</HEADLINE>
<TEXT>

     Dünyanın en tanınmış bilgisayar korsanlarından Kevin Mitnick'in 39 firmasının internet sitesi, bilgisayar korsanları tarafından çökertildi. 
     Defense Thinking adlı bilgisayar güvenliği firmasının internet sitesinin sunucusunun birçok kez değişik ülkelerden saldırıya uğradığını açıklayan Mitnick, ''Yeteneğinizi kanıtlamaya çalışan genç bir bilgisayar korsanıysanız benim sitem uygun hedefi oluşturuyor'' dedi. 
     Çökertilen sunucunun şirketin müşterileriyle ilgili bilgi içermediğini belirten Mitnick, bir daha böyle saldırılar düzenlenmemesi için gerekli önlemleri aldıklarını anlattı. 
     Bilgisayar korsanlığı suçuyla yargılanarak cezalandırılan ilk kişilerden biri olan Mitnick'e ''bilgisayar teröristi'' adı takılmıştı. 
     Mitnick, ''Sun Microsystems'', ''Novell Inc'' ve ''Motorola'' gibi dev firmaların şifrelerini kırarak bilgisayar sistemlerine girmiş ve FBI kendisini yakalayabilmek için 3 yıl çalışmıştı. 2000 yılında suçunu itiraf eden Mitnick, mahkeme kararıyla internete girmek, seyahat etmek ve çalışmaktan alıkonulmuştu. 
     Mahkeme, Mitnick'in internete girmemek kaydıyla bilgisayarından yararlanmasına ise izin vermişti. Mitnick'in şartlı salıverilme kurallarına uyma zorunluluğu geçen ay sona erdi. 
     





</TEXT>
</DOC>
