<DOC>
<DOCNO> 111568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/spor/yurundul.html </URL>
<DATE> 2002/10/07/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
İyi futbol yetmedi 
</HEADLINE>
<TEXT>

     İnönü Stadı dün gece kıran kırana bir lig mücadelesine sahne oldu. 
     İlk yarıda Beşiktaş, yüksek tempolu ve hırslı bir futbol sergiledi. 45 dakikanın büyük bölümünde Gaziantep’i kendi sahasına hapsetti. Orta sahanın ortasında Tayfur ile Yasin çok koştular. Etkili pres yaparken hem hücuma destek verdiler, hem de gerektiğinde defans bloklarıyla yakın bağlantı kurdular. İbrahim, sol kulvarı büyük enerjiyle kullandı. Pancu da aynı Sarajevo’daki gibi kendini fazla göstermeden başarılı görev yaptı. Beşiktaş, etkili presiyle oyunu genelde karşı alanda oynayınca, Sergen de yaratıcı özelliklerini mümkün olduğunca kullanmaya çalıştı. Çok yönlü ve sürekli ofansif girişimlerin pozisyon zenginliğine dönüşmemesinin nedeni, Gaziantep’in iyi kapanmasından, Bouazizi ve Alper gibi yerden, havadan iyi defans oyuncularına sahip olmasındandı. En net iki pozisyona, günün başarılı ismi Tayfur girdi, ama değerlendiremedi. 
     Beşiktaş, ikinci yarıya da çok süratli başladı. İlerleyen bölümde Sarajevo maçının yorgunluğunun gündeme geleceğini düşündük, ama gelmedi. Riskli ofansif anlayışta takım savunması arıza göstermedi. Yüksek tempo maç bitene kadar devam etti. Yine hücum girişimlerinde her şey denendi, ama kalesinde devleşen Ömer ve çok iyi savunma yapan Gaziantep karşısında gol bulunamadı. Lucescu, yaptığı oyuncu değişiklikleriyle bütün kozlarını kullanmaya çalıştı, sonucu değiştiremedi. Bizce Beşiktaş, sezonun en iyi futbolunu oynadı ama kazanamadı. 
     Gaziantepspor, 90 dakika hırslı ve disiplinli bir futbol sergiledi. Rakibinin müthiş presi karşısında ofansif girişimlerde yetersiz kaldılar. Devrede dışarı alınan Viola, adeta hayalet gibiydi. Romaschenko maçın temposuna ve sertliğine uyum sağlayamadı. Kemal de koşmasına rağmen alışılmış performansını sergileyemedi. Takımın en çalışkan ismi Murat’tı. Defans bloku ve kaleci Ömer kusursuzdular. Sonuçta arzuladıkları puanı aldılar. 
     Yeri geldikçe sürekli vurguluyoruz. Mustafa Çulcu, İstanbul’da maç yönetemiyor. Çünkü seyirci baskısından korkuyor. Bugüne kadar hep böyleydi, dün gece de değişen birşey olmadı. Takdir haklarını ev sahibi lehine kullandı. Haklı verdiği bir faul kararında topu neredeyse protesto amacıyla tribünün tepesine vuran Zago için kartını çıkaramadı. Sonra aynı oyuncunun kırmızı kartlık hareketini sarıyla geçiştirdi. Yasin’in mutlak ikinci sarı kartlık hareketini de avantaj var diye devam ettirip, sonra da hiç etti. 
     
     



 SPOR 






























</TEXT>
</DOC>
