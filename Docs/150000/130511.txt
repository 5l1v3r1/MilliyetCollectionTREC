<DOC>
<DOCNO> 130511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun24.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basınında Saddam senaryoları... 
</HEADLINE>
<TEXT>

     Irak savaşının hangi olasılıklar gerçekleştiği takdirde ertelenebileceğini irdeleyen Amerikan finans çevrelerinin gazetesi Wall Street Journal, Saddam'ın, kendisine karşı ''sahte bir darbe'' düzenletebileceğini ve yeraltına çekilerek işleri perde gerisinden yönetmeye devam edebileceğini öne sürdü. 
     Haberde, darbenin, Saddam'a yakın generallerden biri tarafından yapılabileceği ve bu yoldaki senaryoların, ABD Başkan Yardımcısı Dick Cheney'in yakın çevresine kadar ulaştığı da kaydedildi. 
     ''Saddam'ın benzerlerinden söz edildiğini'' kaydeden gazete, ''sahte darbe sırasında bu benzerlerden birinin öldürülebileceğini ve bu durumun darbeye daha gerçekçi bir görünüm kazandıracağına'' da işaret etti. 
     Haberde, Bosnalı Sırp liderler Radovan Karacic ve Ratko Mladic'in aynı oyunu oynamayı denedikleri ve halen firarda oldukları da hatırlatıldı. 
     
     BEKLENMEDİK SÜRPRİZLER 
     Gazete, ''Saddam'ın iyice köşeye sıkıştığı takdirde elindeki kitle imha silahlarını son anda ortaya çıkarabileceğini ve bu yoldan savaşı engellemeye çalışacağını'' da kaydetti. 
     ''Savaş olasılığının hayli yüksek olduğunu, ABD Savunma Bakanı Donald Rumsfeld'in daha hafta sonu Körfez'e on binlerce ek asker gönderilmesini öngören kararnameleri imzaladığını'' hatırlatan Wall Street Journal, ''Körfez'deki Amerikan yığınağı hızla devam ederken, beklenmedik sürprizlerle karşılaşabiliriz'' dedikten sonra, ''İngiliz kaynaklarının da savaş şansını yüzde 40 olarak gördüklerine'' değindi. 
     





</TEXT>
</DOC>
