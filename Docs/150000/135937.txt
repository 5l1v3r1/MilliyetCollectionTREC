<DOC>
<DOCNO> 135937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sonspo02.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen'de 10 santimetre kalınlığında kar var... 
</HEADLINE>
<TEXT>

     Galatasaray ile Denizlispor arasında dün akşam yapılması gerekirken, elverişsiz saha ve hava koşulları nedeniyle bugün saat 16.30'a ertelenen Birinci Süper Futbol Ligi maçının oynanacağı Ali Sami Yen Stadı'nda, saha zemini ile ilgili herhangi bir çalışma yapılamıyor. 
     Saha zemini, çimlerin bozulma ihtimaline karşı temizlenmezken, sahadaki kar kalınlığı yaklaşık 10 santimetreye ulaştı. 
     Ali Sami Yen Stadı'nda çalışan 10 kişilik ekip ise yedek kulübesinin önlerini ve saha kenarlarını temizleme çalışmalarını sürdürürken, buraların da etkili yağış nedeniyle kısa sürede yeniden karla kaplanması dikkat çekti. 
     Stat müdürü Hamit Kaşeli, yağışın yoğun şekilde sürdüğünü ve maçın oynanma ihtimalinin az olduğunu belirtirken, son kararı maçın hakemi Metin Tokat'ın vereceğini söyledi. 
     
</TEXT>
</DOC>
