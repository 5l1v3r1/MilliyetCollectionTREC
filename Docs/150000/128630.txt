<DOC>
<DOCNO> 128630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur29.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bu Pazar günü benimle ilgili karar verilecek'' 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Bu pazar günü Merkez Karar ve Yönetim Kurulu, pazartesi de il başkanları ile yapacağımız toplantılarda, Siirt seçimleri konusunda gerekli değerlendirmeler yapılacak, bizimle ilgili kararları yetkili kurullarımız verecektir'' dedi. 
     Karabük'teki Ulu Camii'nde cuma namazı kılan Erdoğan, Vali Nafiz Kayalı'yı makamında ziyaret ederek brifing aldı, bu arada gazetecilerin sorularını da yanıtladı. 
     Bir gazetecinin, ''Milletvekilliğine Karabük'ten aday olmayı düşünüyor musunuz '' sorusuna Erdoğan, ''Karabük'ün böyle bir sorunu yok. Onun için böyle bir şeye de gerek yok. Şu anda zaten pazar günü Merkez Karar ve Yönetim Kurulu, pazartesi de il başkanları ile yapacağımız toplantılarda, Siirt seçimleri konusunda gerekli değerlendirmeler yapılacak, bizimle ilgili kararları yetkili kurullarımız verecektir'' dedi. 
     ''Karadeniz de geziyorsunuz, şubatta da Siirt'te seçimler olacak. Doğu'ya ne zaman gideceksiniz veya aday olup olmayacağınız konusunda ne düşünüyorsunuz sorusuna Erdoğan, şu yanıtı verdi 
     ''Seçimden sonra illeri dolaşmaya başladık ve valilerimizden brifingler alıyoruz. Böyle sorunlar var, bunları masaya yatırıp çözelim diye. Bizde bunu hükümette takipçisi olmaya çalışıyoruz. 2002 bütçesinde aslında öncelikli konulması gereken, 4 bin 400 civarında uygulama projesi vardır. Proje bol, ancak bunların yapılabilirliğine gelince böyle bir şey söz konusu değil. Bunlar üzerinde arkadaşlarımızı çalıştırıyoruz. Önceliklerin tespitine göre, hükümete talebimiz olacak. Ülkeyi ve milleti zarar ettirmeye kimsenin hakkı yok. Gazetelerde çok şeyler yazılıyor. Tabi gerçekleri yansıtmıyor, bu da bizi üzüyor. Valilerimiz ellerindeki iş makineleri ile devlet bize sadece akaryakıt, mazot göndersin bu imkanlarla bunu gerçekleştiririz diyorlar. Duble yol dediğimiz olay bu. Ancak bunu otoban gibi hedef saptıranlar var. Biz en ucuza büyük projeleri nasıl bitiririz onun gayretindeyiz'' Bir gazetecinin, KKTC Cumhurbaşkanı Rauf Denktaş'ın, Kıbrıs'ın benim kişiliğimle kişiselleştirilmesi yanlıştır , şeklindeki açıklamasını nasıl değerlendiriyorsunuz sorusu üzerine Erdoğan, şunları kaydetti 
     ''Sayın Denktaş'ın ifadeleri, benim kullandığım ifadelerin devamı olarak görüyorum. Benim de söylediğim, Kıbrıs meselesi bireysel değil milli bir meseledir. Kıbrıs halkının varlık mücadelesidir. Ver kurtul anlayışını asla savunmadık, savunmamız da mümkün değildir. Tampon bölgesi de savunmadık. Bizim üzerinde durduğumuz konu, müzakere devam etsin, bu iş neticelendirilsin. Anlayamadığım bir şey var, Kıbrıs'ta çözümlenmesi gereken bir sorun olduğu ortadadır. Bu şekli ile çözümsüz bırakılsın deniliyorsa, 40 yıldır nasıl bir sorun olarak kaldıysa, nasıl şu andaki nesli rahatsız ediyorsa, her gelecek nesil bu sorunu daha da büyütecektir. Bizim buradaki düşüncemiz siyasi sorun üretme değil, çözüm üretme sanatıdır. Türkler veya Türkiye, niçin çözüm üretmekten kaçacak Masaya oturmalı, tezlerimizi ileri sürmeli ve bunların arkasında durmak ile bunu çözmeliyiz. Biz bir şeyi konuşurken vatanımızı, çıkarlarımızı düşünerek yaparız. Tek taraflı çıkar savunursanız, hiçbir zaman çözüm üretemezsiniz. Maalesef bunlar tek taraflı çözümle, ellerindekilerden de olacaklar farkında değiller. Biz oradaki insanımızın huzur ve barış içerisinde, insanca yaşam tarzına kavuşmasını istiyoruz.'' 
     





</TEXT>
</DOC>
