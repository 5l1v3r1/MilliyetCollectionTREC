<DOC>
<DOCNO> 115069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/soneko20.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarişbank, Denizbank'a devredildi... 
</HEADLINE>
<TEXT>

     Bankacılık Düzenleme ve Denetleme Kurulu BDDK , Fon'daki Milli Aydın Bankası T.A.Ş TARİŞBANK hisselerinin yüzde 99.99'unun Denizbank A.Ş'ye devredilmesini kararlaştırdı. 
     BDDK'dan açıklamaya göre, Kurul söz konusu kararı, 4389 sayılı Bankalar Kanununun ilgili maddesi uyarınca aldı. 
     Bu arada Tarişbank'ın Denizbank A.Ş'ye devrine ilişkin ''Hisse devir sözleşmesi'', 21 Ekim 2002 tarihinde imzalanırken, fiili hisse devri ise bugün itibariyle tamamlandı. 
     
     BİLANÇONUN TÜM YÜKÜMLÜLÜKLERİ DENİZBANK'IN 

     BDDK'dan yapılan yazılı açıklamaya göre, BDDK'nın 11 Eylül 2002 tarihli kararı uyarınca Denizbank A.Ş'nin Milli Aydın Bankası T.A.Ş'yi Tarişbank satın almasına ilişkin başvurusunun kabul edilmesi uygun görüldü ve Tasarruf Mevduatı Sigorta Fonu TMSF Yönetim Kurulu'nun 10 Ekim 2002 tarihli kararı ile hisse devir görüşmelerinin başlatılmasına karar verildi. 
     Söz konusu bankanın Denizbank A.Ş'ye devrine ilişkin ''Hisse Devir Sözleşmesi'' 21 Ekim 2002 tarihinde imzalanırken, fiili hisse devri ise bugün itibariyle tamamlandı. Sözleşme ile Tarişbank'ın Denizbank A.Ş ile devir suretiyle birleşmesi ve birleşmenin en geç 31 Aralık 2002 tarihinde tamamlanması öngörüldü. Sözleşmeye göre, Tarişbank'ın devir tarihindeki öz kaynağı sıfır 0 olacak. 
     Tarişbank bilançosunun bütün yükümlülükleri Denizbank tarafından devralınacak. Ayrıca, bilanço dışı gayri nakdi yükümlülüklerin bir bölümü Denizbank tarafından devralınacak, kalanların takibi ve komisyon tahsili TMSF adına Denizbank tarafından yürütülecek. 
     Sözleşme gereğince, Tarişbank'ın mevcut şubeleri ve personeli ile devredilmesi öngölürüken, özellikle Ege bölgesinde tarımsal kredi kullandırımında önemli bir işlevi olan Tarişbank'ın ekonomi ve sektör içindeki varlığının önemi göz önüne alınarak Banka, mevcut tüm zirai kredileri ile Denizbank tarafından dervralınacak. 
     Söz konusu hisse devri işleminin mali bünye açısından sorunsuz olarak gerçekleştirilmesini teminen Denizbank'ın ödenmiş sermayesi Eylül 2002'de 58 trilyon TL artırıldı. Ayrıca, Denizbank tarafından, belirtilen süre içerisinde Banka'nın Denizbank'a devri amacı ile tüm gerekli başvuruların yapılacağı ve devir işlemi sonucunda bir sermaye ihtiyacı çıkması durumunda, oluşan sermaye açığının nakden ve her türlü muvazaadan ari olarak karşılanacağı taahhüt edildi. 
     Bu çerçevede, BDDK'nın 23 Ekim 2002 tarihli kararı ile Tarişbank hisselerinin yüzde 99.99'unun Denizbank'a devredilmesine izin verilmesi, 4389 sayılı Bankalar Kanunu'nun ilgili maddesine istinaden uygun görüldü. 
     Söz konusu işlemler ile Tarişbank'ın kamuya maliyetinin asgari düzeyde tutulması ve Banka'nın özellikle tarımsal kredi kullanımındaki işlevinin ve mevcut istihdamının mümkün olduğu ölçüde devam ettirilebilmesi amaçlandı. 

     
</TEXT>
</DOC>
