<DOC>
<DOCNO> 103176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sonspo05.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Lig heyecanı bu hafta başlıyor... 
</HEADLINE>
<TEXT>

     Futbolda, Birinci Süper Lig'den sonra İkinci Lig'de de heyecan hafta sonunda başlayacak. 
     İkinci Futbol Ligi A ve B kategorilerinde 2002-2003 sezonu 24 ve 25 Ağustos günlerinde yapılacak maçlarla start alacak. 
     A Kategorisi'nde 2002-2003 sezonunda ilk yarı 15 Aralık'ta sona erecek. İkinci yarısı 1 ve 2 Şubat tarihlerinde yapılacak maçlarla başlayacak A Kategorisi'nde sezon 25 Mayıs'ta sona erecek. 
     İkinci Lig A Kategorisi'nde sezon sonunda ilk 3 sırayı alacak takımlar doğrudan Birinci Süper Lig'e yükselecek, son 3 sıradaki takımlar ise İkinci Lig B Kategorisi'ne düşecek. 
     
     B KATEGORİSİ'NDE YÜKSELME GRUBU KALKTI 
     İkinci Lig B Kategorisi'nde de sezonun ilk yarısı 15 Aralık'ta tamamlanacak. 
     3 grupta gerçekleştirilecek İkinci Lig B Kategorisi'nde ikinci devre 2 Şubat'ta start alıp, sezon 25 Mayıs 2003'te de sona erecek. 
     B Kategorisi'nde yapılan statü değişikliğine göre, bu sezon yükselme grubu sistemi uygulanmayacak. 
     Gruplarında ilk sırayı elde eden takımlar, İkinci Lig A Kategorisi'ne doğrudan yükselecek, gruplarında son 2 sırayı alan takımlar ise Üçüncü Lig'e düşecek. 
     Bu sezon İkinci Lig B Kategorisi'nin 3 grubunda, 1'i 18, diğer 2'si de 17'şerli olmak üzere toplam 52 takım mücadele edecek. 
     





</TEXT>
</DOC>
