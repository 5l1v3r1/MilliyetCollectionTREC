<DOC>
<DOCNO> 137375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur24.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf Bolayırlı'dan veda... 
</HEADLINE>
<TEXT>

     Emekliye ayrılarak görevini Abdurrahman Gündoğdu'ya devreden eski THY Genel Müdürü Yusuf Bolayırlı, düzenlenen iki ayrı törenle çalışma arkadaşlarına veda etti. 
     Atatürk Havalimanı'ndaki THY Hangarı'nda, Uçak Teknisyenleri Derneği'nce UTED düzenlenen törende konuşan Bolayırlı, kendisinden önce emekli olan genel müdürlerin hiç ses çıkarmadan, kızgınlık içinde ayrıldıklarını söyledi. 
     Bolayırlı, düzenlenen törenle bu durumun değiştiğini ifade ederek, ''Görevler, hizmetler gelip geçicidir. Divan sazıyla yol gösterilmiş olsa da emekli olarak ayrılıyorum. Sizinle bu şirkette çok iyi şeyler yaptık. THY çok iyi noktalara geldi'' dedi. 
     Bolayırlı, 29 yıl önce THY'de göreve başladığını hatırlatarak, en alt kademeden en üst kademeye gelmesinden dolayı, genel müdürlük görevinde daima çalışanların önünü açtığını ve yardımcı olmaya çalıştığını söyledi. 
     Konuşmasının ardından Bolayırlı'ya UTED Başkanı Sefa İnan tarafından plaket ve çiçek verildi. Daha sonra hangarda görevli yaklaşık 200 personel Bolayırlı'nın elini tek tek öperek veda ettiler. 
     
     İKİNCİ TÖREN 
     Yusuf Bolayırlı için THY Genel Müdürlüğü Uçuş İşletme Yardımcılığı tarafından THY Uçuş Eğitim Merkezi'nde de bir tören düzenlendi. 
     Törende konuşan Uçuş İşletmeden Sorumlu Genel Müdür Yardımcısı Zafer Baysal, Bolayırlı'nın 29 yıl sonra büyük bir sevinç ve gururla emekliye ayrıldığını söyledi. 
     Yusuf Bolayırlı da THY'nin en çok kar ettiği ve en başarılı olduğu bir dönemde emekli olmaktan dolayı mutlu olduğunu belirterek, ''Geçen süre içinde çok şey öğrendik ve öğrettik. Kimseye karşı kinimiz ve düşmanlığımız olmadı. THY çalışanları şirketi çok iyi noktalara getirdiler. Bundan sonra emekli hayatı yaşayacağım'' diye konuştu. 
     Törenin ardından Zafer Baysal tarafından Bolayırlı'ya plaket ve çiçek verildi. 
     
     SORULARI YANITLADI 
     Gazetecilerin sorularını da yanıtlayan Bolayırlı, ''Divan sazıyla yol gösterilmiş olsa da'' sözünün hatırlatılması üzerine, ''Emekli olurken çeşitli vesileler olur. Bu da o anlamdadır. Herhangi bir burukluk ve kırgınlık yok. Başarılı bir dönemde ayrılmanın benim açımdan daha yararlı olduğunu düşünüyorum'' dedi. 
     Bolayırlı, ''emeklilik hayatında neler yapacağı'' yönündeki soruya da, ''Biraz dinlenmek istiyorum. 1980 yılından beri her cumartesi-pazar havalimanına gelirim. Aşırı tempo vardı. Ancak şundan eminim, bundan sonra bürokrat olmam'' yanıtını verdi. ''THY özelleştirilmeye hazır mı '' şeklindeki soru üzerine de Bolayırlı, şunları kaydetti 
     ''THY dünyayı yakalamış bir kurumdur. THY özelleştirilecekse, özelleşmeye hazırdır. Şartlar uygun olursa THY iyi noktalara gider. THY, Lufthansa, British Air gibi şirketlerle yarışıyor. Ama o şirketler THY gibi kanunlara tabi değil. Et Balık Kurumu'nda uygulanan kanunlar, THY'de aynı şekilde uygulanıyor. THY diğer kurumlarla bir değil. Özelleştirilirse bunlardan kurtulur.'' 
     





</TEXT>
</DOC>
