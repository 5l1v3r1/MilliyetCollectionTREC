<DOC>
<DOCNO> 111826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/soneko12.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ETİ Holding Başkanı "Devletin bor politikası doğru" 
</HEADLINE>
<TEXT>

     ETİ Holding Yönetim Kurulu Başkanı ve Genel Müdürü Ziya Gözler, AB üyesi ülkelerin bor madeni kullanımına karşı kampanya başlattığını söyledi. 
     Antalya Dedeman Oteli'nde düzenlenen Dünya Madencilik Kongresi Organizasyon Toplantısı'nda konuşan ETİ Holding Yönetim Kurulu Başkanı ve Genel Müdürü Ziya Gözler, Dünya bor madeni rezervinin yüzde 63'ünün Türkiye'de olduğunu ve tüvenan 2 milyar ton görünebilir bor rezervi bulunduğunu bildirdi. 
     Bor madenlerinin Romalılar döneminde de kullanıldığına dikkati çeken Gözler, Osmanlı dönemi ile Cumhuriyet döneminde, madenlerin devletleştirildiği tarihe kadar geçen süreçte, bor madenlerinin alçı tozu diye yurtdışına kaçırıldığını ya da bu şekilde satıldığını kaydetti. 
     Avrupa'nın her tarafının, Türkiye'den giden bor madeni ile yapıldığına işaret eden Gözler, bor madeninin en az 250 sanayi alanında kullanıldığını belirtti. 
     Dünya'da bor pazarının, maksimum yüzde 1 oranında arttığını ifade eden Gözler, dünya bor üretiminin yüzde 32'sini ABD'nin, yüzde 28'ini de Eti Holding'in gerçekleştirdiğini bildirdi. Gözler, şöyle konuştu 
     ''Dünya Bor Borsası'nı iki kutuplu halde ABD ve Türkiye belirlemektedir. Eti Holdig, bor madenlerini ham cevher olarak satıyor. ABD ise rafineri olarak pazarlıyor. Rafineri bor 400-450 dolar, ham cevher bor ise 200 dolar civarında. Eti Holding, bundan böyle bor madenini ham cevher olarak satmayacak. Bor üretimini 1 milyon 200 bin tona çıkartacağız.'' 
     
     ''AB BOR KULLANIMINA KARŞI'' 
     Bor üretiminde içte ve dışta büyük engellerle karşılaştıklarını anlatan Gözler, AB ülkelerinde bor kullanımına karşı kampanyaların başlatıldığını kaydetti. Gözler, şunları söyledi 
     ''Hollanda'nın başını çeken bazı AB üyesi ülkeler, bor kullanımına karşı mücadele başlattı. Bor madeninin cam sanayiinde kullandırılmaması için girişimler var. Bu bizi sıkıntıya sokacak. Bor kullanımına karşı olan ülkeler, borlu torbalar üzerine kurukafa işareti koyarak bu madeni tehlikeli göstermeye çalışıyorlar.'' 
     
     ''DEVLETİN BOR POLİTİKASI DOĞRUDUR'' 
     Bor madenlerinin özelleştirilmemesi gerektiğini vurgulayan Eti Holding Yönetim Kurulu Başkanı ve Genel Müdürü Gözler, devletin izlediği bor politikasının doğru olduğunu savundu. 
     Eti Holding'in bor sahalarında yer alan çeşitli madenleri özel sektöre açtıklarını anlatan Gözler, sözlerini şöyle tamamladı 
     ''Bor sahası içinde yer alan madenlerin çıkarılmasını özel sektöre açtık. Halen 20 sahada özel sektör çalışıyor. Devletin bor politikası doğrudur. Bor madenleri özelleşmemeli, ancak bu konuda özel sektör ile işbirliğine hazırız. Devletle işbirliği yapılabilir. Ama daha güçlü yatırımlar yapmak şart oldu. Kullanamadığımız, çıkaramadığımız madenler bizim değildir. Türkiye'de madenciliğin sorunlarını Türk madencileri çözer, başkaları değil...'' 
     





</TEXT>
</DOC>
