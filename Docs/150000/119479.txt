<DOC>
<DOCNO> 119479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/spor/ymese.html </URL>
<DATE> 2002/11/18/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Luce’nin doğruları 
</HEADLINE>
<TEXT>

     Altay karşısındaki kadro Beşiktaş’ı yakından izleyenler için asla sürpriz değil. Lucescu, Alaves maçından fizik ve mental yorgunluğuyla çıkan Ali Eren, Tayfur, Pancu’yu yedeğe çekip, İbrahim ile Yasin Sülün’ü kadroya almadı. Kimine göre Lucescu hatalı, kimine göre doğru 
     Lucescu’yu bu kararından dolayı destekliyorum. Hiçbir teknik adam bindiği dalı kesmez. Beşiktaş UEFA, Süper Lig ve Türkiye Kupası’nda, yani üç ayrı kulvarda savaşacak. Lucescu’nun amacı, yedek kulübe mahkumlarını "hazır" tutmak. 
     Elbette şansını iyi kullanamayanlar vardı. Orta alanda Amaral, oyunda kaldığı süre içinde "sıfır" çekti. Tolga, Ali Eren’in yerini dolduramadı, Serdar sol kanatta çırpındı, vasatı geçemedi. Pascal Nouma, 58 dakika elinden geleni yaptı, fizik gücüne yenildi 
     Gelelim Tümer Metin’e... Sergen’in yerine soyundu, 40 dakika oyunda kaldı. Bu süreçte iyi işler yaptı, ancak kırmızı kartla oyun dışı kaldı Fatih ile girdiği mücadelede sinirlenmesini yadırgadım. Mutlu Çelik’in ona gösterdiği kırmızı kartı çok ağır buldum. Mutlu Çelik, Bayram’ın yere düşürülmesini penaltı olarak değerlendirmesi ise skandaldı 
     Çelik’in hatalı kararlarından sıyrılıp, Kartal cephesine dönelim... İlk yarıda önce Pascal Nouma, ardından da İlhan Mansız yakaladıkları pozisyonlardan gol üretemediler. Nouma, son vuruşta dikkatli değildi. Lucescu’nun İlhan Mansız’da ısrarlı olması yerindedir. Skorer oyuncuların ne zaman gol atacağı, ne zaman kaçıracağı belli olmaz. Nitekim İlhan Mansız ikinci yarıda Kartal’ı üç puana uçuran isim olurken, penaltı vuruşunda da direğe yenildi 
     Kartal’ın üç puana kanat çırpmasında kaleci Cordoba ile Ahmet Yıldırım’ın katkıları ön plandaydı. Cordoba iyi kaleci, ancak kendine olan özgüveni bir gün başına iş aşacak Doksan dakika oyunda kalan Ahmet Yıldırım, ikinci yarıda hem orta sahayı ayakta tuttu, hem de topu rakip alana yıkan, mücadele eden ve pozisyonların üretilmesinde katkısı olan isimdi. Mansız’ın attığı tek golde onun asistliği ön plandaydı. 
     
     



 SPOR 






























</TEXT>
</DOC>
