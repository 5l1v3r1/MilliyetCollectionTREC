<DOC>
<DOCNO> 144355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur24.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'dan Türkiye'ye Nato çerçevesinde yardım... 
</HEADLINE>
<TEXT>

     Fransa, Türkiye'nin NATO çerçevesinde kimyasal ve biyolojik silahlara karşı korunma konusundaki talepleri üzerine yardım teklifinde bulundu. 
     Yardım teklifi, Fransa'nın Ankara Büyükelçisi Bernard Garcia tarafından Dışişleri Bakanlığı Müsteşar Yardımcısı Nabi Şensoy'a iletildi. 
     Büyükelçi Garcia, 1 saat süren görüşmenin ardından yaptığı açıklamada, Türkiye'nin NATO'dan kimyasal ve biyolojik silahlara karşı korunmaya ilişkin taleplerine yönelik yardım edeceklerini söyledi. Garcia, ''Hükümetimden aldığım yetkiyle bu konuda Türkiye'ye yardım talebinde bulundum. Fransa'nın sahip olduğu kapasiteleri devreye sokarak, Türkiye'nin taleplerine yanıt vereceğiz'' dedi. 
     Türkiye istediği an ''mobil analiz labarotuvarları'' gönderebileceklerini belirten Garcia, Irak sınırı için istenilen bu laboratuvarların masraflarının da yardım olması nedeniyle Fransız hükümeti tarafından ödeneceğini kaydetti. 
     Almanya'nın Ankara Büyükelçisi Rudolf Schmidt de Müsteşar Yardımcısı Ali Tuygan ile görüşerek, Kuzey Irak ve Ortadoğu sorununa ilişkin son gelişmeleri ele aldı. 
     





</TEXT>
</DOC>
