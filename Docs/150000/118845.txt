<DOC>
<DOCNO> 118845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/soneko09.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan, ekonomi bürokratlarından brifing alıyor... 
</HEADLINE>
<TEXT>

     AK Parti Genel Başkanı Recep Tayyip Erdoğan ve Merkez Yürütme Kurulu MYK üyeleri ekonomi bürokratlarından brifing alıyorlar. 
     Merkez Bankası Başkanı Süreyya Serdengeçti ve Hazine Müsteşarı Faik Öztrak, AK Parti Genel Başkanı Recep Tayyip Erdoğan'a brifing vermek üzere AK Parti Genel Merkezi'ne geldi. 
     Toplantıya katılmak üzere Parti Genel Merkezi'ne gelen AK Parti Grup Başkanı Bülent Arınç, gazetecilerin sorusu üzerine, daha önce bürokratlardan dış politika konusunda bilgi aldıklarını, bugün de Hazine Müsteşarlığı ve Merkez Bankası yetkililerinden Türkiye'nin mali ve hazine yapısına ilişkin bilgi alacaklarını söyledi. 
     Bir gazetecinin ''3 Kasım'dan sonra ekonomi kurmaylarının açıklamaları oldu, eleştirileri oldu. Bu konuda karşılıklı görüş alış verişiniz olacak mı '' sorusu üzerine Arınç, şöyle konuştu 
     ''Bu tür çalışmalar geçmişte de oldu. Bu tür çalışmaları seçimlerden önce de yaptık seçimlerden sonra da yapıyoruz. Arkadaşlarımız bürokrattır. Biz siyasetçiyiz. Türkiye'yi yöneteceğiz. Tek başına iktidara geldik. Ancak kendilerinden içinde bulunduğumuz konumla ilgili bilgi almak istiyoruz. Amacımız sadece bu.'' Basına kapalı yapılan toplantıya Serdengeçti ve Öztrak'ın yanı sıra Merkez Bankası Başkan Yardımcısı Fatih Özatay ile Hazine Müsteşar Yardımcısı Hakan Özyıldız da katılıyor. 
     





</TEXT>
</DOC>
