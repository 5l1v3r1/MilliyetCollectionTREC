<DOC>
<DOCNO> 121624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo13.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Basketbol Takımı'na lejyoner desteği... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda son maçında deplasmanda Ukrayna'ya 74-73 yenilen ve kasım ayı içindeki 3 maçlık seriyi tamamlayan A Milli Takım'da yurtdışında mücadele eden oyuncular, skorer oyunlarıyla milli takıma büyük destek verdiler. 
     Milli Takım'da Panathinaikoslu İbrahim Kutluay, Maccabi Tel Avivli Hüseyin Beşok ve Montepaschi Sienalı Mirsad Türkcan, millilerin yaptığı 3 maçta toplam 140 sayı atarak takımlarının en etkili isimleri oldular. 
     A Milli Takım, yarı final grup elemelerinde Bulgaristan, İsviçre ve Ukrayna ile yaptığı maçlarda rakip potalara toplam 219 sayı bırakırken, bunlardan 140'ını lejyoner oyuncular üretti. 
     Türkiye'nin Bulgaristan'ı 82-78 yendiği karşılaşmada İbrahim ve Hüseyin 28'er sayı atarken, toplamda da 56 sayıya ulaştılar. Bu karşılaşmada diğer oyuncular ise sadece 26 sayı attılar. 
     Yarı final eleme grubunda millilerin, İstanbul'da İsviçre ile yaptığı maçta ise İbrahim 18, Hüseyin de 11 sayı üretti. Bu maçta iki oyuncu toplamda 29 sayı atarken, kadroda yer alan diğer oyuncular 35 sayıyı rakip potalara bıraktı. 
     -UKRAYNA MAÇINDA TOPLAM 55 SAYI ÜRETTİLER- Türkiye'nin serinin son maçında Ukrayna ile deplasmanda yaptığı ve 74-73 mağlup olduğu maçta ise lejyoner oyuncular, toplam 55 sayı attılar. 
     Bu maçta İbrahim 34 sayı atarak skorer oyuncu özelliğini sürdürürken, Hüseyin 19, Mirsad da 2 sayı buldu. 
     Ukrayna karşısında Türkiye Basketbol Ligi'nde forma giyen oyuncular da sadece 18 sayı üretebildi. 
     
     İBRAHİM TAKIMIN EN SKORERİ 

     A Milli Basketbol Takımı'nın yarı final eleme grubundaki 3 maçlık seride İbrahim, toplam 80 sayı atarak takımının en skoreri oldu. 
     Panathinaikos'da forma giyen İbrahim, Bulgaristan ile yapılan maçta 28 sayı atarken, İsviçre karşısında da 18 sayı üretti. Milli oyuncu, Ukrayna potasına da toplam 34 sayı bıraktı. 
     
     MİRSAD SON MAÇTA RİBAUNT YAPTI 

     Hastalığı nedeniyle Bulgaristan ve İsviçre maçında forma giyemeyen Montepaschi Sienalı Mirsad Türkcan da Ukrayna karşısında sayı atmakta zorlanmasına rağmen 11 ribaunt alarak pota altında takımının en etkilisi oldu. 
     Mirsad, son karşılaşmada sadece 2 sayı atarken, aldığı 11 ribaunt ile takımına pota altında destek verdi. 

     
</TEXT>
</DOC>
