<DOC>
<DOCNO> 117839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur04.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıkta göç zamanı... 
</HEADLINE>
<TEXT>

     Başbakanlığın 3.5 yıllık "hakimleri" göçe hazırlanıyor. Başbakanlık'ta bulunan devlet bakanları özel eşyalarnı toplayıp evlerine taşırlarken, bürokraside ise giderek artan kaygılı bir bekleyiş dikkat çekiyor. 
     Partileri barajın altında kalan ve yakın bir zamanda yerlerini AKP'li bakanlara devredecek olan DSP, MHP ve ANAP'li bakanlar, Başbakanlık'taki makamlarında bulunan özel eşyalarını toplamaya başladı. Eşyaları araçlarla evlerine gönderen bakanlar, AKP'nin yeni hükümeti kurmasını ve yeni bakanlara görevi devretmeyi bekliyor. Seçim yitirmeleri nedeniyle üzgün oldukları gözlenen bakanlar, yine de nöbet değişiminin siyasetin doğasında bulunduğuna ve normal karşılanması gerektiğine dikkat çekiyor. 
     
     PERSONEL TEDİRGİN 
     Devlet bakanları ile birlikte çalışan basın danışmanları, danışmanlar, özel kalem görevlileri ve hizmet personeli de "göç ortamı" nedeniyle üzüntülerini gizliyemiyor. Personel, yeni dönemin kendileri açısından ne getireceğinin tedirginliğini de yaşıyor. 
     
     BÜROKRASİDEKİ KAYGI ARTTI 
     Başbakanlık bürokrasisinde ise AKP iktidarı nedeniyle kaygılı bir bekleyiş dikkat çekiyor. Seçim öncesinden itibaren yoğun olarak gözlenen kaygı, yeni hükümeti oluşturacak AKP kurmaylarının bürokrasiye yönelik açıklamaları ile birlikte arttı. AKP Genel Sekreteri Ertuğrul Yalçınbayır'ın siyasetin kamu görevlileri üzerindeki etkilerinin sınırlı kalmasından yana olduklarını belirten ancak "partinin halka daha iyi hizmet verebilmesi için müsteşarlıklar, müsteşar yardımcılıkları ve genel müdürlerin önemli olduğuna" dikkat çeken açıklamasından sonra başbakanlık dış büraksisinde yeni döneme ilişkin kaygılar gizlenemiyor. Açıklamadan sonra görevden alınacaklarına kesin gözüyle bakan müsteşar yardımcıları, daire başkanları ve şube müdürleri, atanmaları olası kadrolarla ilgili araştırma yapıyor. 
     Hükümetin son dönemlerinde Başbakanlık Müseteşarlığına atanan Füsun Koroğlu'nun AKP hükümetinin kurulmasından sonra atanacak müsteşarı bekleyeceği ve görev tesliminden sonra atanacağı kadroda çalışmaya devam edeceği belirtiliyor. 
     Başbakanlık kulislerinde yeni dönemde Koroğlu'nun emekliye ayrılabileceğine ilişkin yorumlar da yapılıyor. 
     





</TEXT>
</DOC>
