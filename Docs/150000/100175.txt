<DOC>
<DOCNO> 100175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur24.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler ''Derviş'in bulunduğu makam istifayı gerektirmez'' 
</HEADLINE>
<TEXT>

     Devlet Bakanı Mehmet Keçeciler, Devlet Bakanı Kemal Derviş'in bulunduğu makamın, siyaset nedeniyle bakanlıktan istifayı gerektirecek bir makam olmadığını söyledi. 
     Başbakanlık Merkez binada gümrüklerde kaçakcılık olaylarıyla ilgili bir toplantı düzenleyen Keçeciler, gazetecilerin Derviş'in hukuki durumu ve seçim ittifaklarıyla ilgili sorularını yanıtladı. 
     Keçeciler, ''Derviş'in hukuki olarak bakanlıktan istifası gerekiyor mu '' şeklindeki soruya, ''benim bildiğim bakanlar siyaset yapabilir, Derviş'in bulunduğu makam bakanlıktan istifasını gerektirecek bir makam değildir. İstifa edecekler, Adalet, Ulaştırma ve İçişleri bakanlarıdır. Onlar bu göreve devam ederken, siyaset yapamazlar. Onun haricindeki bakanlar için siyaset yasağı yoktur'' karşılığını verdi. 
     Bakan Keçeciler, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın gündeme getirdiği seçim ittifakı konusundaki görüşlerini açıklarken, buna daha çok ''Güçbirliği'' denilmesi gerektiğini ifade etti. 
     Söz konusu sistemin Fransa'da 4. Cumhuriyetten, 5. Cumhuriyete geçilirken parçalanmayı önlemek için bulunduğunu kaydeden Keçeciler, bu modelin Türkiye'deki aşırı parçalanmayı önleyebilmek açısından düşünülebilecek bir sistem olarak söylendiğini vurguladı. 
     Türkiye'de siyasetin önünde tıkanıklıklar olduğuna dikkat çeken Keçeciler, bunların giderilebileceğini ve vatandaşın, göğsünü gere gere oy verebileceği bir siyasi sistemin getirilebileceğini kaydetti. 
     





</TEXT>
</DOC>
