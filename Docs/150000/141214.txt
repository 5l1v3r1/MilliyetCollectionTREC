<DOC>
<DOCNO> 141214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun19.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız şirketi, son aylarda Irak'a helikopter yedek parçası satmış 
</HEADLINE>
<TEXT>

     Washington Times gazetesi, son aylarda bir Fransız şirketinin Irak'a Fransız yapımı Mirage savaş uçakları ve askeri Gazelle helikopterleri için yedek parça sattığını yazdı. 
     Adları açıklanmayan istihbarat servisi yetkililerine dayandırılan haberde, yine adı açıklanmayan Fransız şirketinin bu yedek parçaları önce Birleşik Arap Emirlikleri'ndeki bir pazarlama şirketine sattığı, bu şirketin de yedek parçaları üçüncü bir ülke aracılığıyla ve kamyonlarla Irak'a sevk ettiği belirtildi. 
     Yedek parçaların yasadışı yollarla Irak'a Ocak ayında sokulduğu kaydedilen habere göre, istihbarat kaynakları, malların merkezi Dubai'de bulunan El Tamur Trading Co. adlı şirket tarafından satın alındığını öğrendi. 
     Haberde, Amerikalı bir yetkilinin, Fransız hükümetinin bu satışa yeşil ışık yakıp yakmadığı ya da satıştan haberdar olup olmadığının bilinmediğini söylediği de belirtildi. 
     





</TEXT>
</DOC>
