<DOC>
<DOCNO> 133304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur03.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
THK Kurban derisi toplama yetkisi THK'nındır 
</HEADLINE>
<TEXT>

     Türk Hava Kurumu THK Genel Sekreteri Emekli Hava Pilot Tuğgeneral Bican Erçakır, kurban derisi toplama yetkisinin THK'da olduğunu hatırlatarak, THK'nın elde edilen gelirin yüzde 60'ını yoksul ve kimsesizlere dağıtılmak üzere ilgili kuruluşlara aktardığını söyledi. 
     THK Genel Sekreteri Erçakır, yaklaşan Kurban Bayramı dolayısıyla yaptığı açıklamada, kurban derisi, bağırsak toplama ile fitre ve zekat zarfı dağıtmak suretiyle yardım toplama yetkisinin kanun ve yönetmeliklerle THK'ya verildiğini hatırlattı. Türkiye genelinde toplanan derilerin tam sayısının belirlenmesinin mümkün olmadığına işaret eden Erçakır, yaklaşan Kurban Bayramı ile birlikte THK dışında kurban derisi toplayan kişilere karşı vatandaşların dikkatli olmalarını istedi. Bican Erçakır, şöyle konuştu 
     ''Vatandaşların yüzde 90'ı kurbanını ilk gün kesmek ve kesim işleminin ardından kurban derisinden kurtulmak istiyor. Bu kısa sürede deri toplama peşine düşen kişilere karşı, vatandaşlarımıza, süre açısından sabırlı ve sağduyu ile hareket edip deriyi tuzlayıp, katlayarak THK yetkililerini beklemelerini öneriyoruz. Ulaşılamayan kurban derileri için THK'yı telefonla aramaları halinde en uzak yerlere kadar giderek deriyi alırız'' 
     
     DERİ GELİRİ NASIL PAYLAŞILIYOR 
     Toplanan deriden elde edilen gelirin yüzde 50'sinin Sosyal Yardımlaşma ve Dayanışma Vakıflarına, yüzde 40'ının THK'ya, yüzde 4'ünün Türkiye Kızılay Derneği'ne, yüzde 3'ünün Sosyal Hizmetler ve Çocuk Esirgeme Kurumu'na ve yüzde 3'ünün de Türkiye Diyanet Vakfı arasında paylaştırıldığını söyledi. 
     THK Genel Sekreteri Erçakır, THK'nın Türkiye çapında 600 şubesi olduğunu anımsatarak, deri toplama çalışmalarında kaymakamlıkların THK ile işbirliğine gitmelerini istedi. Erçakır, şöyle konuştu 
     ''Toplanan deriden elde edilen gelirin yüzde 50'si Sosyal Yardımlaşma ve Dayanışmayı Vakıfları aracılığıyla tekrar derinin toplandığı o yöreye il ve ilçelerin mülki amirliklerine geri döner ve bölgenin yardıma muhtaç halkına dağıtılır. Bir başka deyişle kurban derilerinden elde edilen gelirin yüzde 60'ı ve THK'nın vekalet kurbanlarının etleri Türkiye genelindeki yoksul ve kimsesizlere, muhtaçlara, öksüz ve yetim çocuklara, afetzedelere 5 ayrı kuruluş aracılığıyla aktarılmaktadır. Bu gelir, Türkiye'nin en ücra köşesindeki kimsesize, elden ayaktan düşmüş yaşlı kimseye ilaç olmakta, birisine giyecek olmakta.'' THK'nın kurban derisinden aldığı yüzde 40'lık pay ile havacılığın her dalında ücretsiz havacılık eğitimi verdiğini kaydeden Erçakır, şöyle konuştu 
     ''Dünyada havacılık konusunda böyle teşkilatlanıp ekstra imkan sağlayan hiçbir teşkilat yok. Gençlere pilot olmaya altyapı oluşturan branşlarda ücretsiz eğitim veriliyor. Dünyaya ve bulunduğumuz coğrafyaya bakın ve hava gücünün önemini görün. THK düzenlediği havacılık kursları ile etrafımızda sıkıntı yaratacaklara karşı Türk Silahlı Kuvvetleri'ne TSK kamçı gibi gençler yetiştirmektedir.'' Erçakır, deri geliriyle ayrıca THK uçaklarıyla orman yangınlarıyla mücadele, şehir merkezleri ve tarım arazilerini ilaçlama gibi faaliyetlerin de yapıldığını sözlerine ekledi. 
     





</TEXT>
</DOC>
