<DOC>
<DOCNO> 135446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun09.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna hamile olduğunu yazan gazeteleri şikayet edecek 
</HEADLINE>
<TEXT>

     Ünlü yıldız Madonna, hamile olduğu yönünde haberlere yer veren bazı İngiliz basın organları hakkında şikayette bulunacak. 
     Internetteki ''peoplenews'' sitesindeki habere göre, pop müziğin ünlü ismi, üçüncü çocuğunu beklediği yönündeki yorum ve haberler yüzünden çileden çıktı. 
     Madonna'nın sözcüsü Liz Rosenberg, ünlü sanatçının, İngiltere'de basın konusundaki şikayetleri değerlendiren ''Basın Şikayetleri Komisyonu''na başvuruda bulunmaya hazırlandığını açıkladı. 
     Madonna hakkında saçlarını doğal rengine boyattığı ve bol kıyafetler giydiği için ''hamile'' yorumları yapılmasının haksızlık olduğunu vurgulayan sözcü Rosenberg, sanatçının Los Angeles'ta bir kliniğe giderek ABD'li doktorların kontrolünden geçtiğini de yalanladı. 
     Rosenberg, ''Bunların hepsi mesnetsiz iddialar. Madonna saçlarını doğal rengi olan kumrala çevirdi. Bu hamile olduğunu göstermez. Ayrıca, 20 yıldır bol kıyafetler giyer. İnsanlar yakında görecekler ki zaten o hamile değil'' dedi. 
     Madonna'nın ünlü İngiliz yönetmen Guy Ritchie ile yaptığı evlilikten Rocco 2 ve eski özel spor hocası Carlos Leon'dan da Lourdes 6 adlı iki çocuğu bulunuyor. Madonna ve ailesi, Londra'daki bir malikanede hayatlarını sürdürüyor. 
     





</TEXT>
</DOC>
