<DOC>
<DOCNO> 121860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur06.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gece kulübünde ''NÜ'' sergisi... 
</HEADLINE>
<TEXT>

     Bursalı Ressam Metin Karanisoğlu, ''nü'' eserlerden oluşan yağlıboya resim sergisini, sanat galerisi yerine bir gece kulübünde açtı. 
     Ressam Karanisoğlu'nun, 43. kişisel sergisi çerçevesinde Hisar Gece Kulübü'nün duvarlarında sergilenen 51 ''nü'' tabloya, müşteriler büyük ilgi gösterdi. 
     Karanisoğlu, yaptığı açıklamada, 22 yıllık sanat yaşamı boyunca 27'si yurtdışında olmak üzere 42 kişisel sergi açtığını belirterek, ''Bu kez sanatın zaman ve mekanı olmadığını göstermek amacıyla, tablolarımı, sanat galerisi yerine gece kulübünde sergilemeye karar verdim'' dedi. 
     Tablolarının yıl sonuna kadar gece kulübünün duvarlarını süsleyeceğini, bu süre içinde meslektaşlarından gelebilecek tepkilere de hazır olduğunu ifade eden Karanisoğlu, ''Amacım sanatı sevdirmek. Yaptığım tablolar, renkli ışıklar altında buraya gelen insanlara sanatı gösterecek'' diye konuştu. 
     Turistik Hisar Gazinosu'nun İşletme Müdürü Halil Ilgın ise gece kulübünde resim sergisi açarak Bursa'da ve Türkiye'de bir ilki gerçekleştirdiklerini söyledi. 
     





</TEXT>
</DOC>
