<DOC>
<DOCNO> 134985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sondun02.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
LA Time "ABD Irak'ta yeni nesil nükleer silahlar kullanabilir" 
</HEADLINE>
<TEXT>

     ABD Savunma Bakanlığı'nın, kitle imha silahları bulunan bazı yeraltı sığınakları ve diğer önemli hedefleri yok etmek için nükleer silahların ne zaman kullanılabileceğine karar vermeye yardım edecek bir bilgisayar programı geliştirdiği öne sürüldü. 
     Los Angeles Times gazetesi, ele geçirdiği Pentagon belgelerine dayanarak, Pentagon'un, Irak'ta yeraltı hedeflerini tespit edip, bunu yok etmeye yarayacak gücü hesaplayan ve nükleer güç kullanmanın gerekip gerekmediğini belirleyen hızlı bir bilgisayar programının kullanılmasının planlandığını yazdı. 
     Bu sistemin, bombalanan bölgede havaya karışan radyasyon ve diğer kimyasal zehirler yüzünden sivillerin ne kadar zarar görebileceğini ve diğer zararları da tespit edebildiği belirtildi. 
     Gazetenin haberinde, 1,26 milyar dolarlık programın, soğuk savaş dönemindeki olağanüstü büyük, stratejik nükleer füzeler yerine, yeni nesil daha küçük nükleer silahların kullanılmasını desteklediği bildirildi. 
     Haberde, yeni nesil nükleer silahların, küçük olmasına rağmen çok büyük zarara yol açabileceğine ve dünyada siyasi şok dalgasına neden olabileceğine işaret edilerek, bu silahların kullanılmasını pratik bulmayan uzmanlar olduğuna dikkat çekildi. 
     Buna karşın, ABD'nin nükleer silahları, yerin derinliklerine gömecek kadar güçlü konuma getirmeye yönelik bir araştırma üzerinde olduğu savunuldu. 
     Beyaz Saray ve ABD Savunma Bakanlığı, gazeteye konuyla ilgili yorum yapmayı reddetti. 
     Washington Times gazetesi de geçen hafta, ABD Başkanı George Bush'un, ABD veya müttefiklerine, kitle imha silahlarıyla saldırılması durumunda Irak'ta nükleer silah kullanılmasına onay verdiğini yazmıştı. 
     





</TEXT>
</DOC>
