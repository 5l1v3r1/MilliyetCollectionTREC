<DOC>
<DOCNO> 111556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/spor/spo02.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
EGE'DE SON TANGO 1-3 
</HEADLINE>
<TEXT>

Ortega, Altay önünde futbol cambazı olduğunu yine kanıtladı. Tribünlerden hak ettiği alkışı aldı. Fenerbahçe, İzmir’de ummadığı anda yenik duruma düştü. Ancak Arjantinli süper starı devreye girince, rakiplerinin puan kaybettiği haftada üç puanla güldü 
     FENERBAHÇE, Altay karşısında ilk deplasman galibiyetini alırken, Ortega’nın futbolu herkesi büyüledi. Sarı - Lacivertli takım Rüştü’nün büyük hatası yüzünden 19. dakikada Ümit’in golüyle yenik duruma düştü. Şoku üzerinden çabuk attı, 25’te Ceyhun’un direkten dönen füzesini tamamlayan Ortega eşitliği sağladı. 39’da defansın arkasına sarkan Ogün takımını rahatlattı. İkinci yarı sayısız fırsat harcayan Fenerbahçe, 73. dakikada Stevic’in plasesiyle galibiyeti perçinledi. 
     
90 DAKİKA      GÜRCAN BİLGİÇ 

     Fenerbahçe, uzun zamandır yedi günde, üç maç kazanmamıştı. İngiliz haftası denilen, üç günlük aralarla oynanan üç maçı da hem de gollü kazanmak kolay değil. Fenerbahçe’nin bütün zaaflarına rağmen sahada çok büyük mücadele göstermesi, yorgunluğu mücadeleyi etkilememesi de ayrı gözlem. 
     Altay maça üç forvetle başladı. Sinan, Ümit ve Oktay üçlü defans blokunun arasına gelince, Fenerbahçe’de şaşkın bir 45 dakika yaşandı. Kanat oyuncularından biri sürekli geride durup, alanını dolduramadı. Lorant’ın Mirkoviç’in sakatlığında Johnson’u stopere çekip, Ogün’e orta sahada şans vermesi de alternatifsizlik içinde mantıklı bir tercih idi. Alman hoca, Ogün’den topa daha iyi hükmetme ve kullanma özelliklerinden bu bölgede yararlanmak istedi. 
     Ancak Washington’un yokluğunda Ortega - Serhat ikilisinin etkili bir son ayak oldukları söylenemez. Daha çok servis oyuncusu olan iki futbolcunun hazırladıklarını Fenerbahçe’nin orta sahaları Ogün - Steviç yedi. 
     Altay’ın açık oyunu, birinci dakikadan itibaren Fenerbahçe’nin sık ancak etkisiz kontrataklarını seyrettirdi. 
     1 ve 5. dakikalarda Ogün’ün çabasıyla gelişen pozisyonlar sonuç getirmedi. 17’de Ortega’nın düşürülüşüne Ali Aydın "Devam" dedi. 19’da Rüştü kendinden beklenmeyeni yaptı, hava topu mücadelesinde Ümit’in topu çalışına seyirci kaldı, topu filelerde görürken "Faul" itirazları yapıyordu. 20’de Johnson’u geçen Ümit’in köşeye vuruşunu Rüştü kornere çeldi. Köşe vuruşundan gelen topu altı pastan auta atan Ahmet idi. Altay, ikinci şoku golü atamayınca 25’te Ceyhun’un 30 metreden kullandığı frikik atışında top üst direkte patlayıp, Ortega’nın kafasıyla buluştu ve skora tekrar eşitlik geldi. 39’da Ortega’nın ara pasında Ogün kaleciyi de geçerek, skoru galibiyete taşıdı. Tecrübeli Kaptan’ın golden sonra Rüştü’ye "Senin için" diyerek jest yapması da takım olma adına güzeldi. 
     İkinci yarıda Altay uzun toplarla "serseri" pozisyonlar yakaladı. Fenerbahçe oyunun hakimi gibi gözükse de ceza alanına kadar getirdiği topu kaleye etkili kullanamadı. 60’da Serhat, 75’te Tuncay iki fırsatı değerlendiremezken, 73’te maçın yıldızı Ortega tüm Altay defansını peşine takıp, sıfıra kadar geldi ve üçüncü golü Stevic’e attırmayı tercih etti. 
     
Lorant out      FENERBAHÇE Teknik Direktörü Lorant, maçın ikinci yarısında hakem Ali Aydın tarafından tribüne yollandı. Alman teknik adam, "Neden sinirlendiğimi herkes gördü. Bu konuda fazla konuşmak istemiyorum" dedi. Lorant sözlerini şöyle sürdürdü "Takımın oyunundan memnun değilim. Daha iyi olmalıyız. Bunun için de daha fazla çalışmalıyız. Genç oyuncularım daha agresif olmak zorunda. Washington’u sakat olduğu için oynatmadım. Ona, bu maçta ihtiyacım vardı" dedi. 
     
Ümit korkusu      İKİNCİ yarının başında yerini Tuncay’a bırakan Ümit Özat’ın sağ kaburgasında kırık olabileceği bildirildi. Doktor İsmail Başöz, Ümit Özat’ın kesin durumunun bugün belli olacağını söyledi. 
     
     Maçın hakemi 
     ALİ Aydın yine kararlı ve net bir yönetim gösterdi. Çok koştu, kartlarını da zamanında kullandı. Ortega’ya yapılan harekete devam derken, hatalıydı. Ali Güneş’in elle oynamasına devam derken de... Lorant’ı hiçbir uyarı yapmadan sahadan atması ise gereksiz otorite gösterisiydi. 
     
     Maçın adamı 
     ORTEGA 
     "Küçük Eşek" yine büyük işler yapmaya devam ediyor. Dünya yıldızı, takımın sorumluluğunu üstüne aldı ve üç maçtır Fenerbahçe’yi taşımaya başladı. Dün de bir gol atıp, iki asist yaptı. Onu ne topla, ne de topsuz tutmak çok zor. Koştukça coşuyor, o coştukça da Fenerbahçe kazanıyor. 
     
     Göze batanlar 
     RÜŞTÜ Hatalı bir gol yemesine rağmen daha sonra toparlandı. Kritik toplar çıkartarak bir anlamda kendini affettirdi. 
     OGÜN Uzun bir aradan sonra forma giyen kaptan, gerek orta sahada gerekse savunmada başarılı bir performans sergiledi. 
     JOHNSON Savunmanın en dirilerindendi, hava toplarındaki üstünlüğü ve mücadelesi ile büyük beğeni topladı. 
     STEVİÇ Tutuk başladığı maçta erken toparlandı, özellikle Ogün’ün liberoya geçmesinden sonra orta sahayı iyi idare etti. 
     SERHAT Golcü oyuncu son haftalarda ki formsuzluğunu Altay maçına da taşıdı, gereksiz top kayıpları yaptı, tepki aldı. 
     
     NOTLAR... 
     25 bin seyirci 
     KARŞILAŞMAYI 25 bin 683 biletli seyirci 409 milyar 230 milyon lira ödeyerek izledi. Ancak İl Müdürlüğü, Altay’ın 400 milyarlık borcu nedeniyle bu ücretin 100 milyarını kesti. 
     
     Ogün 33 yaşında 
     FENERBAHÇE Kaptanı dün 33. yaşgünü kutlandı. İzmir Hilton Oteli’nde kamp yapan futbolcular, kaptanlarına takım halinde armağan da verdi. Bu arada Başkan Aziz Yıldırım da törene katılıp, Ogün’ü kutladı. 
     
     Cesaret edemedi 
     LORANT, Mirkoviç’in sakatlığı nedeniyle, Altay’a karşı PAF takımdan Can’ı oynatacağını açıklamıştı. Ancak Alman hoca, buna cesaret edemedi ve Ogün’e görev verdi. 
     
     Aşı günü 
     FENERBAHÇE bu sabah Samandıra’da antrenman yapıp, ardından topluca grip aşısı olacak. Perşembe gününe kadar izine çıkacak Sarı - Lacivertli oyuncular, milliler hariç Adana hazırlıklarını yapacaklar. 
     
     Ceyhun yine 
     ALMAN hoca, Altay maçında sahaya fazla değişik bir takım çıkarmadı. Sakatlıklar nedeniyle Ogün ve Ceyhun’u takıma alan Lorant, çok övgüyle bahsettiği Tuncay’ı yedek bankında oturttu. 
     
     PAF yenildi 
     FENERBAHÇE PAF takımı, Altay’a 1-0 yenildi. İzmir ekibi, oyunun büyük bir bölümünde de on kişi oynadı 
     
İstatistik CEYHUN TOPLA BULUŞMA 10 OLUMLU PAS 4 OLUMSUZ PAS 1 TOP KAYBI 3 TOP KAPMA 1 KALEYİ BULAN ŞUT 1 ALDIĞI FAUL 2 YAPTIĞI FAUL - OFSAYT -      
     
Utanç gecesi Aziz Yıldırım, Altaylı seyircilerin küfürleri üzerine Vali Aladdin Yüksel’e "Bunları hakem değil, devlet önler" dedi. Polis, Altay yerine Fener tribününde önlem alınca olaylar patlak verdi 
     Emniyet devrede 
     STADLARDA centilmenlik için atılan adımlar, dün gece yerini, utanç dolu sahnelere bıraktı. Fenerbahçe Başkanı Aziz Yıldırım’ın stada gelişiyle birlikte, Altay taraftarı küfür etmeye başladı. Yıldırım, tepkiler karşısında İzmir Valisi Aladdin Yüksel’e, "Bu küfürü hakem değil, devlet önler" dedi. Bu uyarı üzerine Vali, Emniyet Müdürü’nü aradı. Emniyet güçleri, önlemlerini Altay tribünleri yerine, Fenerbahçe tribünlerinde alınca gerilim yaşandı. 
     
     Joplar konuştu 
     POLİSLERE büyük tepki gösteren Fenerbahçeli seyirciler, koltukları söküp aşağıya attı. Olaylar sırasında bir kişi bıçaklandı, on bir kişi ise çeşitli yerlerinden yaralandi. Polisin jop kullandığı gerilim, on dakika sürdü. Bir polisin de yaralandığı bildirildi. Yıldırım ikinci yarıda tribüne çıkmadı ve maçı kapalı bir yerden izledi. Öte yandan Başbakan Yardımcısı Şükrü Sina Gürel’i bozuk paralardan korumak için yardımcıları şemsiye açtı. 
     
Rakamların dili      FENERBAHÇE tam 161 gün sonra deplasmanda galip gelmeyi başardı. 28 Nisan’da Bursaspor’u 1 - 0 yenen Sarı - Lacivertli takım, bu sezon üç deplasmanın ikisinde berabere kalmış, birinde yenilmişti. 
     SARI - Lacivertli takım, 48 gündür her maçta gol yiyor. 18 Ağustos’ta Ankaragücü’nden gol yemeyen Fener, 5 lig, 2 Avrupa Kupası maçında 14 golü filelerinde gördü. 
     SERHAT ligde tam 708 dakikadır gol atamıyor. Solna’ya attığı golle, bu sezon ilk golüyle tanışan Serhat, ligde de geçen sezonun 34. haftasında Diyarbakırspor ağlarını sarsmıştı. 
     ALTAY, iki sezon öncesine kadar ligde üç kez yenildiği Fenerbahçe’ye, yine sahasında mağlup oldu. 
     
Rüştü’ye izin yok      SAKATLIĞI nedeniyle Milli Takım’dan affı istenen Rüştü’ye izin çıkmadı. Teknik Direktör Şenol Güneş, ilk etapta Başkan Aziz Yıldırım’dan gelen teklife sıcak baktı. Ancak tecrübeli kalecinin kampa katılmasını, tedavisini burada yaptırmasını şart koştu. Milli Takım’ın teknik patronu, "Rüştü aslan gibi. O en büyük kozlarımızdan biri. Kampa katılacak. Umarım kısa sürede tamamen iyileşir" diye konuştu. 
     
Revivo da tedavide      İSRAİLLİ futbolcu da, sakatlığı nedeniyle Milli Takım’dan çıkarılmasını istedi. Revivo, tedavi olmak için gittiği İsrail’de, milli hoca ile görüştü ve talebini iletti. İsrailli doktorun gözetimine giren Revivo’nun, milli maçta oynaması halinde sakatlığının uzayabileceği bildirildi. 
     



 SPOR 






























</TEXT>
</DOC>
