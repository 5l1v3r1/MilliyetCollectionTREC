<DOC>
<DOCNO> 107515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/siyaset/siy02.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Oya Ünlü, Derviş’ten ayrılıyor mu 
</HEADLINE>
<TEXT>

     SERPİL ÇEVİKCAN 

     CHP’de önce ekonomistlerin pabucu dama atıldı. Kemal Derviş CHP Genel Merkezi’ne yerleşince, CHP’nin kadrolu ekonomistleri gözden düştü. Derviş, CHP’ye yerleşirken yanındaki odayı danışmanı Oya Ünlü’ye tahsis ettirince de bu kez pabucu dama atılanlar danışmanlar oldu. Şimdi CHP Genel Merkezi’nde başekonomist Derviş, başdanışman da Oya Ünlü... 
     Türkiye’ye adım attığından beri Derviş’e danışmanlık yapan Oya Ünlü, CHP’ye adım atar atmaz Deniz Baykal’a da danışmanlık yapmaya başladı. 
     CHP liderinin Avusturya’da katılacağı Avrupa Ekonomik Forumu’na Oya Ünlü’yle gideceği duyulunca kulisler aynı soruyla çalkalandı 
     Derviş, adıma konuşmaya tek yetkili dediği danışmanını Baykal’a mı kaptırdı 
     Ancak, yararlı olur diye Baykal’a, Avusturya’ya Oya’yı da götürün’ diyenin bizzat Derviş olduğu anlaşıldı. Ünlü, dün kendisine yöneltilen sorulara, "Ben Kemal Bey’in danışmanıyım, bundan sonra da öyle olacak" yanıtını vermiş. 
     
     Cathy ne dedi 
     Ankara’da dün, günün kulisi Derviş etrafında döndü. Derviş’in kişisel evrakını bulmakta zorlandığı biliniyor. Derviş, en son evlilik cüzdanını aradığını ama bulamadığını açıklamıştı. Derviş, milletvekili adayı olunca YSK’nin istediği evrakı da bir araya getirmekte güçlük çekti. Derviş, YSK’ye öğrenim durumunu kanıtlayan bir belge sunamadı. YSK’ye en azından "ilkokul mezunu olduğunu" kanıtlamak için belge arayan Derviş’in imdadına Boğaziçi Üniversitesi yetişmiş. Üniversiteyi ziyaretinde kendisine sunulan doçentlik belgesini anımsayan Derviş, öğrenim durumunu bu belgeyle kanıtlamış. 
     Bu arada, Catherine Derviş eşinin Hatay’daki halkla kucaklaşma sahnelerini televizyondan soluk soluğa izlemiş, çok heyecanlanmış. Vatandaşın Derviş’e "dokunma" yarışını izledikten sonra, "Eşimin başarılı olması için her türlü katkıda bulunacağım" demiş. 



 SİYASET 
















</TEXT>
</DOC>
