<DOC>
<DOCNO> 119378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/soneko03.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, minyatür parkına kavuşuyor... 
</HEADLINE>
<TEXT>

     Bütün dünyada özellikle Avrupa'da örneklerine rastlanan minyatür parklardan ülkemizdeki ilk ve tek örneği Miniaturk'ün yapımına hızla devam ediliyor. 
     İstanbul Büyükşehir Belediyesi'ne bağlı şirketlerden İstanbul Kültür ve Sanat Ürünleri Ticaret A.Ş. tarafından yapımı yürütülen Miniaturk, Haliç kıyısında, Sütlüce'de 65 bin metrekare alan üzerinde kuruluyor. 
     Ayasofya'dan Sümela Manastırı'na, Artemis Tapınağı'ndan Mostar Köprüsü'ne kadar Türkiye ve Osmanlı coğrafyasından seçilmiş eserlerin maketlerinin sergileneceği Miniaturk'te 45 eser İstanbul'dan, 45 eser Anadolu'dan, 15 eser de bugün Türkiye sınırları dışında kalan Osmanlı coğrafyasından olmak üzere, ilk etapta 105 eser yer alacak. 
     Kültür A.Ş. Genel Müdürü Cengiz Özdemir, 30 Haziran 2001 tarihinde temeli atılan projenin 1.5 yıl gibi kısa bir sürede bitme aşamasına geldiğini söyledi. 
     Miniaturk ziyarete açıldığında dünyanın en hızlı tamamlanmış minyatür parkı unvanını da elde etmiş olacağını belirten Özdemir, İsrail'de bu günlerde ziyarete açılacak bir minyatür parkın yapımının 8.5 yıldır sürdüğüne dikkat çekti. 
     
     15 TRİLYON LİRAYA MALOLACAK 
     Proje çalışmalarının şu anda yüzde 90'ının tamamlandığını bildiren Özdemir, projenin toplam 15 triyon liraya malolacağını belirtti. 
     Cengiz Özdemir, ''31 Aralık 2002'de parktaki tüm çalışmalar tamamlanacak. Miniaturk'ü 2003 Ocak ayında ziyarete açacağız'' dedi. 
     Sponsorluk çalışmalarının da sürdürüldüğünü ifade eden Özdemir, Türkiye'nin önde gelen firmalarının gerek eser bazında gerek farklı uygulamalarla Miniaturk'te sponsor olarak yer aldıklarını kaydetti. 
     Özdemir, sponsorluk çalışmasında hedefin, bir yandan sosyal sorumluluğu paylaşmak, diğer yandan da Miniaturk'e yapılan yatırımın geri dönmesi olduğunu, bu hedefe de büyük oranda ulaşıldığını vurguladı. 
     Dünyada benzeri 34 minyatür park bulunduğunu anlatan Özdemir, şunları söyledi 
     ''Dünyadaki minyatür parkların en ünlüsü Hollanda'daki Madurodam. Yılda yaklaşık 1 milyon kişi ziyaret ediyor. Kültür A.Ş. İstanbul Yerebatan Sarnıcı'nın da işletmecisi. Sarnıcı yılda 750 bin kişi ziyaret ediyor. Miniaturk'ün hitap ettiği kitle Yerebatan Sarnıcı'ndan büyük ve farklı yaş gruplarına da sesleniyor. Miniaturk'e yılda en az 1 milyon ziyaretçi bekliyoruz.'' Özdemir, maket yapımını 3'ü yabancı 13 firmanın üstlendiğini, şu ana kadar da 32 eserin teslim alındığını kaydetti. 
     
     MINIATURK'TE NELER VAR 
     Ayasofya'dan Selimiye'ye, Rumeli Hisarı'ndan Galata Kulesi'ne, Safranbolu Evleri'nden Sümela Manastırı'na, Kubbet-us Sahra'dan Nemrut Dağı kalıntılarına dek pek çok kültür ve medeniyet izlerinin bir arada sergileneceği parkta, bugün artık yerinde olmayan Artemis Tapınağı, Halikarnas Mozolesi, Mostar Köprüsü gibi eserler de yeniden canlandırılıyor. 
     Ayrıca alanda otobandan tren yoluna, uçaklardan deniz araçlarına dek hareketli figürlere de yer veriliyor. 
     





</TEXT>
</DOC>
