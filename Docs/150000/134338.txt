<DOC>
<DOCNO> 134338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur04.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan - Papandreu görüşmesi... 
</HEADLINE>
<TEXT>

     AK Parti Genel Başkanı Recep Tayyip Erdoğan, Yunanistan Dışişleri Bakanı Yorgo Papandreu ile yaptığı görüşmede, Kıbrıs sorununun çözümü noktasında gayret göstermelerini istediğini belirterek, ''Onlar da aynı arzu içindeler'' dedi. 
     AK Parti Genel Merkezi'nde bir televizyon programı çekimine katılan Erdoğan, daha sonra gazetecilerin Papandreu ile yaptığı görüşmeye ilişkin sorusu üzerine, ''Biliyorsunuz onlar dönem başkanı ve sadece Kıbrıs ile ilgili sorunda bizim onlara söylediğimiz, bu işin çözümü noktasında bir gayretlerinin olması. Onlar da aynı gayret içindeler. Bir de tabii Türkiye'nin AB konvansiyonunda temsili konusu... Burada da desteklerinin olacağını söylediler'' yanıtını verdi. 
     Erdoğan, bir gazetecinin, ''Yeni bir harita var mı Dün yüzde 29'luk bir orandan söz etmiştiniz'' sorusu üzerine, şunları söyledi 
     '' Yüzde 29 , o daha önce Denktaş'ın söylediği oran. Arşivlerde var. Annan'ın planında ise en olumlu harita, bu orana yakın olan yüzde 28.9. Dolayısıyla arada çok ciddi bir şey kalmıyor, yüzde 29 oranıyla bir müzakere yapılırsa sanırım bir sonuca varılır. 
     Orada hassasiyet çok zikzaklı oluşu. Daha düz bir hat haline getirilmek suretiyle o girintili çıkıntılı bölgelerin kaldırılması... Burada da malum, Türklerin, Rumların kaldığı böyle yerler var. Bu ileride sıkıntıya neden olabilir mi Bunların da terk etme mecburiyetleri yok. İsterlerse o bölgede kalabilirler bölünmeden sonra da isterlerse ayrılabilirler. Bu da yine planın bir gereği.'' 
     
     IRAK 
     Erdoğan, milletvekilleriyle yaptığı görüşmelerin anımsatılması ve hükümetin Irak savaşına destek vermesi durumunda Meclis'in ''hayır'' deme olasılığının sorulması üzerine de ''Hükümet böyle bir ana geldiğinde olayı tamamen Meclis'e bırakır, bir yönlendirme içine girmez. Çünkü, işbaşında karar merciinin parlamento olduğunun bilincinde olan bir hükümet var'' diye konuştu. 
     Erdoğan, kararı parlamentonun vereceğini, hükümetin bu karara uyacağını söyledi. 
     Tayyip Erdoğan, AK Parti'nin Siirt birinci sıra adayı Mervan Gül'ün aday listesinden istifa edip etmeyeceğinin sorulması üzerine de, bunun yarın saat 17.00'da belli olacağını söyledi. Erdoğan, ''Sizin bir talebinizi oldu mu '' sorusuna da ''Benden talep olmaz. Ben genel başkanım, ancak partimizin yetkili kurullarının görevlendirmesi halinde gereğini yerine getiririz'' diye konuştu. 
     





</TEXT>
</DOC>
