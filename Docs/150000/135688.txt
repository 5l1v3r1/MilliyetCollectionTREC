<DOC>
<DOCNO> 135688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun16.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman istihbaratına göre Powell'ın kanıtları "şişirme" 
</HEADLINE>
<TEXT>

     Alman istihbarat yetkilileri, ABD'nin önceki akşam BM'ye sunduğu Irak belgelerinin ''şişirme'' olduğunu düşünüyor. 
     Süddeutsche Zeitung gazetesine konuşan bir yetkili, ''ABD, siyasi tutumunu, gizli servislerden gelen unsurlarla güçlendirmek istedi'' dedi. 
     ABD Dışişleri Bakanı Colin Powell'ın, Irak'la El Kaide örgütü arasındaki bağlantıyı, Ürdünlü Ebu Musab Zarkavi'nin temaslarına dayandırdığını belirten başka bir istihbarat yetkilisi de, ''Temaslar olmuş olabilir, ama Arap dünyasında bunlar normal şeylerdir. Temas olması, bağlantıyı kanıtlamaz'' diye konuştu. Alman servislerinin de bu tür temasları yıllardır izlediğini belirten istihbaratçı, ''Bunların ardında bir şey bulunduğunu sanmıyoruz'' ifadesini kullandı. 
     Aynı istihbarat yetkilileri, ABD'nin yıllardır Irak ve komşularında doğrudan istihbarat kaynaklarından yoksun olduğuna dikkat çektiler ve CIA'in, Suudi Arabistan, Pakistan, Ürdün ve Sudan'daki bağlantılarının, ''işitmek istenen şeyleri mutlaka temin etmek'' gibi bir özellikleri olduğunu söylediler. 
     Alman istihbaratçıları, ABD'nin ''kanıt'' diye sunduğu şeylerin, ''ham bilgi'' olarak değerlendirilebileceğini vurguladılar. 
     





</TEXT>
</DOC>
