<DOC>
<DOCNO> 127701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/siyaset/siy99.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Savaşa hayır’      BÜLENT ÖZDEMİR İstanbul 

     "Savaşa Hayır Platformu"nun Çağlayan Meydanı’nda düzenlediği mitingde ABD, İngiltere ve İsrail bayrakları ateşe verildi. Binlerce kişi arasında bulunan çarşaflı kadınların, başlarına "Savaşa hayır" yazılı bantlar taktıkları dikkat çekti. 
     İnsani Yardım Vakfı Genel Başkanı Bülent Yıldırım, yaptığı konuşmada ABD’yi eleştirdi. Savaş karşıtı şiirlerin okunduğu, türkülerin söylendiği miting olaysız şekilde sona erdi. 
     
AKP, Siirt’te seçime hazırlanıyor      TBMM’nin hızlı mesaisinin ardından kamu kuruluşları, ağır kış koşullarına karşı Siirt’i seçime hazır hale getirmek için seferber oldu. 
     Siirt seçimlerinin iptaliyle milletvekilliği düşen Mervan Gül, Erdoğan adına seçim kampanyasını başlattı. Çok ağır kış koşulları olmasına karşın 9 Şubat’ta seçimin rahatlıkla yapılabileceğini dile getiren Gül şöyle konuştu 
     "Bunda halkın seçim isteğinin yanı sıra kamu kurum ve kuruluşlarının çalışmalarının da büyük payı var. Karayolları olsun, Köy Hizmetleri olsun, DSİ olsun, hepsi çok iyi çalışıyor. Çalışmalar sonucu şu anda kış koşulları yüzünden kapalı yolumuz, gidilemeyen köyümüz yok." 
     Gül, Erdoğan’la Siirt’e gelmeden önce görüştüğünü, Siirt’ten aday olup olmayacağına Erdoğan’ın kendisinin karar vereceğini bildirdi. Anayasa değişikliklerinin ardından Siirt’te Erdoğan’ın adaylığı için büyük beklenti oluştuğunu da vurgulayan Gül, "İsteğimiz buradan aday olması. Bana göre buradaki hava, seçimi 3 - 0 kazanacağımız yolunda" dedi. 
     
Sınırda savaş hazırlığı tam gaz      RAMAZAN YAVUZ DHA 

     ABD, Irak operasyonuna hazırlanırken, Güneydoğu’da askeri ve sivil kurumlar da hazırlıklarını en üst düzeye çıkardı. Sınır bölgesine zırhlı birliklerin konuşlandırılması, askeri araçlarla malzeme ve personel sevkiyatı devam ederken, Türkiye’nin yeni Bağdat Büyükelçisi Osman Paksüt, önceki akşam Habur’dan çıkış yaptı. Şırnak Tümen Komutanlığı’ndan önceki gün 100 araçlık bir konvoyla Habur’daki Hac Konaklama Tesisleri’ne sevkedilen birlik de, burada konuşlandırıldı. 
     İncirlik’te de artan hareketlilik dikkat çekmeye başladı. Üsteki hafriyat çalışmaları hızlandırıldı. Haftasonu olmasına rağmen onlarca kamyon üsse giriş - çıkış yaparken, uçakların bakımının yapıldığı hangarların önü de betonla örtüldü. 
     
Dış politikada teslimiyetçiler      ANKARA Milliyet 

     SP Genel Başkanı Recai Kutan, hükümeti, dış politikada "tam bir teslimiyetçilik" içinde olmakla suçladı. Kutan, "Türkiye’nin İslam alemiyle ilişkilerini bozacak ve Türkiye’yi Ortadoğu’da yalnızlaştıracak bir politika uygulanıyor. ABD, üsleri, Trabzon’u da istiyor. Irak nere, orası nere Çünkü, ikinci müdahale İran’a yapılacak, İran için malzeme de Trabzon limanından gönderilecek" dedi. AKP’nin Irak ve Kıbrıs politikasının "milli ve şahsiyetli" olarak tarif edilemeyeceğini ifade eden Kutan şunları söyledi 
     "Faizcilerin paralarını bir gün bile geciktirmiyorsunuz, niye memurunkine, işçininkine aynı şeyi yapmıyorsunuz AKP’nin ekonomisi, aynen Ecevit döneminin ekonomisi gibi olacak." 
     



 SİYASET 

















</TEXT>
</DOC>
