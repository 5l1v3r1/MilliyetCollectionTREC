<DOC>
<DOCNO> 129361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur30.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı Algan "Kanadoğlu'nun açıklaması kişiseldir" 
</HEADLINE>
<TEXT>

     Yüksek Seçim Kurulu YSK Başkanı Tufan Algan, Yargıtay Cumhuriyet Başsavcısı Sabih Kanadoğlu'nun 3 Kasım'daki seçimlerde milletvekili adayı olma niteliklerini taşımayanların Siirt'te yapılacak yenileme seçimlerinde aday olamayacakları yönündeki açıklamasını, ''Kanadoğlu'nun açıklaması, kişisel düşüncesidir'' diye değerlendirdi. 
     Algan, YSK'dan ayrılırken, gazetecilerin Kanadoğlu'nun açıklamasını hatırlatmaları üzerine, Başsavcı'nın açıklamasından haberdar olmadığını söyledi. 
     Seçimlerin, bir ülkenin demokrasisinin vazgeçilmez kurumu olduğuna işaret eden Algan, ''Seçimlerden vazgeçemeyiz'' dedi. 
     Seçimlerin önemli olması nedeniyle Anayasa ve yasalarla belli kurallara bağlandığını ifade eden Algan, seçim süreci içinde, kanunlardaki boşlukların YSK'nın uygulamada yerleşmiş ve istikrar bulmuş kararlarıyla doldurulduğunu kaydetti. 
     Algan, YSK'nın her seçim için sürecin nasıl olacağını belirten takvimler hazırladığını, seçim takvimlerinin kamuya açık olduğunu ifade ederek, şöyle konuştu 
     ''Seçim takvimleri kamuya açık olduğu gibi öncelikli muhatabı da siyasi partilerdir. Seçim takvimine göre, yapılacak her işlemin bir sırası vardır. Adaylık sırası, adaylığa itiraz, itirazların karara bağlanması, sonunda da adaylığın kesinleşmesi gibi bir tarih vardır. Sırası geldiğinde adaylık için başvurulduğunda o adaylıklar değerlendirilecektir. İtiraz olursa o itirazlar değerlendirilecektir. Neticede, seçime doğru adım adım gidilecektir. 
     Sayın Başsavcı bu konuda bir açıklama yapmışsa, o tamamen kendisinin kişisel düşüncesidir. Böyle birşey varsa, itiraz olursa onu değerlendiririz.'' 
     





</TEXT>
</DOC>
