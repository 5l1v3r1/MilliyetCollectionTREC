<DOC>
<DOCNO> 140857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur20.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç ''Genelkurmay Başkanımızın açıklaması gurur verici'' 
</HEADLINE>
<TEXT>

     Genelkurmay Başkanı Orgeneral Hilmi Özkök, askerin tezkereyle ilgili görüşlerini net bir şekilde açıkladı. Açıklamanın ardından siyasetçilerin değerlendirmeleri geldi. Ancak ilginç olan bugün dek farklı görüşler savunan siyasetçilerin aynı noktada buluşması oldu. 
     TBMM Başkanı Bülent Arınç, Genelkurmay Başkanı Orgeneral Hilmi Özkök'ün tezkere ili ilgili açıklamaları için, "Gurur verici. Düşüncelerine bütünüyle katılıyorum. 
     Bu, yıllardır özlerdiğimiz hasret kaldığımız bir anlayışın, bir duruşun ifadesi. Sayın komutana müteşekkirim" dedi. 
     Arınç, Türk-İş Genel Merkezi'ni ziyaretinde gazetecilerin soruları üzerine Genelkurmay Başkanı Özkök'ün açıklamalarını değerlendirdi. Arınç, "Bu açıklama gurur verici bir açıklamadır. Çok olumlu buluyorum. Genelkurmay Başkanımızın ki aynı zamanda silahlı kuvvetlerimizin görüşüdür, bu görüşü bütünüyle paylaşıyorum" dedi. 
     Açklamayı zamanlama açısından da anlamlı bulduğunu, Özkök'ün gelinen noktayı çok iyi özetlediğini belirten Arınç, "Türkiye'nin yanıbaşında bir ateş varsa, yangın halini alıyorsa bundan Türkiye nasıl korunabilir ve enaz zararla nasıl çıkar bunu çok iyi ortaya koymuşlardır. MGK hükümete tavsiyede bulunur, Meclis'e tavsiyede bulunmaz demiştir. Bu yılardır özlediğimiz, hasretle beklediğimiz bir anlayışın, bir duruşun ifadesidir" diye konuştu. 
     Arınç, Özkök'ün "Eğer MGK'da bu konuda yeniden bir karar verilmiş olsaydı bu milletvekillerinin iradeleri üzerinde onları etkilemek amacını taşıyabilir" gibi çok önemli bir hassasiyet üzerinde durduğunu da vurgulayarak, "Demek ki TSK geçmişten bugüne olduğu gibi siyasi irade noktasında hiçbir etkileyici çalışmayı uygun görmemektedir ve kararı TBMM'ye bırakmaktadır. Bundan dolayı sayın komutana müteşekkirim" dedi. 
     Milletin iradesinin temsil edildiği yer olan TBMM üzerinde hiçbir kuruluşun telkin edici, baskı kurucu bir eylemi sözkonusu olmaması gerektiğini, bunun en güzel örneğini Silahlı Kuvvetler'in ortaya koydugunu belirten Arınç, "Meclis'ten çıkan karara saygı duyulması geretiğini söylemişlerdir. Bütün bunların hepsi meclisin kararıdır. Bu irade önünde herkesin saygıyla eğilmesi lazımdır. Bunu Genelkurmay Başkanının malumu ilan kabilinden yani bilineni tekrarlamak bakımından ortaya koyması fevkalade önemlidir. 
     Şüphesiz Hükümetle bu konuda aynı görüşteyiz ifadesini de aynı doğrultuda değerlendirmek gerekir. Demek ki Türkiye'nin gerçekleri düşünülmüş ve tezkere haline gelmiştir ancak bu tezkereye olumlu veya olumsuz karar verme noktasında TBMM bir irade ortaya koymuştur" şeklinde konuştu. 
     Arınç, bundan sonraki hükümetlerin veya bu hükümetin her konuda anayasa ve içtüzüğün imkan verdiği ölçüde tezkere göndermesinin ve TBMM'de de bir karar verilmesinin mümkün olduunu, bu uygulamanın süreceğini de söyledi. 
     
     BORSA MECLİS KARARINA SAYGILI 

     Arınç, tezkerenin Meclis'ten bu şekilde sonuçlamış olmasının "savaş lobisi" diye nitelediği bazı mihrakları üzdüğünü belirtti. Onların üzülmesinden sevinmesi gerekirken Türkiye adına üzüldüğünü ifade eden Arınç, "Meclis'ten karar çıktığı gün öldük, bittik, mahvolduk, dolar 2.5 milyona çıkacak, borsa düşecek, faizler yükselecek, daha büyük kriz çıkacak gibi teneke çalarcasına, affedersiniz zil takıp oynayanların olduğunu görmek sayıları az da olsa beni üzmüştür. Ama kıyamet kopmamıştır. Borsalar bile Meclis'in kararı karşısında bunlardan daha çok saygılı olmuştur. Borsa canlı değildir, paradır, kağıttır ama onun da bir vicdanı vardır ki Meclis kararı karşısında bu teneke çalanlar kadar yanlış yapmamıştır" dedi. 
     
     MESAJI HERKES ALDI 

     Arınç, Genelkurmay Başkanı Özkök'ün mesajının sorulması üzerine de "mesajı herkesin aldığını" beliterek Özkök'ün "Herşeye hakimiz, herşeyin çözümü vardır. Biz görevimizin başındayız. Ordumuz Türkiye'nin savunulmasında milli menfaatlerimizin gözetilmesinde bu güne kadaki duyarlılılığı bundan sonra da sürdürecektir. Bir taraftan da hükümet görevinin başındadır" mesajı verdiğini söyledi. 
     
</TEXT>
</DOC>
