<DOC>
<DOCNO> 147271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko22.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı affında son 10 gün... 
</HEADLINE>
<TEXT>

     Tüketiciler Birliği Başvuru Merkezi Müdürü Esra İnan, kredi kartı borçlarına ödeme kolaylığı getiren düzenlemeden yararlanmak isteyenlerin 10 gün içinde gerekli başvuruları yapmaları gerektiğini bildirdi. 
     İnan, yaptığı açıklamada, 4077 sayılı Tüketicinin Korunması Hakkındaki Yasa'nın geçici 1. maddesi ile kredi kartı ödemelerine ödeme kolaylığı getiren düzenlemeden yararlanmak için 10 günlük döneme girildiğini vurgulayarak, şunları kaydetti 
     ''Kredi kartı borcunu yıllık yüzde 50 faiz ve 12 eşit taksitte ödeme olanağından yararlanmak isteyen kredi kartı mağdurları için nereye, hangi dilekçelerle başvuru yapabileceklerine ilişkin ayrıntılı hukuki yardım bilgileri derneğimizin www.tuketiciler.org adresindeki internet sitesinde tüketicilere ücretsiz olarak sunulmakta olup, bu siteden şu ana kadar 12 binden fazla tüketici yardım almıştır. 14 Nisan 2003 tarihinde başvuru süresinin bitmesi nedeniyle kredi kartı mağduru olan tüketicilerimizi uyarıyoruz.'' Söz konusu süre içinde gerekli başvuruları yapmayan tüketicilerin ödeme kolaylığına ilişkin tüm haklarını kaybedeceklerini belirten İnan, kredi kartı mağdurlarının, yapacakları işlemler ve dilekçe örneklerini görmek için Tüketiciler Birliği şubelerine başvurabileceklerini de açıklamasına ekledi. 
     





</TEXT>
</DOC>
