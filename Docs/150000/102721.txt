<DOC>
<DOCNO> 102721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko19.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
S P, Japonya'yı uyardı... 
</HEADLINE>
<TEXT>

     Uluslararası kredi derecelendirme kuruluşu Standard and Poor's S P , Japonya'ya ekonomik reformlara hız vermediği takdirde kredi notunun yeniden düşürüleceği uyarısında bulundu. 
     S P uzmanlarınca hazırlanan raporda, Japonya'da yapısal reformların hayata geçirilmesinin hız kestiği belirtilerek, uygulamadaki geciklemelerin sürmesinin ülkenin ekonomik toparlanmasına zarar vereceği, bunun da kredi notunu olumsuz etkileyeceği ifade edildi. 
     Raporda, reformların uygulamasının gecikmesinin Japon hükümetinin mali esnekliğini azaltacağı, bunun da ülkenin zaten yüksek olan kamu borçlarının daha da artmasına yol açacağı kaydedildi. 
     S P'nin uyarısı diğer kredi derecelendirme kuruluşlarının aynı yöndeki uyarılarıyla uyuşuyor. 
     Kredi derecelendirme kuruluşlarının olumsuz bakışı Japon yöneticileri için önemli bir yakınma konusu oluşturuyor. Japon yöneticiler, uluslararası kredi derecelendirme kuruluşlarının Japon ekonomisine ''fazla kötümser bir gözle bakmasından'' şikayet ediyor. 
     Bu kuruluşlardan S P, Japonya'nın yerel para ve döviz cinsi kredi notlarını Nisan ayında AA'dan AA-'ye indirmiş, bundan bir ay sonra Moody's daha da ileriye giderek Japonya'nın iç borçlanma kredi notunu iki puan birden indirerek A2'ye çekmişti. 
     





</TEXT>
</DOC>
