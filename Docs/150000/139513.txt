<DOC>
<DOCNO> 139513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur12.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şekerbank'ta zimmet ve usulsüzlük iddiası... 4 bankacı gözaltında 
</HEADLINE>
<TEXT>

     Şekerbank Erciyes Şubesi'nde çalışan 4 kişi, müşteri hesaplarından gizlice çektikleri paraları faiz karşılığında başkalarına kullandırdığı iddiasıyla gözaltına alındı. 
     Şekerbank avukatlarından Yalçın Turan ve Aziz Uslu, Cumhuriyet Başsavcılığı'na suç duyurusunda bulunarak, banka personelinden Ali İhsan K, Alper Tunga S. ve Elif S'nin, bazı banka müşterilerinin hesaplarından gizlice çektikleri 193 bin 700 dolar ile 31 bin 430 Euro'yu, 370 milyar lira faiz karşılığında Bakkallar ve Bayiler Derneği'ne kullandırdıklarını bildirdi. 
     Cumhuriyet Savcılığı'nın talimatıyla Şekerbank Erciyes Şubesi'nde çalışan Ali İhsan K, Alper Tunga S, Elif S. ile olayla ilgisi olduğu sanılan Didem A, Kaçakçılık ve Organize Suçlar Şube Müdürlüğü ekiplerince gözaltına alındı. Banka personelinin ifadeleri doğrultusunda Kayseri Bakkallar ve Bayiler Odası Başkanı Orhan B. ile Genel Müdürü Zeki D. de yakalanarak gözaltına alındı. 
     Yetkililer, olayla ilgili olarak gözaltına alınan 4'ü banka personeli 6 kişinin bugün adliyeye sevk edileceklerini kaydetti. 
     





</TEXT>
</DOC>
