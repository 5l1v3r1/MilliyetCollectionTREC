<DOC>
<DOCNO> 140329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko46.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon rakamları açıklandı 
</HEADLINE>
<TEXT>

     Devlet İstatistik Enstitüsü'nün DİE açıkladığı rakamlara göre, 2003 yılı Şubat ayı yıllık enflasyonu, toptan eşya fiyatlarında TEFE yüzde 33.4, tüketici fiyatlarında TÜFE ise yüzde 27.0 oldu. 
     Buna göre, yıllık enflasyon, geçen yılın aynı döneminin, toptan eşya fiyatında 58.4 puan, tüketici fiyatında ise 46.1 puan altında gerçekleşti. 
     2002 yılı Şubat ayı itibarıyla enflasyon, toptan eşyada yüzde 91.8, tüketici fiyatlarında yüzde 73.1 olmuştu 
     
     AYLIK ENFLASYON 

     DİE'den yapılan açıklamaya göre, Şubat ayında, bir önceki aya göre, toptan eşya fiyatları yüzde 3.1, tüketici fiyatları ise yüzde 2.3 oranında arttı. 
     Geçen yıl Şubat ayında, toptan eşya fiyatlarındaki artış yüzde 2.6, tüketici fiyatlarındaki artış ise yüzde 1.8 olmuştu. 
     2002 yılı Şubat ayı ile karşılaştırıldığında, bu yılın aynı ayında enflasyon, toptan eşya ve tüketici fiyatlarında 0.5'er puan üzerinde gerçekleşti. 
     Bu yıl iki aylık enflasyon oranı ise toptan eşyada yüzde 8.9, tüketici fiyatlarında ise yüzde 4.9 oldu. 
     Öte yandan, Şubat itibariyle 12 aylık ortalamalara göre yıllık enflasyon, toptan eşyada yüzde 42.1, tüketici fiyatlarında ise yüzde 37.9 olarak hesaplandı. 
     Çekirdek enflasyon olarak adlandırılan özel sektör imalat sanayinde fiyat artışı ise yüzde 1.5 düzeyinde gerçekleşti. 
     2002 yılı Şubat ayında, 12 aylık ortalamalara göre yıllık enflasyon, toptan eşyada yüzde 72.1, tüketici fiyatlarında da yüzde 60.7 olmuştu. 
     
     SEKTÖRLER 

     Devlet İstatistik Enstitüsü'nden DİE yapılan açıklamaya göre, Şubat ayında toptan eşya fiyatlarında devlet sektöründe yüzde 3.8, özel sektörde yüzde 2.9 artış kaydedildi. 
     Söz konusu ay, sektörel bazda en yüksek fiyat artışı yüzde 7.3 ile madencilik ve taşocakçılığı sektöründe gerçekleşirken, tarım, avcılık, ormancılık ve balıkçılık sektöründe yüzde 5.6, imalat sanayi sektöründe yüzde 2.3, elektrik, gaz ve su sektöründe yüzde 0.7 oranında arttı. 
     Şubat ayında fiyatı en fazla artan alt sektör ise yüzde 18.7 ile balıkçılık, balık üretme çiftliklerinde oldu. 
     Bu sektörü yüzde 15.1 ile ham petrol ve doğalgaz çıkarımı, yüzde 9.3 ile diğer ulaşım araçları imalatı, yüzde 6.2 ile kok kömürü, rafine edilmiş petrol ürünleri imalatı, yüzde 5.4 ile tarım, avcılık izledi. 
     Aynı dönemde, ormancılık, tomrukculuk, tütün ürünleri imalatı, basın ve yayımda fiyat artışı yaşanmazken, metal cevheri madenciliği, iletişim teçhizatı imalatında fiyatlar geriledi. 
     
     MADENCİLİK VE TAŞOCAKÇILIĞI YILLIK FİYAT ARTIŞI YÜZDE 57 

     Şubat ayı itibariyle, son bir yıllık dönemde ise sektörel bazda en yüksek fiyat artışı, yüzde 57 ile madencilik ve taşocakçılığı sektöründe gerçekleşti. 
     Yıllık enflasyon, tarım avcılık, ormancılık ve balıkçılık sektöründe yüzde 27.4, imalat sanayinde yüzde 35.9, elektrik, gaz ve su sektöründe yüzde 16.8 oldu. 
     Alt sektörler bazında, yıllık en yüksek fiyat artışları yüzde 89.3 ile ham petrol ve doğalgaz çıkarımı, yüzde 67.7 ile ana metal sanayi, yüzde 63.8 ile ormancılık, tomrukçuluk, yüzde 60.2 ile balıkçılık, balık üretme çiftliklerinde görüldü. 
     
     SAĞLIK HARCAMALARINDA ARTIŞ YÜZDE 7.7 

     Tüketici fiyatları endeksine göre, Şubat ayında en yüksek fiyat artışı yüzde 7.7 ile sağlık harcamalarında görüldü. 
     Aynı dönemde harcamalar, gıda, içki ve tütünde yüzde 4.1, konutta yüzde 1.4, ev eşyası yüzde 1.9, ulaştırmada yüzde 4.1, lokanta, pastane ve otelde yüzde 3.7, çeşitli mal ve hizmetlerde yüzde 0.8 oranında arttı. 
     Bu dönemde eğitimde fiyat artışı yaşanmazken, giyim ve ayakkabıda yüzde 3.1, eğlence ve kültürde yüzde 0.1 oranında gerileme görüldü. 
     Yıllık bazda da ana harcama grupları itibariyle en fazla artış yüzde 53.6 ile eğitimde görüldü. 
     Aynı dönemde, fiyatlar, gıda, içki ve tütünde yüzde 20.7, giyim ve ayakkabıda yüzde 35.8, konutta yüzde 28.4, ev eşyasında yüzde 19.7, sağlıkta yüzde 31.8, ulaştırmada yüzde 31.6, eğlence ve kültürde yüzde 19.4, lokanta, pastane ve otelde yüzde 38.2, çeşitli mal ve hizmetlerde de yüzde 28.6 oranlarında arttı. 

     
</TEXT>
</DOC>
