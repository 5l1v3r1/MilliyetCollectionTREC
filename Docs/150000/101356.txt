<DOC>
<DOCNO> 101356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/siyaset/siy01.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Stratejik düşünmek gerekir 
</HEADLINE>
<TEXT>

Derviş, "Sadece bugün değil, yarın değil, gelecek hafta değil, 4 Kasım değil, 4 Kasım’dan sonra da,Türkiye’nin iyiliği için stratejik düşünmek gerekir" dedi 
     İSMAİL ŞAHİN İstanbul 

     Devlet Bakanlığı görevinden istifa ettikten sonra çalışmalarını İstanbul’da sürdüren Kemal Derviş, YTP Genel Başkanı İsmail Cem ve Hüsamettin Özkan ile bir araya geldi. Derviş, "Net bir cevap bekliyoruz. YTP’ye katılacak mısınız " sorusuna da, "Bütün gücümüzle çalışıyoruz" karşılığını vermekle yetindi. 
     Cem’in oğlu Kerem’in Bezmen ailesinden 3000 dolara kiraladığı Bebek’teki dairede buluşan Derviş, yaklaşık 3 saat süren görüşme sonrası kameraların karşısına geçti. Derviş, bütün gelişmeleri gözden geçirdiklerini belirterek, "Hem ekonomi, hem sosyal, hem de siyasetle ilgili çok güzel bir çalışma oldu. Birlikte hareket etmeye devam ediyoruz" dedi. Yoğun çalışmalarının süreceğini ifade eden Derviş şöyle konuştu 
     "Sadece bugün değil, yarın da değil, gelecek hafta da değil, 4 Kasım da değil, 4 Kasım’dan sonraki süreçte çok güçlü, çok yapıcı olmak ve Türkiye’ye iyilik getirmek gerekir. Onun için stratejik düşünmemiz lazım. Ciddi çalışmaların devam etmesi gerek. Siyaset içinde bu ciddiyetin devam etmesi şart." 
     Ancak Derviş, konuşması boyunca YTP’ye katılımı konusunda net bir işaret vermedi. Ancak Cem, Derviş’in YTP’ye katıldığı mesajını satır aralarında verdi. "Partimizin gelişmesini gözden geçirdik" diyen Cem, "23 il teşkilatını kurmuş durumdayız. Tahmin ediyorum, bu sayıya önümüzdeki hafta 20 il başkanı ve il yönetimi de katılacak" dedi. 
     Cem, "Türkiye’nin geleceği, çocukların geleceği için işe daha yeni başlayan bir parti olarak nasıl kurtarırız, nasıl iktidar oluruz’ konularını etraflıca değerlendirdik" diye konuştu. 
     
     Özkan’dan Derviş’e 
Geç kaldıkça YTP’ye inanç sarsılıyor...      3 saat süren toplantıda Cem ve Özkan, Derviş’e ısrarla ne zaman YTP’ye katılacağını sordu. Özellikle, "Derviş’in kendine Ankara’da bir büro tutması ve çalışmalarını buradan yürüteceği" konusundaki haberler hatırlatıldı 
     Murat Sabuncu 

     Önceki gün istifasını verip İstanbul’a gelen Kemal Derviş dün Bebek’te İsmail Cem’in oğlu Kerim Cem’in evinde Yeni Türkiye Partisi’nin YTP önde gelen isimleriyle buluştu. Toplantıda Derviş ve Cem’in yanı sıra Hüsamettin Özkan da bulunuyordu. Derviş eve en son gelen kişiydi. 
     Saat 10.00’da başlayan ve yaklaşık 3 saat süren toplantıda ana konu, Derviş’in bundan sonraki tavrı ve YTP’yle ilişkisiydi. Cem ve Özkan, Derviş’e ısrarla ne zaman YTP’ye katılacağını sordu. Özellikle, "Derviş’in kendine Ankara’da bir büro tutması ve çalışmalarını buradan yürüteceği" konusundaki haberler hatırlatıldı. Derviş’in verdiği yanıt netti 
     "Merkez soldaki birliği sağlamak çok önemli. Biliyorsunuz, bunun için çalışıyorum. Bu birliği sağlamak için bir süre daha bir parti çatısı altında bulunmamam gerekir. Ama Yeni Türkiye Partisi benim için çok önemli. Mutlaka yollarımız kesişecek." 
     
     Bir an önce çalışalım’ 
     Derviş’in bu konuşması üzerine devreye giren Hüsamettin Özkan ise şöyle konuştu "Seçimlere 3 aydan az kaldı. Bir an evvel bizim partiye girmeniz ve hep beraber çalışmalara başlamamız lazım. Açık söyleyeyim, gecikiyoruz Kemal Bey." 
     Özkan’ın görüşme boyunca yaptığı bir diğer önemli çıkış da, "İdeolojilerin değil geniş kitlelerin partisi olmalıyız" şeklindeki sözleriydi. Toplantıya katılan liderlerin yakın çevrelerine verdiği bilgiye göre, görüşmede Derviş’e "Siz geç kaldıkça, size ve partimize olan inanç da sarsılıyor" mesajı verildi. 
     Derviş ise ısrarla bu hafta içinde yapacağı birleştirme görüşmelerinin çok önemli olduğunu söyleyerek çalışmaları için izin istedi. 
     İsmail Cem ise, daha çok YTP’nin hızlı bir şekilde örgütlendiği ve halktan harekete büyük destek olduğunu anlattı. Gerek yapılan anketler, gerekse YTP’nin ülke bazındaki örgütlenmesiyle ilgili rakamsal bilgiler de görüşmede ortaya kondu. 
     
     THE NEW YORK TIMES 
Solu ikna ederse istikrar gelir...      ABD’nin etkin gazetelerinden New York Times, bakanlıktan istifa eden Kemal Derviş’in, sol eğilimli parti liderlerini, aralarındaki çekişmeleri bir yana bırakmaya ikna edebilmesi halinde, Türkiye’de istikrarlı bir hükümetin kurulması şansının artacağını yazdı. Derviş’in istifasıyla ilgili bir yazı yayımlayan gazete, "Türkiye’yi geçen yıl ekonomik çöküntüden kurtaran Derviş’in, 3 Kasım seçimleri öncesi, ortanın solunda bulunan partileri bir araya getirme çabası içine girdiğine" dikkat çekti. 
     Derviş’in, "Herkes 4 Kasım’ı düşünmelidir. O gün Hata yaptık’ demenin bedeli çok ağır olur" dediğini dile getiren gazete şu ifadeleri kullandı "ABD ve IMF, Türkiye’de Batı yanlısı güçlü bir partinin ortaya çıkmasından memnunluk duyacaktır. Böyle bir oluşum, Bush yönetiminin Türkiye’nin komşusu Irak’a operasyon düzenleme olasılığından söz ettiği bu dönemde, daha da fazla önem kazanmıştır." 
     



 SİYASET 











</TEXT>
</DOC>
