<DOC>
<DOCNO> 132698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo12.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Oyak Renault'da ikinci yarı hazırlıkları... 
</HEADLINE>
<TEXT>

     Türkiye Basketbol Ligi'ndeki Bursa temsilcisi OYAK Renault, ikinci yarı hazırlıkları çerçevesinde İstanbul'da 3 özel maç yapacak. 
     OYAK Renault Antrenörü Yücel Platin, devre arası için takıma 3 günlük izin verdiğini ve ikinci yarı hazırlıklarına geçen hafta perşembe günü başladıklarını söyledi. 
     Birçok oyuncusunun izin yapmadan çalışmaları sürdürdüğünü anlatan Platin, ''Şu an takımda, milli takıma çağrılan Rasim ile sakatlığı bulunan Mustafa'nın dışında eksik yok. İkinci yarı hazırlıklarına küçük bir aranın ardından başladık'' dedi. 
     Platin, ikinci yarı hazırlıkları çerçevesinde İstanbul'da bugün Beşiktaş, yarın Darüşşafaka, cumartesi günü de İTÜ ile birer özel maç yapacaklarını belirterek, pazartesi gününden itibaren de Fenerbahçe maçının hazıklıklarına başlayacaklarını bildirdi. 
     Ligin ikinci yarısının ilk yarıdan daha sert geçeceğini savunan Platin, ''İkinci yarıda tüm takımları telafisi mümkün olmayan maçlar bekliyor. Bu nedenle her maçın önemi artıyor. Bu çerçevede çalışmalarımızı daha da sertleştireceğiz. Hedefimiz, play-off maçları için en iyi yeri edinmek'' diye konuştu. 
     





</TEXT>
</DOC>
