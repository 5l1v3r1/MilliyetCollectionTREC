<DOC>
<DOCNO> 105493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/soneko11.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Boeing, Türkiye'de büyüycek... 
</HEADLINE>
<TEXT>

     Havacılık ve uzay şirketi Boeing, iş yaptığı ülkelerdeki varlığını güçlendirme stratejisi doğrultusunda, İtalya, Japonya, Avustralya ve Güney Asya'dan sonra Türkiye'deki faaliyetlerini de artırma kararı aldı. 
     Türkiye Genel Müdürü Greg Pepin, bu kapsamda oluşturulan Türkiye Başkanlığı görevine atandı. Ticari uçakların satış ve pazarlama faaliyetleri ise aynen devam edecek. 
     Atamayla ilgili yazılı bir açıklama yapan The Boeing Company Başkanı Phil Condit, ''Türkiye bizim için büyük önem taşıyor. Bu atama da Türkiye'deki iş ilişkilerimizi artırma ve güçlendirme niyetimizin bir göstergesi. Greg Pepin'in liderliğinde, Türkiye'deki iş ortaklarımıza ve müşterilerimize daha kapsamlı hizmet vermemiz, dolayısıyla karşılıklı faydayı artırmamız mümkün olacak'' dedi. 
     Boeing'in, 33 yıldır faaliyet gösterdiği Türkiye'de, ticari uçak pazarının yüzde 70'ini elinde bulundurduğunu vurgulayan Boeing Türkiye Başkanı Greg Pepin de, Türkiye'nin, Boeing'in global iş ağının en önemli halkalarından birini oluşturduğunu kaydetti. 1999 yılından bu yana Boeing'in Ankara'daki ofisinin başında bulunan Pepin, ''Türk havacılık ve uzay endüstrisiyle bugüne kadar yaptığımız işbirliklerinde başarı kazandık. Bu başarıyı artırarak devam ettireceğiz'' dedi. 
     Pepin'in bağlı bulunduğu, Uluslararası İlişkilerden Sorumlu Başkan Yardımcısı Thomas Pickering ise Pepin'in 13 yıldır Türkiye'de yaşadığını, Türkiye'yi yakından tanıdığını ve Türkçe bildiğini hatırlatarak, Boeing'in ülke başkanlarının, yaşadıkları toplumun üyesi haline geldiğini bildirdi. 
     
     BOEING'İN TÜRKİYE'DEKİ FAALİYETLERİ 
     Ticari uçak üretimi, entegre savunma sistemleri, uydu fırlatma, iletişim gibi alanlarda 145 ülkede hizmet veren Boeing, Türkiye'deki faaliyetlerine 1960'lı yıllarda başladı. 
     Türkiye'ye gelen ilk Boeing yolcu uçakları Türk Hava Yolları'nın THY 1971 yılında filosuna kattığı 3 Boeing 707'ydi. Daha sonra uzun süre Boeing 727 uçaklarını kullanan THY'nin filosunda, halen 42 Boeing 737 bulunuyor. Özel havayolu şirketlerinin de tercih ettiği Boeing, 104 uçakla Türkiye pazarının yüzde 70'ini elinde bulunduruyor. Boeing ticari uçaklarını kullanan Türk charter havayolu şirketleri arasında Air Anatolia, Atlas, Free Bird, Inter, MNG, Onur Air, Pegasus, Sky ve SunExpress yer alıyor. Kıbrıs Türk Hava Yolları'nın filosunda da 3 adet bulunan Boeing 737'ler, Türk ticari uçak filosunun belkemiğini oluşturuyor. 
     
     SİLAHLI KUVVETLER İLE DE İŞBİRLİĞİ 
     Boeing, Türk Silahlı Kuvvetleri ile Havadan Erken Uyarı ve Kontrol Uçağı Airborne Early Warning and Control Systems-AEW CS , Harpoon füzeleri, KC135 tanker uçakları ve Periyodik Depo Bakımı Periodic Depot Maintanence-PDM projelerinde işbirliği yapıyor. 
     Türk Havacılık ve Uzay Sanayi TAI , THY'nin filosunda hizmet veren Yeni Nesil Boeing 737-800'lerde kullanılan kanat uçlarının üretimini gerçekleştiriyor. TAI, geçtiğimiz günlerde imzalanan anlaşma kapsamında, Türkiye'nin sipariş ettiği 4 AEW CS uçağının üretiminde Boeing'e destek verecek. Boeing'in Türkiye'deki iş ortakları arasında TAI'nın yanı sıra ASELSAN ve HAVELSAN gibi kamu kuruluşları ile pek çok özel şirket yer alıyor. 
     Boeing, Türkiye'de çeşitli kültürel ve bilimsel etkinliklere katkıda da bulunuyor. 
     





</TEXT>
</DOC>
