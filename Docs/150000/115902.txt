<DOC>
<DOCNO> 115902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/yasam/yas05.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rock severlerin buluşma adresi 
</HEADLINE>
<TEXT>

Bodrum’da açılan Hardbreak Otel’, dünyanın dört bir yanındaki rock’çıları bir araya getirmeyi amaçlıyor... 
     YAŞAR ANTER DHA 

     Alman işadamı Peter Zimmerman ve Türk eşi stilist Nesrin Zimmerman, Bodrum’da rock müziği severlere özel bir otel açtı. Turgutreis beldesindeki Hardbreak Otel’in açılışı, rock müzik hayranı Türk ve Avrupalı gençleri bir araya getirdi. 
     Salon ve odaları rock müziği tarzını yansıtan poster ve objelerle dekore ettiklerini belirten Peter Zimmerman, şunları söyledi "Hardbreak Otel’in tanıtımı için Avrupa ülkelerinde dağıtılmak üzere İngilizce, Almanca, Türkçe ve Fransızca 300 bin broşür ve 100 bin CD hazırlattık. Dünyada, Avrupa’da ve Türkiye’de bir ilke imza attık ve rock müziği hayranlarıyla rock sanatçılarını 2003 sezonundan itibaren Bodrum’da buluşturacağız." 
     
     Bodrum’a gelecekler 
     Zimmerman, 100 yataklı ve yüzme havuzlu otelin yanı sıra önümüzdeki yıl da 300 kişilik tatil köyü kiralayacaklarını söyledi. Her yıl dünyanın en önemli üç rock müziği festivali Wacken Open Air, With Full Force, Bang Your Head’i düzenleyen Zimmerman, bu festivallerin bir ayağını da Bodrum’da düzenleyeceklerini söyledi. 
     
     Açılış Erkin Baba’yla 
     Otelin açılış partisine de, Erkin Koray, ODTÜ’lü öğrencilerin kurduğu "Magic Rock Grubu", Alman dansçılar Marie ve Diana ile Belçikalı, Alman, Hollandalı, Fransız ve İngiliz müzisyenlerden oluşan 60 kişilik grup konuk oldu. 
     
     



 YAŞAM 



















</TEXT>
</DOC>
