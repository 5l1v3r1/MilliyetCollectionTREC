<DOC>
<DOCNO> 115089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sonspo10.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Futbolcu Zidane ''Real son klübüm olabilir'' 
</HEADLINE>
<TEXT>

     Fransız futbolcu Zinedine Zidane, futbol kariyerini, 2005 yılına kadar kontratı olduğu İspanya'nın Real Madrid takımında tamamlayabileceğini söyledi. 
     1998 yılında dünya şampiyonu olan Fransa Milli Takımı'nın oyuncusu Zidane, Fransızlar'ın ''Le Parisien'' gazetesine yaptığı açıklamada, ''Real'le 2005 yılına kadar geçerli kontrat imzaladım. Sanırım bu sözleşmeyle gurur duyacağım. 33-34 yaşından sonra futbol kariyerimi tamamlamak iyi bir zamanlama olacak'' dedi. 
     Bugüne kadar hep iyi kulüplerde oynadığını belirten 30 yaşındaki Zinedine Zidane, kalben Fransa'da oynamak istediğini, ancak duygusal hareket edemeyeceğini belirterek, zirvedeyken futbolu bırakmak istediğini ifade etti. 
     Avrupa'da en iyi ligin İspanya'da olduğunu kaydeden Zidane, Fransa'nın Dünya Kupası'nda uğradığı hayal kırıklığı için de o günlerin bir hayli zor olduğunu söyledi. 
     Dünya Kupası'nda Fransa'nın ilk 2 maçında sakatlığı nedeniyle forma giyemeyen Zidane, oynayamadığı için kendini o takımın bir parçası olarak hissedemediğini, takım arkadaşları antrenmandayken onun tedavi gördüğünü kaydetti. 
     Zinedine Zidane, Fransa'nın 2004 Avrupa Futbol Şampiyonası elemelerine, 3 maçta 3 galibiyet alarak ideal bir başlangıç yaptığını belirterek, tekrar Avrupa şampiyonu olacaklarını iddia etti. 
     





</TEXT>
</DOC>
