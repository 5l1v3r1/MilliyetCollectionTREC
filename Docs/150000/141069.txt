<DOC>
<DOCNO> 141069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur05.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkere makarnaya mı takıldı.. 
</HEADLINE>
<TEXT>

     Tezkere oylamasına ilişkin tartışmalar sürerken, retçi milletvekillerine göre ret oylarının beklenenin de üstünde çıkması milletvekillerine verilen "ABD tarafının Türkiye'ye gelecek askerleri için istediği makarnanın KDV ve ÖTV'sinin düşürülmesi talebinde ısrar ettiği" bilgisinden kaynaklandı. 
     Tezkere oylamasının ilk şoku atlatıldıktan sonra retçi milletvekillerince sağladıkları başarıyı daha rahat değerlendirmeye ve ret oylarına ilginç gerekçeler bulunmaya başlandı. Dışişleri Bakanı Yaşar Yakış'ın AKP Grup toplantısında müzakerelere ilişkin verdiği bilgi, tezkereye ret oylarının artmasında belirleyici etken oldu. Yakış, müzakerelerde gelinen noktayı anlatırken milletvekillerine kamuoyuna da yansıyan, "ABD yetkililerinin Türkiye'ye gelecek askerleri için makarnanın KDV ve ÖTV'si için yaptığı pazarlıığı sürdürdüğü, bu konuda henüz bir anlaşmaya varılamadığı" bilgisini aktardı. Bu bilgi retçi milletvekillerine tezkere karşısında önemli bir malzeme sağladı. 
     
     AMERİKA MERCEDES ALICISI DEĞİL 
     Retçi milletvekilleri, oylamanın yapılacağı Genel Kurul öncesinde makarna anlaşmazlığından yola çıkarak ilginç bir kulis çalışması yürüttü. Retçi milletvekilleri, "Bir Mercedes alıcısının özellikleri" başlığı altında kafası karışık milletvekillerini markaja alarak şu anlatımla ret oylarının artmasını sağladı 
     "Çok bilinen bir hikayedir. Adamın biri Mercedes alma niyetiyle bir galeriye gider. Mercedeslere bakar, birini beğenir ve satıcıya Bu arabanın yakıt durumu nasıl, ekonomik mi diye sorar. Bir Mercedes satıcısının en iyi bileceği şey mercedes alacak adamın yakıt fiyatı sormayacağıdır. Bunun için hiç uğraşmadan adamı, hadi kardeşim senden mercedes alacısı olmaz diye lisanı münasiple galeriden kovar. Şimdi, Irak'ta savaşla kazanacaklarıyla konumu mercedes alıcısına benzeyen ABD'ye, Türkiye ile makarnanın ÖTV'sini, KDV'sini pazarlık yapınca hadi kardeşim demek gerekir" 
     





</TEXT>
</DOC>
