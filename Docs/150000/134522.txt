<DOC>
<DOCNO> 134522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/ekonomi/eko05.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen’den Suriye’ye Meksika modeli’ önerisi 
</HEADLINE>
<TEXT>

     EZELHAN ÜSTÜNKAYA Şam 

     Devlet Bakanı Kürşad Tüzmen, Suriye Başbakanı Mustafa Miro’ya AKP lideri Tayyip Erdoğan ve Başbakan Abdullah Gül’ün mesajlarını ileterek, Irak sorununun barışçı çözümü için Şam’da barış zirvesi düzenlenebileceğini belirtti. "Barış treninin son vagonunu kullanmak istiyoruz" diyen Tüzmen, Miro’ya iki ülke arasındaki sınır ticaretini geliştirmek için Meksika ile ABD arasında uygulanan "Makiladora" ikiz fabrika modelini önerdi. 
     Tüzmen 250 işadamı ve milletvekilleri ile gittiği Suriye’de Ekonomi ve Dış Ticaret Bakanı Ghassan Rıfai ile görüşmesinde iki ülke arasında serbest ticaret anlaşması yapılmasını önerdi. 
     Tüzmen, iki ülke arasındaki sınır ticaretinin geliştirilmesi üzerinde durdu ve Makiladora’ olarak adlandırılan sınır şehirlerinin model olarak alınabileceğini belirtti. İki ülke arasında küçük sınır şehirleri yaratılabileceğini söyleyen Tüzmen, modele 2003’in ilk altı ayında geçmeyi hedeflediklerini kaydetti. Suriye ile ticari ilişkileri 1 milyar doların üzerine çıkarmayı amaçladıklarını kaydeden Tüzmen, Mersin - Lazkiye arasında sefer başlatılması önerisi de götürdü. 
     
     Esat ve Miro Türkiye’ye geliyor 
     Öte yandan, Başbakan Miro’nun Suriyeli işadamlarıyla birlikte mart ayında, Suriye Devlet Başkanı Beşar Esad’ın da bu yıl içinde Türkiye’ye geleceği ifade edildi. 
     



 EKONOMİ 
















</TEXT>
</DOC>
