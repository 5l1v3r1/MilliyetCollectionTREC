<DOC>
<DOCNO> 104280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur22.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu'nun ekibi de ANAP'dan gidiyor... 
</HEADLINE>
<TEXT>

     ANAP'tan istifa eden Erkan Mumcu'nun ardından, birlikte hareket ettiği Malatya Milletvekili Miraç Akdoğan da partisinden istifa etti. 
     ANAP'ta Isparta Milletvekili Erkan Mumcu ile birlikte hareket eden milletvekilleri de istifa etmeye başladı. 
     Mumcu'nun ardından ilk istifa eden Malatya Milletvekili Miraç Akdoğan oldu. Akdoğan'ın istifasıyla ANAP'ın Meclis'teki sandalye sayısı 72'ye düştü. Mumcu'nun ekibinde yer alan ANAP Muğla Milletvekili Hasan Özyer'in de istifa etmesi bekleniyor. 
     ANAP'ın bir önceki MKYK toplantısında, Genel Başkan Mesut Yılmaz, Erkan Mumcu'nun ekibinde yer alan Miraç Akdoğan ve Hasan Özyer'e yeniden Genel Başkan Yardımcılığı görevini vermemişti. Ekip arkadaşlarının Başkanlık Divanı'ndan alınmasına tepki gösteren Erkan Mumcu da, Başkanlık Divanı'nda kendisine teklif edilen görevi kabul etmemişti. 
     Mumcu ile birlikte Akdoğan ve Özyer'in de AKP'ye geçmeleri bekleniyor. 
     
</TEXT>
</DOC>
