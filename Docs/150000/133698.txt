<DOC>
<DOCNO> 133698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo23.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Kayıhan Teknik direktör müyüm, idareci miyim, bilmiyorum 
</HEADLINE>
<TEXT>

     Diyarbakırspor Teknik Direktörü Ümit Kayıhan, futbolcuların alacaklarının ödenmemesi nedeniyle Diyarbakır'a gelmediğini söyledi. 
     Diyarbakırspor Ali Gaffar Okkan Spor Tesisleri'nde bir basın toplantısı düzenleyen Kayıhan, futbolcuların Diyarbakır'a gelmemesi nedeniyle bugün yapılması gereken antrenmanın yapılamadığını belirtti. 
     Kayıhan, kaptan Deniz ve ikinci kaptan Şenol ile birlikte Diyarbakır'a geldiklerini belirterek, şöyle konuştu 
     ''Diğer futbolcularım haklı olarak kendilerine verilen sözler yerine getirilmediği için Diyarbakır'a gelmedi. Deniz ve Şenol ile birlikte sayın Valimiz A. Cemil Serhadlı ile görüştüm. Sayın Valimiz, takıma kimse sahip çıkmazsa, Digi-Türk gelirlerini kimseye vermeyeceğinin sözünü verdi. Oradan gelen paranın tümünü takıma aktaracak. Ama iş bununla bitmiyor, bir sürü masfraflar var. Bünyemizde çalışan 20-30 kişi var. Bunların maaşları var. Deplasman masrafları var, kamp masrafları var. Kalıcı bir çözüm yolu bulunması lazım. Vali bey, bugün eski yöneticilerden 2 kişinin Ankara'ya gittiğini, bazı kişilerle özel temaslarda bulunduğunu ve cuma gününe kadar işlerin şekilleneceğini belirtti. Biz de beklemeye geçtik.'' Ümit Kayıhan, bir teknik direktörün görevinin bu açıklamaları yapmak olmadığını kaydederek, ''Teknik direktörmüyüm, idarecimiyim ben de bilmiyorum'' dedi. Kayıhan, şöyle devam etti 
     ''Teknik direktörün görevi, takımını lige hazırlamak ve başarı kazanması için çalışmaktır. Şu anda herkes transfer yapıp gücüne güç katarken, biz maalesef gücümüzden güç eksiltmeye başladık. Büyük fedakarlıklarla devreye çok iyi hazırlandık. Antremanlara bugün başlamamız lazımdı. Ancak, başlayamadık. Futbolcularımız burada bulunmamaktadır. Bana göre bu çok önemli bir olay. Süper Lig'de oynayan bir takımın durumu ve konumu itibariyle futbolcularım büyük özveri ve anlayışla takımı buralara kadar getirdiler. 2 puandan 20 puana çıkardılar. Futbolcuların özverili çalışmalarının karşılığı bugünkü durum olmamalıydı. Tek düşüncemiz, Diyarbakırspor'u lige nasıl başlatabiliriz. Bu nedenle buradayım.'' 
     
     ''BİRİLERİ BİZE ARTIK SAHİP ÇIKSIN'' 
     Kayıhan, futbolcuların antrenmanlara başlamaması nedeniyle bazı değerlerin kaybedildiğini de vurgulayarak, ''8-9 gün sonra Adanaspor maçımız var. Gücün varsa, gücünü gösterebilirsin. Takımın toparlanabilmesi için verilen sözlerin biran önce yerine getirilmesi gerekir'' diye konuştu. 
     Kayıhan, konuşmasını şöyle sürdürdü 
     ''Sezon başından beri futbolcular 15 tane maç başı paralarını alamadı. Bunun yanında yüzde 20 peşinatları vardı, onlar da ödenmedi. Ayrıca aralık sonu itibariyle yüzde 20 ikinci peşinatlarını alamadılar. Önümüzdeki ayda 3. yüzde 20 peşinatları geliyor. Bu belirsizlik içinde futbolcuların ruhsal yönden maçlara hazırlanması çok zor. Onlar da profesyoneller ve Diyarbakır'ı temsil ediyorlar. Bu kaostan biran önce kurtulmamız için ben, Diyarbakır halkına ve tüm sporseverlere seslenmek istiyorum. Ne olur birileri bize artık sahip çıksın. Ben teknik direktörmüyüm, idarecimiyim, ne olduğumu anlayamadım. Tüm futbolcular beni arıyorlar ve durumumuz ne olacak diye soruyorlar.'' Ümit Kayıhan, takımın bu boşluğunu gören ve hisseden bazı kulüplerin, futbolculara talip olduklarını üzülerek gördüğünü belirterek, şu ana kadar 5 oyuncuya teklif geldiğini bildirdi. 
     Bir takım belirsizlik içindeyken futbolculara talip olmanın fair-play'e aykırı olduğunu ifade eden Kayıhan, futbolcuların ekonomik nedenden ötürü haklı olarak ayrılmak istediklerini söyledi. 
     Kayıhan, şöyle konuştu 
     ''Ne yapacağımı şaşırdım. En kolayı Ümit Kayıhan'ın istifa edip burdan gitmesi. Ama ben bunu kendime yediremiyorum. Diyarbakır halkına ve taraftarına karşı kendime yediremiyorum. Bana da gelen teklifler var. Ancak, bırakıp giderek bu terbiyesizliği kendime yakıştıramıyorum. Teknik heyet olarak maddi ve manevi yönden mağdur durumdayız. Buna rağmen kendimizi ön plana çıkarmadık. Öncelikle futbolcuların alacaklarının ödenmesi gerekiyor. Bunu da 2-3 kişinin halledebileceğini sanıyorum.'' Kayıhan, çaresiz durumda olduklarını ve bu nedenle bu açıklamayı yapmak zorunda kaldığını da belirterek, ilk etapta 1 trilyon 250 milyar lira paraya ihtiyaç olduğunu ve bu paranın da futbolculara dağıtılması gerektiğini sözlerine ekledi. 
     





</TEXT>
</DOC>
