<DOC>
<DOCNO> 122610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/yasam/yas01.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon’a hem caz’ hem de barış geldi 
</HEADLINE>
<TEXT>

Afyon’da caz ve klasik müzik festivali yapmaya kalkıp dayak yiyen müzik öğretmeni, bu yıl büyük bir destekle ikinci festivali düzenliyor 
     ELİF KORAP İstanbul 

     Memleketi Afyon’da caz ve klasik müzik festivali düzenlediği için bazı kesimlerin tepkisini çeken, hatta dayak yiyen müzik öğretmeni, bu yıl uzlaşmayı sağladı. 
     Afyon, 9 - 14 Aralık tarihlerinde ikinci kez klasik müzik festivaline ev sahipliği yapacak. Öğretmen Hüseyin Başkadem, geçtiğimiz yıl yaşanan sıkıntıların bu yıl aşıldığını belirterek, şöyle konuştu 
     "Burada gençlere klasik müziği ve caz müziğini sevdirmeyi amaçladım. Geçen yıl bazı sıkıntılar yaşadık, ama Afyon bu yıl festivali kucakladı. Bu yıl, geçtiğimiz yıl festival konusunda sorun yaşadığımız kişilerin de desteğini aldık. Fazıl Say gibi Türkiye’nin en önemli sanatçıları da festivali destekliyor. Afyon’da bu projelere devam edeceğiz." 
     
     Sanat camiası orada 
     Başkadem’e Fazıl Say başta olmak üzere Türkiye’nin önde gelen isimleri de destek veriyor. Bu yıl Afyon’a gidecekler arasında Say, Cevat Çapan, Buket Uzuner, Atilla Dorsay, Murat Belge, Feridun Andaç, Işıl Özgentürk, Hale Soygazi, Erendiz Atasü, Manuel Çıtak, Aykut Köksal, Serhan Ada, Tan Sağtürk, Hasan Cihat Örter, Cihat Aşkın, Mehmet Ali Alabora da bulunuyor. 
     Kültür Bakanlığı’nın katkılarıyla Afyon Eğitim Vakfı tarafından düzenlenen festivalde müzik dinletilerinin yanı sıra, söyleşiler, sinema gösterimleri, atölye çalışmaları da yer alacak. 
     
     Haçlı seferi demişlerdi 
     Geçtiğimiz yıl düzenlediği caz ve klasik müzik festivalleri büyük ilgi görse de, müzik öğretmeni Hüseyin Başkadem’in başına gelmeyen kalmamıştı. Klasik Müzik Festivali’nin yedinci gününde festivali istemeyenlerden dayak yiyen, Adli Tıp’tan rapor alan Başkadem hakkında, yerel basında "Haçlı seferleri ile yıkamadılar, din oyunu ile bölemediler, şimdi de müzikle deniyorlar", "Gençlerimizi cazla zehirliyor. Haçlılar Afyon’da" şeklinde haberler çıkmıştı. 
     



 YAŞAM 



















</TEXT>
</DOC>
