<DOC>
<DOCNO> 143586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/yazar/uras.html </URL>
<DATE> 2003/03/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Harp zammı simit’ten başladı 
</HEADLINE>
<TEXT>

     Simite fakirin ekmeği derlerdi... Geçti o zamanlar... Şimdi simit zenginin alabileceği bir şey oldu... İstanbul’da ekmek 200 bin liraya satılırken simidin nasıl olup da 300 bin liraya satıldığını, simide nasıl olup da bir günde 100 bin lira harp zammı geldiğini anlayamadım... 
     
Simit 400 bin lira oldu      Geçen cuma kürkçü Mustafa ile Yenicami’nin arka kapısından Mısırçarşısı’na doğru yürürken karnım acıktı. Bir simit almak istedim. Simitçiye "Ver bir simit" dedim. O zaman daha harp zammı gelmemişti. Simitçi "300 bin lira abi..." deyince simit almaktan vazgeçtim... "Bir simit 300 bin lira olur mu " dedim... Büyük konuşmuşum. Şimdi 400 bin lira oldu .. "Karnım acıksa da 300 bin liraya simit almam..." diyerek kendi kendime tavır koydum... Kürkçü Mustafa, "Abi sana kestane alayım da karnını bastır..." diyerek bir kestanecinin önünde durdu. 100 gram kebap kestaneyi külaha doldurttu. Kebap kestanenin kilosu 15 milyon lira olmuş... 100 gram kestaneye 1 milyon 500 bin lira ödedi... "Say bakalım kaç kestaneye 1 milyon 500 bin lira ödedin " dedim. Saydı. Kesekağıdından 9 kestane çıktı. Tanesi 166 bin liradan kestane yedik... Kürkçü Mustafa, "Yağmurdan kaçarken doluya tutulduk... Yarım simit parasına bir tanecik kestane yiyoruz..." dedi. 
     Kestane "diyelim ki" keyif işi... Paraya kıyamayan almasın... Ama simit öyle mi Her yaşta alt ve orta gelir grubundaki halkın açlık bastırmak için aldığı bir gıda maddesi... 
     Fırın ve ekmek işlerinden iyi anlayan iktisatçı Bülent Yardımcı’dan öğrendiğime göre bir simit 70 - 80 gram ağırlığında imiş. Simitin şimdilerde dövize bağlı tek hammaddesi "Sudan’dan tonu 300 dolara ithal edilen" esmer susam imiş. Fırıncılar seyyarlara simidin tanesini 150 - 175 bin liradan satarken, şimdilerde 200 - 225 bin liraya vermeye ve simitçiler de, daha önceleri 300 bin liraya sattıkları simidi 400 bin liraya satmaya başlamış. 
     
Harp zamları yakında      Sayın okuyucularım, nasıl ki pazartesi günü durup dururken dolara 100 bin lira harp zammı geldi, dolar fiyatı 1 milyon 630 bin liradan 1 milyon 730 bin liraya çıktı ise, nasıl ki faize harp zammı geldi, faiz yüzde 62’den yüzde 72’ye çıktı ise... Bundan sonra bekleyiniz... Daha başka nelere "harp zamları" gelecek... 
     Dolardaki ve faizdeki günlük harp zammı, ertesi gün biraz indi... Ama simitteki zam "oturdu"... Bir daha da inmez... Aynı şekilde bekleyiniz... Fırsat bu fırsat "harp zamları" yakında yağacak... 
     Eskiden beğenmediğimiz bir "Milli Koruma Kanunu" vardı... Harp zamlarından halkı korurdu... Bakalım bu dönemde harpten halkı kim, nasıl koruyacak .. Veya kimse korumadığı için halk nasıl "kazık yiyecek " 
     
     







Saddam nasıl ölecek 


Hiiiç enseyi karartmayın... 


Firmaya teslim 


Amaç çatışması 


Barış toplumu haline gelmek 


Yabancı dille eğitim 


Euroyu kim sevdi 


18 Mart’a bakın hele 


Çıkarlar öne çıkınca... 


Liderlerin deneği olduk 


Başbakan gazete okumazmış... Varsın okumasın 


Kılavuzu piyasa olanın... 


Yeni Amerikan Yüzyılı Projesi 


Harp zammı simit’ten başladı 


Gönül, ABD’yi yumuşatmak için devrede 


</TEXT>
</DOC>
