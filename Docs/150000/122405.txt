<DOC>
<DOCNO> 122405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/spor/aspo.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRK YILDIZLARI 
</HEADLINE>
<TEXT>

Nihat İspanya’ya, Emre ile Okan ise İtalya’ya damgasını vurdu. İki ülke medyası, Real Sociedad ve Inter’in son lig maçlarının ardından milli futbolcularımızı göklere çıkardı 
     - NİHAT’A 
     "Hızıyla hava veriyor. Onunla Real daha iyi işliyor" 
     
     - OKAN’A 
     "İnter’i sırtlıyor. Sağ kanadın tartışmasız patronu" 
     
     - EMRE’YE 
     "Di Biagio Sol ayağından dolayı, ona Maradona diyorum" 
     
     "Koşuyor vuruyor" 
     REAL Sociedad’da top koşturan Nihat ile İnterli Emre ve Okan, büyük övgü aldılar. Marca gazetesi, Real Sociedad’ın Barcelona’yı 2 - 1 yendiği maçın ardından Nihat için "İki hafta sonra ilk on birde yer alınca, Kovacevic’in yıldızını parlattı" yorumunu yaptı. Sport da "Nihat, koşuyor, vuruyor, pas veriyor. Tek eksiği gol" diye yazdı. El Mundo Deportivo ise "Maçın kahramanları iki hafta aradan sonra yine Nihat ve Kovacevic. Nihat hızı ile hava veriyor. Onunla Real daha iyi işliyor" ifadesini kullandı. 
     
     "Türklere jest" 
     İSPANYOL Diario Basquo gazetesi, Real’in Fransız hocası Denoueix’nın, maçın son dakikalarında Nihat’ı oyundan alışını ve Tayfun’u yerine alışını bilerek yaptığını belirtti. Gazete, "Böylelikle, Anueta Stadı’nı dolduran 30 bin kişinin, bu ikiliyi alkışlamasını sağladı, Türkler’e büyük jest yaptı" iddiasında bulundu.. El Pais gazetesi de "Nihat, cereyana kapılmış bir oyuncu gibiydi. Her tarafa koşuyor, her tarafa saldırıyordu. El Turco’yu durdurmak için onu prizden çekmek lazımdı" diye yazdı. 
     
     "Harika oynadı" 
     OKAN ile Emre’nin, İnter’in Brescia’yı Vieri’nin golleriyle 4 - 0 yendiği maçtaki futbolları da, İtalyan basınından tam not aldı. Corriere dello Sport gazetesi Okan için, "Sağ kanadın tartışmasız patronu" ifadesini kullanırken Tutto Sport, İnter’i sırtlayanların Zanetti - Di Biagio - Okan üçlüsü olduğunu kaydetti. Corriere dello Sport, Emre’ye "futbolun bücür profesörü" yakıştırmasını yaptı, bazen geç kalarak, bazen top kayıpları yüzünden, mükemmelliği yakayayamadığının altını çizdi. 
     
     İkisi de sakat 
     BRESCİA maçı sonrası İnterli Di Biagio, Emre’yi ön plana çıkararak "Süper bir maç oynadı. Ama bu şekilde sık sık oynuyor. Ben onu, sol ayağından dolayı Maradona diye çağırıyorum" diye konuştu. Emre ise Di Biagio’ya teşekkür etti ve "Gigi arkadaşım. Ama Maradona, Maradona’dır. Espri yapmayalım. Hepimiz çok güzel bir maç çıkardık. İtalya Kupası ve haftaya Roma’da oynayacağımız Lazio maçı için büyük moral kazandık" dedi. Bu arada Okan ile Emre’nin baldırlarında ezilmeler olduğu da açıklandı. 
     



 SPOR 
























</TEXT>
</DOC>
