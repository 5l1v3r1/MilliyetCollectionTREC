<DOC>
<DOCNO> 134642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur06.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Akdağ Rehin kalan hasta olayı yok 
</HEADLINE>
<TEXT>

     Sağlık Bakanı Recep Akdağ, son birkaç haftadır Türkiye genelinde hastanelerde parası olmadığı için rehin kalan hasta olayı yaşanmadığını belirterek, ''Bunun aksini yapanlar için gereğini yapıyoruz'' dedi. 
     Bakan Akdağ, Bolu Koru Otel'de, basına kapalı gerçekleştirilen ''Aile Hekimliği Birinci Basamağa Yönelik Tanı ve Tedavi Rehber Uzman Grubu Çalışma Toplantısı'' öncesinde soruları yanıtladı. 
     Sağlık Bakanı Akdağ, toplantının amacının bakanlığa bağlı hastane ve sağlık ocaklarının daha verimli hale getirilmesi olduğunu belirterek ''Kamuya ait hastanelerin tam anlamıyla özel sektör mantığıyla çalışması mümkün değil. Ama hizmet olarak özel sektör gibi hizmet verebilir. Amacımız yardıma ihtiyacı olan, ödeme güçlüğü olan fakir vatandaşlarımıza en iyi şekilde nasıl hizmet verebiliriz, buna çözüm bulmak'' diye konuştu. 
     
     REHİN OLAYI YOK'' 
     Yıllardır Türkiye gündeminde olan hastanelerde rehin tutulma olayının, aldıkları bir dizi tedbirle tamamen ortadan kalktığını anlatan Akdağ, ''Basın da yakından takip ediyor. Son birkaç haftadır Türkiye'nin hiçbir hastanesinde parası olmadığı için rehin kalan hasta yok. Bunun aksini yapanlar hakkında gereğini yapıyoruz'' dedi. 
     Sağlıkta ortak hizmet anlayışını ortaya çıkarmaya çalıştıklarını ifade eden Akdağ, SSK ile devlet hastanelerinin birleştirilmesi kelimesinin yanlış olduğunu vurguladı. 
     Akdağ, şu bilgiyi verdi 
     ''Sağlıkta ortak hizmet anlayışını oluşturmak için Türkiye'nin konusunda uzman insanlarıyla mutfağa girdik. Mutfakta hazırlanan şeyleri tam anlamıyla olgunlaşmadan, hazır hale gelmeden kamuoyu ile paylaşmak yanlış anlaşılabilir. Öncelikle mutfakta yapılan çalışma tamamlansın o noktada ayrıntıları tüm Türkiye öğrenecek. Bu konuda kamunun daha verimli çalışması, kaynaklarını en iyi şekilde kullanması ana hedefimizdir.'' 
     
     SAĞLIK OCAKLARINDA TEDAVİ ÜCRETLERİ 
     Geçtiğimiz günlerde kamuoyuna sağlıkta ücretli tedavi şeklinde yansıyan haberlerin yanlış anlamalara yol açtığını ifade eden Recep Akdağ, ''Bizim yaptığımız sağlık ocaklarında bizden önceki dönemde 4 milyon 400 bin lira olan tedavi ücretini 2 milyon liraya indirmek oldu. Biz yeni bir uygulama başlatmadık, hatta vatandaşımızın lehine karar alarak ücretleri aşağı indirdik. Ayrıca ödeme güçlüğü olan vatandaştan bu ücret alınmayacak'' dedi. 
     Sağlık Bakanı Akdağ, ''Olası Irak harekatına yönelik bir çalışmanız var mı '' sorusuna da şu karşılığı verdi 
     ''Türkiye'deki hastaneler personel ve donanım açısından olası bir Irak harekatına hazır. Bazılarının iddia ettiği gibi herhangi bir yetersizlik söz konusu değil. Ayrıca bazı illerden Doğu ve Güneydoğu illerine personel gönderilmesi durumu da söz konusu değil. Böyle yaparsanız, personelini alıp gönderdiğiniz bölgelerde sağlıkta sorunlar ortaya çıkabilir.'' Akdağ, Bolu Koru Otel'de yapılan ve bir hafta sürecek çalışmaya Türkiye'nin değişik üniversitelerinden uzmanların katıldığını da sözlerine ekledi. 
     





</TEXT>
</DOC>
