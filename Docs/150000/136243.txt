<DOC>
<DOCNO> 136243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/ekonomi/eko03.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler, İngilizleri Beckham’la uyutuyor 
</HEADLINE>
<TEXT>

Menderes Tekstil, Manchester United’in ünlü futbolcusu David Beckham’ın resmini nevresim takımlarının üzerine bastı, İngiltere’den yoğun talep geldi 
     Denizli’de fabrikasından yılda 76.5 milyon dolar ihracat yapan Menderes Tekstil, Manchester United’ın ünlü futbolcusu David Beckham sayesinde İngiltere’ye yaptığı ihracatı yükseltti. 
     Menderes Tekstil Yönetim Kurulu Başkan Vekili Ahmet Göksan, dünyanın ünlü takımlarının lisanslarını alarak, takım ve oyuncuların resimlerini, fotoprint teknolojisiyle nevresim takımlarının üzerine bastıklarını söyledi. Avrupa’da Manchester United, Bayern Münih ve Borussia Dortmund takımlarının lisans haklarını almayı başardıklarını kaydeden Göksan, şunları söyledi 
     ’Daha önce futbol takımlarının renklerini basıyorduk. Ancak İngiltere’de yıldız futbolcular öne çıkmaya başladı. Biz de ünlü futbolcu David Beckham’ın bir fotoğrafını nevresim takımının üzerine bastık. Bu, İngiltere’de büyük talep gördü. Şimdiye kadar 50 bin takım sattık. İngiltere’ye olan ihracatı geçen yıl 5 milyon dolara yükselttik. Denizli’de ürettiğimiz bu nevresim takımları Old Trafford Stadı’nda bulunan Manchester United mağazasında satılıyor. Satışların çok iyi gittiği belirtiliyor. Bayram sonrası için David Beckham ve yeni futbolculardan talep bekliyoruz. Taleplere yetişebilmek için bir makine daha aldık.’’ 
     
Yeni lisanslar      Futbolun yanı sıra Harry Potter gibi film kahramanlarının da lisans haklarını aldıklarını belirten Göksan, ’Lisanslı üretimlerden yılda 25 milyon dolar ihracat yapıyoruz. 2003’te yeni lisanslar planlıyoruz. 
     İngiltere, Fransa, Almanya ve Belçika’dan sonra bu yıl İskandinav pazarına da girdik. Buradaki başarımızı sürdüreceğiz’’ dedi. Nevresim takımlarının çok pahalı olduğunu söyleyen Göksan, Türk takımları ile çalışmayı ’şimdilik’’ düşünmediklerini belirtti. 
     
İhracat başarısı      2002’de toplam 76.5 milyon dolar ihracat yaptıklarını, 2003’de hedeflerinin 110 milyon dolar olduğunu belirten Göksan, ABD kotalarını aşmak amacıyla Bulgaristan’da kurdukları fabrikanın da kapasitesini artırdıklarını dile getirdi. 
     ABD’deki büroları sayesinde pazarın içinde yeraldıklarını ve bu avantajı kullandıklarını kaydeden Ahmet Göksan, ’Türk tekstil sanayisini çok iyi bir şekilde temsil ettiğimize inanıyorum’’ diye konuştu. 
     



 EKONOMİ 














</TEXT>
</DOC>
