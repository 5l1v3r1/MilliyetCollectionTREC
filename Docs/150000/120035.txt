<DOC>
<DOCNO> 120035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur13.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise göre sendikacı çatışmasının ardında rant kavgası var 
</HEADLINE>
<TEXT>

     İstanbul Emniyet Müdürü Hasan Özdemir, Zeytinburnu Nakliyeciler Sitesi'nde 2 kişinin ölümüyle sonuçlanan olayın çıkış nedeninin rant konusu olduğunu belirterek, ''İki sendika arasındaki rekabet gibi gözüküyor'' dedi. 
     Nakliyeciler Sitesi'ne gelerek incelemelerde bulunan ve Türk-İş'e bağlı Türkiye Motorlu Taşıt İşçileri Sendikası TÜMTİS İstanbul 1 No'lu Şube ile DİSK'e bağlı Nakliyat İş Sendikası Ambarlar Temsilciliği yetkilileriyle görüşen Özdemir, daha sonra basın mensuplarının sorularını cevaplandırdı. 
     Nakliyat İş Sendikası'ndan bir kişinin saat 09.00 sıralarında Yenibosna civarında dövüldüğünü, bu olayın duyulmasından sonra da Nakliyat İş Sendikası'ndan TÜMTİS'e doğru kavga eder şekilde bir saldırı olduğunu anlatan Özdemir, ''İki grup birbirine giriyor. Nakliyat İş Sendikası üyelerinden 2 kişi vefat ediyor. 4-5 kişinin de bıçakla yaralandığını biliyoruz. 14 kişi de gözaltında'' dedi. 
     Olay sırasında tabanca kullanıldığı yolunda iddialar olduğu hatırlatılan Özdemir, şunları kaydetti 
     ''Olay anında bizim polisler de var. Polis arkadaşlarımız da önlemeye çalışıyor, ama 2 grup birbirine giriyor. Şimdilik tabanca gözükmüyor. Olayda 2 işçi kardeşimiz vefat ediyor. Olayın çıkış nedeni, rant konusudur. Buradaki iki sendika arasındaki rekabet gibi gözüküyor. Çalışıp bu işi çözeceğiz.'' 
     
     TARAFLARDAN DEĞERLENDİRME 
     Bu arada, Türkiye Motorlu Taşıt İşçileri Sendikası TÜMTİS Genel Başkanı Sabri Topçu, kavganın çıkmasına, DİSK'e bağlı Nakliyat İş Sendikası'nın neden olduğunu ileri sürerek, şöyle dedi 
     ''Olay dün başladı. Nakliyat-İş'e kayıt yaptırmaları yönünde bir süredir işçilere baskı yapılıyordu. Dün bir grup, TÜMTİS'in Topkapı'daki 1 No'lu şubesine saldırmış. Camlar kırmışlar. Bunun üzerine arkadaşlarımız karakola ve adliyeye başvurdular. Sabah da bir grup yine aynı yere saldırarak sendikanın tabelasını indirmişler. Daha sonra olaylar büyümüş.'' Topçu, her kim tarafından çıkartılırsa çıkartılsın sonuçta işçinin zarar gördüğünü ifade ederek, ''İlkel bir olay, saldırıyı kınıyorum'' dedi. 
     Nakliyat İş Sendikası Genel Başkanı Ali Rıza Küçükosmanoğlu da, bundan 2 ay önce Ambarlar'da çalışan bine yakın işçinin TÜMTİS'ten istifa ederek Nakliyat İş'e üye olduklarını belirterek, şöyle konuştu 
     ''TÜMTİS sarı sendikacılık yapmaktadır. Burada bir hazımsızlık içinde olan TÜMTİS, dışarıdan getirdiği kişilerle işçiler üzerinde baskı kurmaya çalışmaktadır. Bugün de bir arkadaşımız Yenibosna'da saldırıya uğramıştır. Burada TÜMTİS yandaşlarının bıçakla saldırmaları sonucu, 2 arkadaşımızı kaybettik. 7 arkadaşımız da yaralıdır. Hiçbir saldırı yanıtsız kalmamıştır. Bu saldırı da yanıtsız kalmayacaktır.'' 
     
     POLİSTEN YENİ GÖZALTI 
     Nakliyeciler Sitesi'ndeki önlemlerini sürdüren polis, Nakliyat İş Sendikası Genel Başkanı Ali Rıza Küçükosmanoğlu'nun da aralarında bulunduğu 50'nin üzerinde kişiyi de gözaltına alarak, polis midibüs ve otobüsleriyle emniyete götürdü. 
     Öte yandan, olayda bıçak darbeleriyle hayatını kaybeden Oğuzhan Menek 25 ve Cemil Ballı'nın 28 cenazeleri, Avrasya Hospital'de tutuluyor. 
     Aynı kavgada bıçak darbesiyle yaralanan Ayvaz Menek 34 ve Şerif Akbulut 48 , İstanbul Üniversitesi İstanbul Tıp Fakültesi, Halil Çıplak 34 ile darp sonucu yaralanan Sabri Gurur 56 da Vakıf Gureba Hastanesi'ne tedavi altına alındı. 
     





</TEXT>
</DOC>
