<DOC>
<DOCNO> 108341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur24.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Barajı indirme girişiminden vazgeçtik" 
</HEADLINE>
<TEXT>

     YTP Genel Başkanı İsmail Cem, seçim barajının yüzde 10'dan yüzde 5'e düşürülmesi girişimlerinden vazgeçildiğini söyledi. 
     YTP Merkez Yürütme Kurulu'nun MYK , yaklaşık 3,5 saat süren toplantısının ardından açıklama yapan Cem, TBMM'de milletvekillerinin barajın düşürülmesi için imza topladıklarını, bunların arasında kendi milletvekillerinin de yoğun olarak bulunduğunu kaydetti. 
     Cem, ''Ama, bu girişim, ortak bir desteğin olduğu varsayımıyla yapılıyordu. Bu partilerin böyle bir varsayımın yanlış olduğunu ortaya koymaları nedeniyle, bu girişimden vazgeçildi'' dedi. 
     İsmail Cem, yeni bir girişim olup olmayacağı ve kendilerinin destekleyip desteklemeyeceklerine ilişkin soruya, ''Böyle bir girişim olmaz, olması görünmüyor'' karşılığını verdi. 
     Cem, ANAP ile ittifak yaptıkları yönündeki haberlerin yanlış olduğunu belirterek, ''ANAP ile ittifak yalan. Nereden çıkıyor Allah aşkına Yalan üzerine yorumlar yapılıyor. Bizim partimize de haksızlık ediliyor'' diye konuştu. 
     İsmail Cem, baraj kaygısı içinde olan bir parti olmadıklarını söyledi. 
     





</TEXT>
</DOC>
