<DOC>
<DOCNO> 127581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sondun10.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Prensi Charles'ın Alman otomobili alması tepkiyle karşılandı... 
</HEADLINE>
<TEXT>

     İngiltere Veliaht Prensi Charles'ın halka ''İngiliz malı kullanmaları çağrısı'' yaparken, bir yandan da Alman otomotiv devi Audi'den 100 bin sterlin karşılığında 4 otomobil alması büyük tepkiye neden oldu. 
     Prens'i ''ikiyüzlülükle'' suçlayan Sunday Mirror gazetesi, Charles'ın İngiliz halkı ve okullar, hastaneler, ordu gibi önemli devlet kurumlarına ''İngiliz otomobili alın'' çağrısı yaptıktan saatler sonra böyle bir anlaşma imzalamasının samimiyetle izah edilir yanı bulunmadığını yazdı. 
     Mirror'a konuşan iktidardaki İşçi Partisi milletvekillerinden Tom Watson da ''Prens'in söylediğine uymasını ve İngiliz otomobili satın almasını isterdim'' dedi. ''Bu ikiyüzlü tavrın veliahtından en tepe noktasına kadar bütün Kraliyet'in ortak tavrı olduğunu'' söyleyen Watson, Kraliyet ailesini, İngiliz işçilerin geleceğine karşı duyarlı olmamak ve otomotiv sanayinin çöktüğünü göre göre bir Alman firmasına para kazandırmakla suçladı. 
     İşçi Partisi milletvekillerinden Paul Flynn da bunun Prens'in önceliklerini açıkça ortaya koyduğunu belirtti ve Prens Charles'ı ''bir çöküşün sınırlarında gezen İngiliz otomotiv sanayinin durumuna aldırmamakla'' itham etti. 
     Konuyla ilgili açıklama yapan Audi sözcüsü de ''anlaşmanın ucunun açık olduğunu, ancak alımın 100 bin sterlin tutarındaki ilk bölümünün 4 otomobili içerdiğini'' bildirdi. 
     Prens'in resmi konutu St. James's Sarayı sözcüsü ise 4 otomobillik anlaşmanın varlığından haberdar olmadığını öne sürdü ve ''biz sadece Prens'in halen kullanmakta olduğu Vauxhall Omega marka otomobilinin yerine kullanılmak üzere bir otomobil almak için anlaştığını biliyoruz. Bu aracın alınmasına da Omegaların artık üretilmemesi yüzünden karar verildi. Zira Prens'in aradığı bütün özelliklerin Audi marka otomobilde olduğu tespit edildi'' dedi. 
     Sözcü, Prens'in ''İngiliz malları alınması'' çağrısının ise çiftçilere yönelik yayın organı ''Farmers' Weekly'' de yayınlandığını ve bu makalede otomobillerden değil, besin maddelerinden bahsedildiğini kaydetti. 
     





</TEXT>
</DOC>
