<DOC>
<DOCNO> 113301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo15.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Adanaspor maçı hazırlıkları... 
</HEADLINE>
<TEXT>

     Fenerbahçe, Adanaspor ile 18 Ekim Cuma günü yapacağı lig maçının hazırlıklarını sürdürdü. 
     Teknik direktör Werner Lorant yönetiminde, Samandıra Tesisleri'nde basına kapalı olarak gerçekleştirilen antrenmanda futbolcuların, koşu ve pas çalışmasının ardından dar alanda taktik ağırlıklı çalışma yaptıkları öğrenildi. İdmanda kalecilerin antrenör Nurettin Yıldız yönetiminde özel olarak çalıştırıldığı bildirildi. 
     Dünkü antrenmanda çift kale maçta oynayan Oktay, bugün idmana çıkmadı. Kulüp doktoru İsmail Başöz, Oktay'ın ayak tabanında sinir sıkışması olduğunu belirterek, ''Bu futbolcuya özel bir tedavi uyguluyoruz. Durumunu izleyeceğiz. Yarın da idmana çıkmayacak. Maç günü durumuna bakacağız'' dedi. 
     İstanbul'a dün gelen Revivo, bugün takımla birlikte çalışırken, antrenmanda, milli takımlarda bulunan futbolcuların yanısıra, sakatlıkları nedeniyle tedavileri süren Mustafa Doğan ve İsmail Güldüren yer almadı. 
     Sarı-lacivertliler, yarın basına kapalı yapacakları antrenmanla hazırlıklarını tamamlayacak. Bekar futbolcular bu akşam kampa girerken, diğer futbolcular yarın öğleden sonra tesislerde toplanıp, kampa katılacak. 
     Bu arada teknik direktör Werner Lorant, yarın saat 13.00'de Samandıra Tesisleri'nde basın toplantısı yapacak. 
     
     Adanaspor Cephesi 

     Adanaspor, deplasmanda yapacağı Fenerbahçe karşılaşmasına puan umuduyla eksiksiz hazırlanıyor. 
     Adanaspor Teknik Direktörü Bahri Kaya, Fenerbahçe'nin bireysel ve takım olarak her zaman iyi olduğunu, buna karşın deplasmanda kazanmalarının sürpriz sayılmaması gerektiğini söyledi. 
     Çıldırım Tesisleri'nde yapılan antrenmanda, hücum oyuncuları Ali Asım, Murat Bölükbaş, Necati, Gökmen, Pachola ve Mutlu'yu Fenerbahçe karşılaşmasına özel antrenmanla hazırlayan Kaya, ''Kaleci Rüştü'de sanıldığı gibi düşüş yok. Rüştü'yü geçmenin yollarını arayacağız'' diye konuştu. 
     Bu arada tedavisi süren Murat Özatak'ın da antrenmanlara katıldığı ve kafilenin İstanbul'a yarın uçakla gideceği bildirildi. 
     





</TEXT>
</DOC>
