<DOC>
<DOCNO> 103966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/yazar/altan.html </URL>
<DATE> 2002/08/26/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Peşrev Nargile bozuk çalıyordu 
</HEADLINE>
<TEXT>

     Peşrev Nargile bir ayağında mes, bir ayağında çizme, üstünde şalvar, belinde kalın kırmızı kuşak, içinde yamalı mintanla altın köstekli yelek, sırtında frak ceketi, başında kasket, bir elinde tespih, öteki elinde tenis raketiyle çıkageldi. 
     
     Bildiğimiz gibi mes Osmanlılığın, çizme bağımsızlık savaşının, şalvarla kırmızı kuşak Anadolu’yla Rumeli’nin, yamalı mintan halkın, altın köstekli yelek eşrafın, frak ceketi Atatürk devrimlerinin, kasket solun, tespih Müslümanlığın, tenis raketi de Avrupa kültürünün simgeleriydi... 
     
     Peşrev Nargile bizi tam olarak yansıtacak ulusal kılığımızın böyle olması gerektiğine inanıyordu. Valilerin, kaymakamların büyükelçilerle konsolosların, NATO ile Birleşmiş Milletler’deki temsilcilerimizin özellikle görevlerine bu kılıkla gitmelerini önerir dururdu. 
     Son zamanlarda omuzuna bir yayla bir de tirkeş asmıştı 
     - Onlar da akıncı atalarımızın simgesi, diyordu. 
     
     Bu gelişinde öteki omuzunda da otomatik bir tüfek vardı. 
     - Tüfek de ne oluyor, dedim, eskiden tüfek yoktu 
     Tüfeği hemen eline alıp şark şurk diye mekanizmasını açtı kapadı 
     - Gelişen demokrasimizde kışkırtıcı ajanların simgesi, dedi. 
     - Uzun zamandan beri görünmüyordun, nerelerdeydin 
     - Horoydoların fasaryasına bozuldum. Bangabozların çevirdiği filmde atomlayacak bir paçoz bulmak için dasnik bir halalım aradım. Hırbo elli sekiz çıktı. 
     - Ne diyorsun Peşrev Nargile, dedim, hiçbir şey anlamadım. 
     - Anlamazsın tabii, dedi, anlamazsın... 
     - Horoydo ne demek, Peşrev 
     - Horoydo, andavallı, aval, dilgoz, gebeş, düdük makarnası hırt, hışır, salos, tereyağı, yanbolu demek. 
     - Kimi kastediyorsun peki andavallı, gebeş, diye. 
     - Dünya görüşü benimkine uymayanları. 
     - Senin dünya görüşün biraz karmaşıktır benim bildiğim, yani giysilerin gibi. Frak ceketi, mes, yırtık mintan, tespih, tenis raketi falan... 
     - Benim dünya görüşüm tepeden tırnağa covino... Biz Amerika olmak için migrosa vermeyiz kimseyi... 
     - Anladıysam Arap olayım... 
     - Amerika olmak diyorum... Yani mangiz babası olmak... Migrosa vermek, başından savmak... Para pul için kimseyi atlatmayız, diyorum... Oysa Horoydoların hepsi o biçim. Kıçlarının kıllarıyla balık yakalıyor inekler. Bir de kürsülere çıkıp halkı paspallamaya kalkıyorlar. Kim güvenir onlara be. 
     - Horoydolar kim yahu 
     - Söyledik ya dünya görüşü benimkine uymayan ne kadar dilgoz varsa, hepsi... Şimdi mevsimi geldi, lodosu görünce karaya vurdular astikler. Ellerinde mikrofon bağırıp duruyorlar alanlarda... 
     - Haa anlıyorum, sen bazı siyasetçileri kastediyorsun... 
     - Ne siyasetçisi be, hepsi pangodoz onların. 
     - Pangodoz mu 
     - Yani kereste, kaşkaval... 
     - Sen nerden öğrendin bu dili Peşrev 
     - Derdimi daha iyi anlatıyorum böyle. Bir başladım mı döktürmeye, matiz ediyorum milleti. Allah belamı versin... 
     - Senin tuttuğun bir parti yok mu Şöyle dünya görüşüne uygun... 
     - Aslında yok abi... Ben polim yapıp racon kesenleri sevmem. Parti dediğin, önce beşliği açlıktan örümcek bağlayanları elden görecek... Ona inanırım ben. Gerisi pafyos. O biçim fişek, küpe sıçan düşürmez... Hacıbabası gavgasız dasniklerin... 
     - Dasnik de ne, hiç duymadım böyle söz... 
     - Esnaf demek yani... 
     - Üçkağıtçı anlamına mı 
     - Yok abi, dasnik, geyik demek... Senin anlayacağın pezevenk demek... 
     - Dur, ağzını bozma... Kim dasnik 
     - Halkı kazıklamak isteyenler... 
     - Anladım, sen politika dolandırıcılarına kızıyorsun... 
     - Kızıyorum, dünya görüşleri yok... 
     - Eveeeeet... Sence nasıl olmalı 
     - Elden görecek abi... Gariban kendine sokulunca, tayıncılık edip cızlamı çekmeyecek. Ben ona adam derim... Yoksa bunların hepsi tek kürek Yalova yapıyor... 
     - Benimle böyle bilmediğim deyimlerle konuşma Peşrev Nargile, tek kürek Yalova da ne demek 
     Tespih çekiyor yani 
     - Senin de tespihin var... Bu geleneksel bir şey bizde... 
     - Yok ağbi öyle değil... Lafla kendi kendini tatmin ediyor anlamına... Elarabasına biniyor. Milletin frikiğini görünce similyası dikiliyor itlerin... 
     - Similya mı 
     - Öyle ya, bombilisi yani... Hepsinin zekeriyasına edeyim... Yazık değil mi bu kadar insana... 
     - Az çok çakar gibi oldum. Horoydolara bozuluyorsun. Tuttuğun kimse de pek yok, hepsi dubaracı demek istiyorsun... 
     - Onun için bangabozlarla iş tutuyorum ben... Onların piyançolandığı yere tezgahı kurdun mu, saksafonuna sabahtan akşama lehimcilik yaptırırsın... 
     - Aferin bildiğin gibi olsun... Şey, peki kim bu bangabozlar. 
     - Arkası kalın olan pilakilerle mayınlar... Lüks otellerde her akşam eğlence. Bildiğin gibi değil çevirdikleri film. Fıstığını kullanırsan çok ekmek çıkıyor çok... Geçen akşam, belki pipoyu temizleriz derken matiz olduk onlarla... Bir de dümbelek düştü yanımıza, yolumuz, açmaza girdi. Biz ahlatı asilzade sanmıştık, meğer değilmiş. Sonunda bastık gaza, vapur gibi döndük eve. 
     - Senin dünya görüşün bu mu 
     - Yok abi, dünya görüşü kürsüde polim yaparken yani... Ben lafa bakmam, zulasında ne var ona bakarım. Garibana elden bir şey veriyor mu, vermiyor mu Gerisi mısır koçanı. Yoksa kanser ilacı üç hafızla dümenine bak... Allah ne verdiyse, bu ölümlü dünyada... 
     - Peşrev Nargile, senin ahlakın bozulmuş... Dünya görüşü diye beleşçilikle dilenciliği savunuyorsun... O olmazsa, kesecek enayiler arasında keyif çatmak hepsinden iyi, demeye getiriyorsun, doğru anlamış mıyım 
     - Tam öyle değil abi... Hani içim kararıyor bazen de öfkemden söylüyorum. Sözde herkes halkı düşündüğü iddiasında sonra bir de bakıyorsun ortalığa gencecik ölüler kırılmış, çiğnenmiş, perişan edilmiş insanlar kurşunlanmış çocuklar... Bu kadar çok seviyorlarsa halkı, elden bir şeyler versinler diyorum hani... Selam bile vermezler vallah billah... Öyleyse sat anasını iki hırboyu da sen biçimle... Alangirli bir hayat yaşa... 
     - Sıkma canını, karamsar olma... Bak mesden, çizmeden, yamalı mintandan, frak ceketinden, nereye geldik 
     - Kışkırtıcı ajana, gizli katile, sinsi piştova... 
     - Ona karşılık açık sözlü, altın yürekli, yiğit kişiler de az değil... Bozma kafanı... 
     - Bozmuyorum ama abi, her sabah gazetelere baktıkça keçilerin payandaları çözülüyor... Kahroluyorum, içimden duman etmek geliyor ortalığı. Daha iyi sövüp içimi boşaltmak için de, bu dili kullanıyorum... Vaktini aldım, haydi Allahısmarladık... 
     Peşrev Nargile çekip gitti... Bakakaldım ardından... Pek hak vermedim ama, galiba anladım durumunu... 
     - 
     Not 22 yıl önce yazılmış bir yazı... "Zurnada Peşrev Olmazödan... 
     
     







Din ve yenilenme 


Peşrev Nargile bozuk çalıyordu 


Seçim ve roketleme 


CHP, Baykal ve iç borç 


Baykal’a haksızlık yapılıyor 


Hoş geldiniz Erbakan Hoca 


Eymir’de Baykal turu 


Geçti Sami Geçti 


Derviş CHP’de yerini buldu galiba 


İçte bağımsız dışa bağımlı 


</TEXT>
</DOC>
