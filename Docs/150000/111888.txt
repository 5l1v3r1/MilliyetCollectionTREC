<DOC>
<DOCNO> 111888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur21.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas olayları hükümlüsünün babası Bakan'ı suçladı... 
</HEADLINE>
<TEXT>

     Başbakanlığa bağlı İnsan Hakları Eğitimi Ulusal Komitesi ve Beyaz Nokta Vakfı tarafından düzenlenen kompozisyon yarışmasında birinci olan ve ödüllendirilen Sivas olayları hükümlüsü Erkan Çetintaş'ın babası Nuri Çetintaş, ''Asıl insan haklarından sorumlu Devlet Bakanı Ali Doğan, yaptığı bu girişimle insan haklarını ihlal ettiğinin bilincinde değil mi ''dedi. 
     Nuri Çetintaş, gazetecilere yaptığı açıklamada, oğlunun ilkokul mezunu olarak cezaevine girdiğini belirterek, şunları kaydetti 
     ''Oğlum, cezaevine girdikten sonra, ortaokul ve liseyi bitirdi. Üniversite okumayı da istiyordu, ancak gücümüz yetmediğinden okutamadık. Oğlumuz cezaevinde böyle bir yarışma olduğunu ve katıldığını bize söyledi. Yarışmada birinci olmuş. Bize ödülünün törenle verileceği söylenmişti ama olmadı. Kazandığını bildiren yazı geldiğinde iki gün sevincimizden uyku uyumadık.'' İnsan Haklarından Sorumlu Devlet Bakanı Ali Doğan'ın oğlunun kazandığı ödülün iptal edilmesi girişimleri olduğunu hatırlatan Çetintaş, ''Asıl İnsan Haklarından Sorumlu Devlet Bakanı Ali Doğan, yaptığı bu girişimle insan haklarını ihlal ettiğinin bilincinde değil mi Biz kimlere güveniyormuşuz da haberimiz yokmuş'' diye konuştu. 
     Baba Nuri Çetintaş, oğlunun suçsuz olduğunu da iddia ederek, sözlerini şöyle tamamladı 
     ''Olaydan sonra, suçsuz olduğunu bildiğim için kendi ellerimle karakola götürmüştüm. Avukatları bizi kandırdı. Maddi gücümüz olsaydı bir başka avukat tutar ve oğlumu kurtarabilirdim.'' Başbakanlığa bağlı İnsan Hakları Eğitimi Ulusal Komitesi ve Beyaz Nokta Vakfı tarafından düzenlenen, cezaevi personeli ile hükümlü ve tutuklulara yönelik yapılan kompozisyon yarışmasında birinci olan Sivas olayları hükümlüsü Erkan Çetinbaş ödüllendirilmiş, Sivas olayları davasında idama mahkum olan ve Sivas E Tipi Kapalı Cezaevi'nde bulunan Çetintaş'ın ödülünü, Başbakanlık Uzman Yardımcısı Mehmet Altıntaş ile Beyaz Nokta Vakfı Müdürü Güler Yüksel, Sivas'a gelerek vermişti. 
     Sivas'ta 2 Temmuz 1993'de meydana gelen Madımak Oteli yangınında, 37 kişi hayatını kaybetmişti. 
     





</TEXT>
</DOC>
