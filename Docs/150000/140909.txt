<DOC>
<DOCNO> 140909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/siyaset/siy03.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan Vali’yi Aksu bağrına bastı 
</HEADLINE>
<TEXT>

İçişleri Bakanı Aksu, Şahabettin Harput’u tüm vali, kaymakam ve diğer personelin atanmasında söz sahibi yaptı 
     ANKARA Milliyet 

     İçişleri Bakanı Abdülkadir Aksu, bakanlıkta görevli müsteşar yardımcıları arasında yaptığı görev düzenlemesinde, irticai kesimlere yakınlığı nedeniyle tartışılan isim olan Şahabettin Harput’u çok önemli üç birimden sorumlu yaptı. Harput, Personel Genel Müdürlüğü, Mahalli İdareler Genel Müdürlüğü ve Hukuk Müşavirliği’nden sorumlu oldu. 
     Milliyet’in aldığı bilgiye göre, Aksu, geçen hafta sonunda müsteşar Muzaffer Ecemiş’e bağlı dört müsteşar yardımcısı arasında yeniden görev bölümü yaptı. Bakanlıkta faaliyet gösteren birimleri, müsteşar yardımcıları arasında paylaştıran Aksu, en çok dikkat çeken birimlerin başında gelen Personel Genel Müdürlüğü’nü, Cumhurbaşkanı Ahmet Necdet Sezer’in, "irticai kesimlere yakın olduğu" gerekçesiyle valiler kararnamesine alınmasını istememesinin ardından kendi onayı ile müsteşar yardımcısı olarak görevlendirdiği Harput’a bağladı. Böylece Harput, tüm vali, kaymakam ve diğer personelin atanması ve haklarındaki tasarruflarda söz sahibi konuma geldi. Harput’un İçişleri Bakanlığı’nda kazandığı konumun, irticai kadrolaşma iddialarını yeniden gündeme taşıyacağına işaret edildi. 
     Aksu, ayrıca Türkiye’deki tüm belediyelerin bağlı olduğu ve belediyelere ödeneklerin dağıtıldığı, belediyelerde merkezi kontrol, denetimlerin ve soruşturmaların yapıldığı Mahalli İdareler Genel Müdürlüğü’nü de Harput’a bağladı. 
     Bakanlık kulislerinde, yeni görevi konumuyla bakanlık içinde güçlenen Harput’un bir süre sonra Ecemiş’in yerine vek leten müsteşar olarak görevlendirileceği konuşulmaya başlandı. Harput, vek leten alacağı görevle İçişleri Bakanlığı’nda Aksu’dan sonra iki numaralı isim olacak. 
     
     BÇG raporlarına geçmişti 
     Şanlıurfa Valiliği yaptığı dönemde, 28 Şubat sürecinde devletteki irticai kadrolaşmayı izlemek üzere TSK bünyesinde kurulan Batı Çalışma Grubu’nun raporlarına geçen Harput, kamu binalarını tarikatlara kiralamakla da suçlanmıştı. 
     



 SİYASET 
















</TEXT>
</DOC>
