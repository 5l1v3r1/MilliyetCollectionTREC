<DOC>
<DOCNO> 136723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun19.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz Sadece bir mucize savaşı önleyebilir 
</HEADLINE>
<TEXT>

     Irak Başbakan Yardımcısı Tarık Aziz, ülkesine yönelik bir savaşı ancak bir mucizenin önleyebileceğini söyledi. 
     4 günlük resmi ziyareti çerçevesinde İtalya'nın başkenti Roma'da bulunan Aziz, İspanyol ABC gazetesi için verdiği demeçte, ''Bu, ABD tarafından kışkırtılmış bir savaştır. Ne olursa olsun ABD, planını icra etmeye kararlı'' dedi ve Irak rejiminin bunu önlemeye yetkin olmadığını söyledi. 
     Ülkesinin her gün 3 bin füzeyle bombalanacağını belirten Aziz, ''ABD Başkanı George Bush, Amerikan halkını değil, silah sanayinin yöneticilerini ve suç çetesini temsil ediyor'' dedi. 
     Aziz, ''ABD ve İsrail'in bölgeyi denetim altına almasını kolaylaştırmak amacıyla Bush'un sadece petrol zenginliklerini kontrol etmeyi değil, aynı zamanda Irak, Suriye, Suudi Arabistan'ı zayıf, kolay yönlendirilebilir ve bağımsızlıklarının devamını sağlamaya yetkin olmayan küçük ülkelere bölerek, haritayı yeniden çizmeyi istediğine ikna olduk'' dedi. 
     Bu savaşın İsrail'in çıkarlarına hizmet edeceğini söyleyen Aziz, bazı Avrupalı ülkelerin Amerikan yanlısı tavrıyla ilgili bir soru üzerine, ''İspanya gibi bazı ülkeler çok baskıya maruz kaldı ve bahşiş ve vaatler karşılığında söylemlerinde ABD'ye yaklaştılar. Bununla birlikte, İspanya durumunda olduğu gibi, Amerikan müttefiki ülkelerin halkları savaşa karşıdır'' açıklamasını yaptı. 
     





</TEXT>
</DOC>
