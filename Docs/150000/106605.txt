<DOC>
<DOCNO> 106605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur07.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'in kurtuluşunun 80. yılını kutluyoruz... 
</HEADLINE>
<TEXT>

     İzmir'in düşman işgalinden kurtuluşunun 80. yıldönümü törenlerle kutlanıyor. 
     İlk tören, Cumhuriyet Meydanı'ndaki Atatürk Anıtı'nın önünde düzenlendi. Törende, Vali Alaaddin Yüksel, Ege Ordu Komutanı Orgeneral Hurşit Tolon, Büyükşehir Belediye Başkanı Ahmet Piriştina, İzmir Cumhuriyet Başsavcısı İlhan Mesutoğlu ve diğer kamu kurum ve kuruluşları ile üniversiteler ve siyasi partilerin temsilcileri, Atatürk Anıtı'na çelenk koydular. 
     Atatürk ve şehitler için saygı duruşunda bulunulup İstiklal Marşı'nın okunmasının ardından, Büyükşehir Belediye Başkanı Ahmet Piriştina, Anıt Şeref Defteri'ni imzaladı. 
     Piriştina Anıt Şeref Defteri'ne, ''9 Eylül'ün yalnızca İzmir'in değil Türkiye'nin de bayramı olduğunu'' belirterek, 9 Eylül'ün yerel olmayıp ''ulusal bir bayram'' anlamı taşıdığına dikkati çekti. 
     
     9 EYLÜL'ÜN ÖNEMİ 
     Piriştina, 1919'un Mayıs'ında başlayan dramatik savaş yıllarının bitip, Türkiye için barış yıllarının başladığı gün olan 9 Eylül'ün, akıl ve insanlık dışı savaşçı ve istilacı anlayışın tasfiye edildiği kapıdan, Türkiye'nin çağdaş hayata adım attığı gün olduğunu kaydetti. 
     Piriştina, yazısında şu görüşlere yer verdi 
     ''9 Eylül, savaşçı ve istilacı anlayışa karşı, barışçı ve özgürlükçü anlayışın temsilcileri Mustafa Kemal ve arkadaşlarının kuracakları yeni Türkiye'nin yani modern toplum yapısının, çağcıl hayat tarzını atlama taşıdır. 9 Eylül'ün bugün bize ilham vermesi gereken bir önemli yönü Gazi Kemal ve arkadaşlarının, yalnızca bir savaş ve zaferin kahramanları olarak kalmayıp, birinci günden itibaren geçmişe değil geleceğe bakarak uygar, çağdaş toplumun kurulmasına ve ulusal bilince sahip bir halkın yaratılmasına girişmeleridir. Yani, 9 Eylül'ü bir olayın sonu gibi değil, sosyal, ekonomik, kültürel atılım için bir sıçrama tahtası olarak kabul etmeleridir. 
     Biz İzmirliler, her 9 Eylül'ü tıpkı Cumhuriyet'in kurucuları gibi kalkınma ve gelişmenin, daha genel bir söyleyişle, bir insanlık atılımının yönlendiricisi ateşleyicisi olarak benimsiyoruz.'' Tören kapsamında düzenlenen 3. İzmir 9 Eylül Yarı Maratonu'nun startını da Ahmet Piriştina verdi. 
     Törene, Güney Deniz Saha Komutanı Koramiral Yener Karahanoğlu, Hava Eğitim Komutanı Korgeneral Hasan Aksay, rektörler, bazı İzmir milletvekilleri, siyasi parti temsilcileri, İzmir Gazeteciler Cemiyeti Başkanı Erol Akıncılar, Baro Başkanı Noyan Özkan, Marmara Depremi sırasında İzmir Büyükşehir Belediyesi'nin katkıda bulunduğu Gölcük Belediyesi Başkanı İsmail Barış, TSK mensupları ve vatandaşlar katıldılar. 
     





</TEXT>
</DOC>
