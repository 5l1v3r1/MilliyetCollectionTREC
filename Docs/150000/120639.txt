<DOC>
<DOCNO> 120639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur02.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İdamdan müebbete... 
</HEADLINE>
<TEXT>

     Diyarbakır Devlet Güvenlik Mahkemelerinde yargılanarak mahkum olan 180 terör örgütü mensubu hakkındaki idam cezaları, müebbet ağır hapis cezasına çevrildi. 
     Alınan bilgiye göre, AB Uyum Yasaları'nın TBMM'de kabul edilmesinden sonra, daha önce Diyarbakır 1, 2, 3 ve 4 nolu DGM'lerde terör örgütü PKK ve Hizbullah mensubu olmaktan ve çeşitli terör suçlarına karışmaktan yargılanarak TCK'nın 125 ve 146 1 maddeleri gereğince idam cezasına çarptırılan sanıkların dosyalarının incelemesi yapıldı. 
     İnceleme sonucu, AB Uyum Yasaları çerçevesinde idam cezasının kaldırılmasıyla 180 kişi hakkında verilen idam cezası, müebbet ağır hapis cezasına dönüştürüldü. 
     Cezası müebbet ağır hapse çevrilenler arasında, Irak'ın Kuzeyi'nde düzenlenen operasyonla yakalanarak Türkiye'ye getirilen Şemdin Sakık ve kardeşi Arif Sakık ile terör örgütü Hizbullah adına Diyarbakır'da iki kişiyi öldürdüğü, Bismil İlçesi'nde de 1 polis memurunu yaraladığı gerekçesiyle mahkum olan Edip Balık da bulunuyor. 
     





</TEXT>
</DOC>
