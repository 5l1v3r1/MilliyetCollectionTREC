<DOC>
<DOCNO> 108528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur01.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardinlilerin operayla ilk randevusuna yağmur engel oldu 
</HEADLINE>
<TEXT>

     Mardinlilerin opera ve baleyle tanıştığı ilk konser, yağmur engeline takıldı. 
     Devlet Opera ve Balesi'nin DOB Mardin'deki Kasımiye Medresesi'nde düzenlenen konserinde orkestra ve sanatçılar yerlerini alır almaz yağmur çiselemeye başladı. 
     Sanatçılar enstrümanlarını alıp içeri girerek bir süre yağmurun dinmesini beklediler. 
     Bu arada konseri düzenleyen Mardin Eğitim Geliştirme Vakfı Başkanı İbrahim Özden, Mardinlileri, ''Buraya 160 güzide sanatçımız geldi. 
     Saatlerce de olsa onları bekleyelim, yerimizi kaybetmeyelim'' sözleriyle beklemeye davet etti. 
     Mardinliler yağmura rağmen yerlerini terk etmeyerek sanatçıların yeniden konsere başlamalarını sabırla beklediler. 
     Sanatçılar 4-5 kez yerlerini almalarına karşın yağmur devam etti. 
     Yağmurun bir ara kesilmesi üzerine sanatçılar Carl Orff'un ''Carmina Burana'' Bizet'nin ''Carmen'', Hacı Bekov'un ''Arşın Malalan'', Selman Ada'nın ''Ali Baba ve Kırk Haremiler'' adlı yapıtlarını seslendirdi. 
     Verdi'nin ''Nabucco'' adlı yapıtından ''Esirler Korosu'' adlı bölüm seslendirilmeye başlandığında sanatçılar yeniden yağmurun azizliğine uğradı. Bunun üzerine Şef Rengim Gökmen sanatseverlere konseri yarıda bırakmak zorunda olduklarını söyledi. 
     Gökmen, Mardinlileri yarın Cumhuriyet Meydanı'nda düzenlenecek olan konsere davet ederek, ''Sizleri yarın Cumhuriyet Meydanı'na bekliyoruz, bizi affetmenizi istiyoruz'' dedi. 
     Konsere, Cumhurbaşkanlığı Genel Sekreteri Kemal Nehrozoğlu, DOB Genel Müdürü Remzi Buharalı ve çok sayıda sanatsever geldi. 
     





</TEXT>
</DOC>
