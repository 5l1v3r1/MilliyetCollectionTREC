<DOC>
<DOCNO> 110796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo19.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a Saraybosna'da büyük ilgi... 
</HEADLINE>
<TEXT>

     UEFA Kupası 1. tur rövanş maçında, Bosna-Hersek'in FK Sarajevo takımıyla karşılaşacak Beşiktaş, bu ülkeye geldi. 
     Beşiktaş kafilesini taşıyan uçak, TSİ 13.00'te Saraybosna Uluslararası Havalimanı'na indi. Kafilede, sakatlıkları süren Tümer, Bayram, göz nezlesi olan Pascal Nouma ile henüz hazır olmayan İlhan Mansız, Saraybosna'ya getirilmedi. Kafilede ayrıca, kulüp başkanı Serdar Bilgili, asbaşkan Yıldırım Demirören ile diğer yöneticiler de yer aldı. 
     Siyah-beyazlı kafileyi Saraybosna'da, kalabalık bir taraftar grubu karşıladı. İngiltere'den ve Budapeşte'den gelen Macaristan Beşiktaşlılar Derneği Başkanı ve yöneticileri, kulüp başkanı Serdar Bilgili ve menajer Sinan Engin'e çiçek verdi. 
     Beşiktaş, Saraybosna Holiday Inn Otel'de kamp yapacak. Kulüp başkanı ve yönetim kurulu üyelerine Türkiye'nin Saraybosna Büyükelçisi tarafından akşam saatlerinde bir resepsiyon verilecek. 
     Beşiktaş, bu akşam maçın yapılacağı statta bir antrenman gerçekleştirecek. Saraybosna'da maça büyük ilgi olduğu gözlenirken, biletlerin 10-15 Bosna-Hersek Markı'na 5-7.5 Euro arasında satışa sunulduğu öğrenildi. Siyah-beyazlılara, statta yaklaşık 5 bin kişilik yer ayrıldı. 
     





</TEXT>
</DOC>
