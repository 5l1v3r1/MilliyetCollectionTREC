<DOC>
<DOCNO> 104705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur22.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dilek Sabancı politikaya girmeyeceğini açıkladı 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı'nın kızı ve Türkiye Zihinsel Engelli Sporcular Federasyonu Asbaşkanı Dilek Sabancı, politikaya girmeyeceğini açıkladı. 
     Yeni Türkiye Partisi'ne YTP katılacaklar arasında adı geçen Dilek Sabancı, yaptığı yazılı açıklamada, özürlülere daha iyi yaşam sağlanması ve özürlülerin parlamentoda daha iyi temsil edilmesi gayesi taşıdığını belirterek, ''Bu amaçla bir partiye girsem mi diye düşündüm. Ancak bir partiye girmeden de bu konuda hizmet edebileceğime inandım'' dedi. 
     Özürlüler konusundaki çalışmalarına yoğun bir şekilde devam ettiğini belirten Dilek Sabancı, açıklamasında şunları kaydetti 
     ''Bu sıralar Amerika'daki ünlü Kennedy ailesi ile birlikte özürlüler konusunda bir vakıf kurma girişimim var. Daha verimli işler yapmak için çalışıyorum. Dolayısıyla vaktimi buraya harcamamın daha doğru olacağına karar verdim. Bu nedenle de politikaya girmeyi düşünmüyorum. 
     Bu vesile ile belirtmek isterim ki tüm partilerin özürlülere programlarında gereken önemi vermeleri ve parlamentomuzun da özürlülere daha çok sahip çıkması en büyük dileğimdir.'' 
     





</TEXT>
</DOC>
