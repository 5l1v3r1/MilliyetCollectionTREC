<DOC>
<DOCNO> 124616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sondun08.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını bugün şunları yazdı... 
</HEADLINE>
<TEXT>

     Avrupa Birliği'nin Kopenhag doruğundan sonra, İngiliz basınında Türkiye ile ilgili haber ve yorumlara geniş yer verildi. 
     The Independent gazetesinin yorumunda, ''Türkiye, öfkesini önyargılı AB liderlerine yöneltti'' denilerek, ''Ankara'nın müttefiklerinin, doruktan sonraki hayal kırıklığından fazla gerçekçi olmayan beklentilerin oluşmasına yol açan hükümeti sorumlu tuttukları'' öne sürüldü. 
     Bir AB ülkesi diplomatının, ''Sonuçta Türkiye Avrupa Birliği'ne birkaç yıl önce beklendiğinden çok daha fazla yakınlaşmış oldu'' yolundaki sözlerini aktaran gazete, Kıbrıs'ta 2004 yılı öncesinde anlaşma sağlanması umutlarının ise sonuçsuz kaldığını yazdı. 
     The Times gazetesinin başyazısında da ''AB doruğunun çok önemli bir müttefiki kızdırdığı'' belirtilerek, Kıbrıs'ta anlaşma umutlarının ''inatçılık, pazarlıkçılık gibi bilinen nedenlerle'' sonuçsuz kaldığı ve bunun, ''bir üyenin kabulüyle AB'ye istikrarsızlık ithal edilmesi korkularının canlandırıldığı'' ifade edildi. 
     Bu konuda Türkiye'nin işbirliği ve iyi niyetinin Avrupa çıkarları açısından büyük önem taşıdığı kaydedilen yazıda, ''Bu da diğer birçok neden gibi Türkiye'nin üyeliğini son derece hayati kılan bir neden'' denildi. 
     Türkiye'nin yaptığı reformlara dikkat çekilen yazıda, ''Bu nedenlerle 40 yıl önce başvuru yapmış olan Türkiye, olumlu ve erken verilmiş bir yanıtı hak ediyordu'' ifadesi kullanıldı. 
     
     ''UMUTLAR HALA CANLI'' 

     Financial Times gazetesinin başyazısında ise ''Türkiye'nin uğradığı hayal kırıklığını sindirmeye çalıştığı'' belirtilerek, Kıbrıs'ta çözüm ve AB üyeliği umutlarının hala canlı olduğu kaydedildi. Yazıda, ''Ancak bunun için dikkatli ve özenli bir diplomasi yürütülmesi gerekiyor'' denildi. 
     Avrupa'nın çok daha iyisini yapabilecekken yapmadığı kaydedilen yazıda, Fransa gibi bazı ülkelerin kendi kamuoylarından kortuğu ifade edildi. 
     Guardian gazetesinin yorumunda da AB liderlerinin, birliğin Hıristiyan kulübü olmadığını gösterme şansını ellerinden kaçırdığı belirtilerek, Kopenhag'da Avrupalı liderlerin, Türkiye'nin üyelik talebini ciddiye almaları gerektiğini anladıkları kaydedildi. 
     The Daily Telegraph gazetesi de Avrupa'nın ABD Başkanı George Bush'un da bu yöndeki ricalarını geri çevirdiğini yazdı. 
     Gazetenin ''Beklemedeki aday'' başlıklı yazısında, ''2003'te müzakere tarihi bekleyen ve bunun için jet hızıyla reformlar yapan Türkiye'nin, ancak bir sonraki yıla randevu alabildiği, ancak bundan çok büyük üzüntü duymaması gerektiği'' ifade edildi. 
     ''Avrupa'nın fakir kesiminden 75 milyon kişiyi içine sindirmeye hazırlanan AB'nin, daha da fakir bir 70 milyonu daha içine almasının beklenemeyeceği'' öne sürülen yazıda, ''Üstelik bu 70 milyonluk nüfus Müslüman ve topraklarının büyük bölümü Avrupa'nın dışında'' denildi. 
     
</TEXT>
</DOC>
