<DOC>
<DOCNO> 120812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur11.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan 109. Madde gündemimizde değil 
</HEADLINE>
<TEXT>

     AK Parti Genel Başkanı Recep Tayyip Erdoğan, kendisinin Başbakan olabilmesi ile ilgili ortada anormal bir durumun bulunduğunu, bu durumun normale dönmesinin siyasi iradenin görevi olduğunu kaydederek, ''Bu konuyu siyasi irade yaparken en yumuşak geçiş, uzlaşmacı geçiş ne ise bununla yapmalıdır'' dedi. 
     Erdoğan, CNN Türk'te canlı yayınlanan ''Cafe Siyaset'' programına katılarak, gazeteciler Murat Yetkin ve Mete Belovacıklı'nın sorularını yanıtladı. 
     Avrupa Birliği'ne AB üye ülkelere yaptığı temaslar hakkında bilgi veren Erdoğan, şu ana kadar 7 ülkeyi ziyaret ettiğini anımsatarak, temaslarında bu ülkeleri Türkiye'nin AB'ye girmesi konusunda samimi gördüğünü anlattı. 
     İtalya'yı, Türkiye'nin müzakere tarihi alması konusunda samimi gördüğünü ifade eden Erdoğan, Yunanistan'dan da bu konuda sıcak mesajlar aldığını söyledi. Temasları sonucunda Almanya hariç tüm ülkeleri samimi gördüklerini belirten Erdoğan, ''Almanya'da, tarih için tarih verilmesi konusu var. Almanya Başbakanı Gerhard Schröder, tarih için tarih dedi. Ona Almanya'da 2.5 milyon Türk yaşıyor dedim'' diye konuştu. 
     
     MEDENİYETLER ARASINDA UZLAŞMA 

     ''Bizim artık zaman kaybına tahammülüz yok. 40 yıldır çalışan bir ülkeye, hazır değilsiniz demek samimi değil'' diyen Erdoğan, Türkiye'nin AB'ye girmesiyle halkının büyük bir çoğunluğu müslüman olan Türkiye'nin, müslüman dünyasına bir mesaj vereceğini söyledi. Erdoğan, şöyle devam etti 
     ''AB'ye bakış ve Hıristiyan dünyasına bakış değişecektir. İslam ve demokrasinin bir arada nasıl yaşanabilir olduğuna bir model olarak Türkiye, burada çok önemli bir örnek teşkil edecektir. Kısacası bu, medeniyetler arasında bir çatışmayı değil, medeniyetler arasında bir uzlaşmayı, bütünleşmeyi getirecektir. Dünya bir medeniyetler çatışmasına bu vesileyle yataklık etmemeli. Türkiye bu dönemde dünyaya bu modeli takdim etmenin tek namzedi durumundadır.'' 
     
     KIBRIS 

     Erdoğan, Kıbrıs konusuyla ilgili görüşlerinin, devlet politikasından çok bir hükümet politikasını yansıttığının söylenmesi üzerine, ''Devlet politikaları değişmez diye bir şey yok. Asıl olan ülkenin menfaatleridir. Hükümetler kurulur, bu hükümetler kurulduğu zaman halkına bazı vaatler verir. Devletin politikalarını da kendi politikasıyla uyumlu hale getirecektir'' dedi. 
     Türkiye'nin uzun yıllardır Kıbrıs süreciyle ilgili bir sonuca varamadığını ifade eden Erdoğan, şunları kaydetti 
     ''Ben, Kuzey Kıbrıs'ta yaşayan Türkler'in yaşam standardını, mutluluğunu düşünüyorum. Güney'de bir yükselme söz konusu ama Kuzey'de bu yok. Bunu çözebilmek için Türkiye'nin çok ciddi bir adım atması gerekiyor. Eşit, egemen iki kurucu devlete dayalı tek devlet. Ondan sonra diğer meseleler tartışılır. 
     Ver kurtul diye bir mantık var mı Bunu kabul etmek mümkün değil. Karşılıklı özveri olsun, biz de yaklaşalım onlar da bize yaklaşsın. Oturalım konuşalım. Ama sen şimdi kalkar gelir de Karpaz'ı ver diyeceksin , Karpaz verilmez, Güzelyurt'u vereceksin . Niye vereyim ben sana Güzelyurt'u '' 
     
     ''20 YIL ÖNCE AB'YE KARŞIYDIM'' 

     AK Parti'nin ve kendisinin önceki yıllara göre değişip değişmediği yönündeki soruları yanıtlarken de Erdoğan, kendisinin 20 yıl önce AB'ye karşı olduğunu belirtti. Erdoğan, ''O zaman AB Türkiye'ye karşı yaklaşım tarzı itibarıyla bizi acaba bir pazar olarak mı görüyor diye bakıyordum. Ama bugün öyle bakmıyorum'' dedi. 
     
     ERDOĞAN, BAŞBAKAN OLACAK MI 

     Kendisinin Başbakan olabilmesi ile ilgili yasal düzenlemelere ilişkin sorular üzerine de Erdoğan, şunları söyledi 
     ''Şu anda Başbakan seçiminde de biz şunu getirebiliriz, şu getirilebilir derken, birçok hukuk adamının, teorisyenin ortak kanaati şu Seçimi kazanan bir siyasi parti var ama genel başkanı milletvekili seçilemedi. Onun Parlamento'da, icrada olmayışı ister istemez kamu vicdanını, milli iradeyi olumsuz etkiliyor. Kamu vicdanı onunla bütünleşmiş, bu kamu vicdanını yaralamaz mı '' Erdoğan, milletvekili olmasını engelleyen Anayasa'nın 76. maddesinin değiştirilerek, bu arada seçim kanununda da bir değişiklik yaparak ve bir an önce ara seçimi öne alarak durumunu düzeltme yoluna gitmenin daha uygun olup olmayacağı sorusuna karşılık, Anayasa'nın 109. maddesinin değiştirilmesi konusunu kendisinin değil, basın mensuplarının gündeme getirdiğini belirtti. 
     
     "109. MADDE GÜNDEMİMİZDE DEĞİL'' 

     ''Benim bu konuyla ilgim yok, gündemimizde de değil'' diyen Erdoğan, şöyle devam etti 
     ''Siz 109'un ideal bir noktaya gelmesini soruyorsanız, ben düşüncemi şöyle açıklarım Anayasa ve kanunlar yasama organı tarafından değiştirilir. Bunlar olmazsa olmaz değişmezler değildir. Bütün mesele bunu yaparken, azami derecede bir uzlaşmayı sağlamak. Buna dikkat etmekte fayda var. Kaldı ki, bizim Anayasamız sizden değişiklik için 3'te 2 gibi bir rakam istiyor. Şimdi bunun sağlanması, kamu vicdanının talebine siyasi iradenin bir cevap vermesidir. Siyasi irade bu cevabı milli irade istikametinde ve milli iradenin isteği doğrultusunda kullanmak zorundadır. Milli irade o zaman rahatlayacaktır. Ama biz bunu yapmayıp da mesela kişiye özgü kanun çıkarılmaz ve kişiye özgü yasak da konmaz. 
     Ben 76. maddeye soğuk bakan biri değilim ama ara seçim işini olmaza sürüklemek... Bunu olmaza sürükleyeceğine, belediyede yapılanı yap, yedek liste koy, bunu yapınca ara seçimi ortadan kaldırırsınız. Milletvekili seçimlerinde şahıstan çok parti oyu alıyor.'' 
     
     ''ANORMAL DURUM NORMALE DÖNMELİ'' 

     Şu anda kendisinin başbakan olabilmesi ile ilgili ortada anormal bir durum olduğunu ifade eden Erdoğan, ''Bu anormal durumu normale döndürme gayretleri siyasi iradenin görevidir. Bu konuyu siyasi irade yaparken en yumuşak geçiş ne ise bununla yapmalıdır, uzlaşmacı geçiş ne ise bununla yapmalıdır'' dedi. 
     Bu konuda aceleci olmadıklarını, süre belirleme gibi düşünceleri olmadığını vurgulayan Erdoğan, birinci derecede ülkenin acil sorunlarını süratle çözmek gerektiğini bildirdi. 
     
     DOKUNULMAZLIK SENEYE 

     Hükümet programında dokunulmazlığın kaldırılması konusunun yer almadığının hatırlatılması üzerine, Erdoğan, ''Bu konuyu ilk birinci yılda düşünmüyoruz'' dedi. 
     Meclis'te yargı süreci devam eden insanlar bulunduğunu, yargı süreci devam eden insanları suçlu gibi nitelemenin çirkin olduğunu ifade eden Erdoğan, ''Sizin partinizde de Albayraklar davasından yargılanan 6 kişi var'' sözleri üzerine de, ''Bunların hepsi Danıştay 2. Dairesi'nde reddedilmiş davalar. Tüm bunlara rağmen daha sonra çok farklı bir maddeyle bu arkadaşlarım hakkında dava açıldı. Devam eden mahkemeleri olan bu arkadaşları suçluymuş gibi göstermek yanlış'' diye konuştu. 
     Bir başka soru üzerine de, CHP'nin hükümete güvenoyu vermeyeceği yönündeki açıklamasının kendisini üzdüğünü kaydeden Erdoğan, şunları söyledi 
     ''Özellikle güvenoyu ile alakalı daha program okunmadan yapılan açıklama beni çok üzdü. 4 tane yargılanan bakanın olduğu bir programı biz kesinlikle destekleyemeyiz dediler. Yargılanmak başka şey, suçlu olmak başka şey. Programı dinlemeden, program hakkında bir neticeye, kanıya varmak, önyargıyla yaklaşım döneminin başladığını gösteriyor. Bu doğru değil, siyaset, politika bu değil.'' 

     
</TEXT>
</DOC>
