<DOC>
<DOCNO> 106156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sontur22.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de "Tır ile kampanya" dönemi başlıyor... 
</HEADLINE>
<TEXT>

     CHP'nin İngiltere'den kiralık getirttiği TIR, yarın yapılacak olan Hatay mitinginde ilk kez kullanılacak. Miting alanında 65 metrekare alanı olan bir platforma dönüşebilen ve yüksekliği ayarlanabilen TIR'ın yarın yapılacak miting için maliyetinin 10 bin dolar olduğu belirtildi. 
     CHP Genel Saymanı Mahmut Yıldız, seçim kampanyasında kullanılmak üzere 3 adet TIR kiralamayı planladıklarını belirtirken, Hatay mitingi için öncelikle 1 TIR getirtildiğini söyledi. 
     CHP Genel Başkanı Deniz Baykal'ın yapacağı mitinglerin kesinlik kazanmasından sonra diğer TIR'ları getirtip getirtmeyeceklerine karar vereceklerini kaydeden Mahmut Yıldız, TIR için miting başına ödeme yapacaklarını belirtti. 
     Yıldız, kullanılacak teknik özelliklere göre ödeme miktarının değişebileceğine dikkat çekerek, ''Hatay mitinginde televizyonların canlı yayın yapmalarına olanak tanıyacak uydu bağlantısı ve dev ekran kullanılacağı için 10 bin dolar ödeme yapacağız. Bu özellikler kullanılmazsa ödenecek miktar 6 bin dolara kadar düşüyor'' dedi. 
     Mahmut Yıldız'ın verdiği bilgiye göre, Hatay mitingini canlı yayınlayabilmeleri için televizyon kanallarına uydu şifresi verildi. Miting alanında 65 metrekare alanı olan bir platforma dönüşebilen, TIR'ın yüksekliği ayarlanabiliyor. TIR'ın yüksekliği 70 santimetre ile 1 metre 70 santimetre arasında istenilen düzeye getirilebiliyor. TIR'ın üzerinde dev ekranın yanısıra çok güçlü bir ses düzeni de bulunuyor. 
     TIR'da sürekli olarak 5-6 İngiliz personelin bulunduğu ve mitinglerde Türkiye'den teknik personelin eklenmesiyle sayının 35'e kadar yükselebildiği kaydedildi. 
     





</TEXT>
</DOC>
