<DOC>
<DOCNO> 100376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur16.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe kapatıldı. İşçilerin eylemi sürüyor... 
</HEADLINE>
<TEXT>

     Türkiye Şişe ve Cam Fabrikaları A.Ş. Paşabahçe Fabrikası'nda çalışan işçilerin işyerini terketmeme eylemi sürüyor. 
     Kristal-İş Sendikası Paşabahçe Şubesi İşyeri Baştemsilcisi Muammer Aydınoğlu, basın mensuplarının, fabrikanın dün itibariyle kapatılmasının ardından Paşabahçe Cam Sanayii ve Ticaret A.Ş'nin bugün gazetelerde yer alan ve yeni iş olanakları önerdiği ''Paşabahçe Beykoz Fabrikası işçilerine duyuru'' metnine ilişkin sorularını yanıtladı. 
     Bu zamana kadar işçilerin tüm ücret ve yararlandığı hakların, sendikanın vasıtası ve önerisiyle elde edildiğini anlatan Aydınoğlu, şunları söyledi 
     ''Fedakarlık yaptığımız, sıfır zam aldığımız dönemlerde dahi sendikamızın inisiyatifinde olmuşsa herşey, bu gelinen noktada şu yapılan tebligat, uyarılar, duyurular, bunlar direkt kamuoyuna, halka değil, emniyet boyutunda aracılarla değil, bu direkt sendikamızla oturulur konuşulur. İşçiler olarak da bizim burada istediğimiz sendikamızla konuşulmasıdır. Kurallar neyse sendikayla oturulup konuşulur. Sendikamızın inisiyatifinde gerçekleşir.'' Aydınoğlu, ''Duyuruda önerilenlere inanıyor musunuz '' sorusu üzerine de, bu önerilerde kimin nereye, ne şekilde, hangi şartlarda gideceği, iş garantisi boyutu ve içeriği bulunmadığını savunarak, ''Bu sadece kamuoyunda destek almak boyutuyla yazılmış bir duyuru gibidir. Tüm çalışanların hakkına saygı duyup, mağdur etmemekse neden, tüm çalışanlar için tek elden hareket edilmesi için konuşulacak tek yetkili kurum sendikadır'' diye konuştu. 
     
     İNSAN ZİNCİRİ OLUŞTURULACAK 

     Bu arada, Kristal-İş Sendikası'ndan yapılan yazılı açıklamada, fabrikanın kapatılmasını protesto için Paşabahçelilerin bu akşam saat 21.00'de, mahalle yürüyüşünün ardından fabrika etrafında ''insan zinciri'' oluşturacakları bildirildi. 
     Açıklamada, ayrıca, Şişe-Cam'a bağlı diğer cam fabrikalarında mesai sonrası bekleme protestosunun sürdüğü ve işçilerin vardiya sonrası 2'şer saat süreyle işyerlerinde bekledikleri ifade edildi. 
     





</TEXT>
</DOC>
