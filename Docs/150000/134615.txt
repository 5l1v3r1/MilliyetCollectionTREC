<DOC>
<DOCNO> 134615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko06.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen, transit taşımacılık ücretlerinin düşürülmesini istedi... 
</HEADLINE>
<TEXT>

     Devlet Bakanı Kürşad Tüzmen, Suriye Ulaştırma Bakanı Mekrem Obeyd'den, ihracatçıların en büyük şikayetleri arasında yer alan transit taşımacılık ücretlerinin düşürülmesini ve ayakbastı parasının kaldırılmasını istedi. 
     Bakan Tüzmen, Suriye'deki temasları kapsamında Obeyd ile bu sabah biraraya gelerek, Türk tarafının, ilişkilerin geliştirilmesi için engel olarak gördüğü çeşitli konuları dile getirdi. 
     Transit taşımacılık ücretlerinin yüksek olduğunu ve bunların ticari ilişkilerin daha da gelişmesini engellediğini anlatan Tüzmen, ayakbastı parasının da kalkması gerektiğini bildirdi. 
     Bunların yapılması durumunda ticari ilişkilerin daha da artacağına işaret eden Tüzmen, Suriye'deki kara taşımacılığı ihalelerinde Türk firmalarına kolaylık sağlanması gerektiğini kaydetti. 
     Tüzmen, ayrıca 60 milyon dolar değerinde lokomotif alımı ve 89 milyon değerindeki vagon alımı kapsamında da Türk şirketlerinin tercih edilmesi dileğinde bulundu, büyük hacimli otobüs alımı ihalesi ile Lazkiye Limanı rehabilitasyon ihalesinde de Türk şirketlerine kolaylık gösterilmesini talep etti. 
     
     ŞİKAYET KONUSU TARİFELER 
     Alınan bilgiye göre, yapılan transit taşımalarda Suriye makamlarınca tek taraflı bir şekilde toprakbastı ücreti olarak 102 dolar, konvoy ücreti olarak 58 dolar, akaryakıt fiyat farkı olarak 116 dolar ile malın fatura bedeli üzerinden ve aracın varış ülkesine göre değişen bedellerde harçlar alınıyor. 
     Ayrıca, aracın transit olarak dönüşünde geçiş ücreti olarak 11 dolar, mazot farkı parası olarak 116 dolar ve konvoy ücreti olarak 58 dolar olmak üzere toplam 185 dolar alınıyor. 
     Türkiye ise transit taşımalarda taşıt-kilometre başına 0.05 euro, boş araçlardan da 47 euro talep ediyor. 
     Suriye'ye yapılan taşımalarda toprakbastı ücreti olarak 102 dolar, konvoy ücreti olarak 33 dolar ve akaryakıt fiyat farkı olarak da 116 dolar alınıyor. Ayrıca mal bedeli üzerinden yüzde 0.2-0.5 arasında değişen oranlarda farklı ücretler talep ediliyor. 
     Buna karşılık ikili taşımalarda Türkiye tarafı, hiçbir ücret almıyor. 
     





</TEXT>
</DOC>
