<DOC>
<DOCNO> 149384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo23.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay deprem kurbanı... 
</HEADLINE>
<TEXT>

     Altay Kulübü Başkanı Ahmet Taşpınar, 10 Nisan Perşembe günü saat 03.40'da İzmir'de meydana gelen 5.6 büyüklüğündeki depremin, oyuncularının konsantrasyonunu olumsuz yönde etkilediğini bildirdi. 
     Fenerbahçe ve Elazığspor maçlarıyla iyi bir çıkış yakalayarak düşme hattından uzaklaşan Altay'da, Galatasaray'dan alınan 5-0'lık farklı yenilginin üzüntüsü yaşanıyor. 
     Kulüp başkanı Ahmet Taşpınar, Elazığspor karşısında ortaya koyulan futbol ve gelen farklı skordan sonra Galatasaray karşısına puan almak için çıktıklarını ancak sahadan beklemedikleri bir skorla ayrıldıklarını söyledi. 
     Siyah-beyazlı oyuncuların kampa girdiği gece meydana gelen depremin oyuncularını uykusuz bıraktığını belirten Taşpınar, şöyle konuştu 
     ''Elbetteki, farklı mağlubiyetin tek nedeni gösterilemez ama İzmir'de yaşadığımız deprem, oyuncularımızın konsantrasyonunu olumsuz yönde etkiledi. Takım oyunu oynayamadık. Oyuncularımızın kendilerini ön plana çıkarma istekleri de yenilgide etkili oldu.'' Galatasaray'ın kendilerinin rakibi olmadığını kaydeden Taşpınar, ''Lig henüz bitmiş değil. Almamız gereken 8 puan daha var. Bizim için Adanaspor maçı çok önemli. Oyuncularımız da bu 8 puanı alacak güçteler'' diye konuştu. 
     





</TEXT>
</DOC>
