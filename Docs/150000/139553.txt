<DOC>
<DOCNO> 139553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/ekonomi/eko02.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz gelirinde beyan sınırı 20 milyar liraya çıkıyor... 
</HEADLINE>
<TEXT>

Maliye Bakanlığı’nın hazırladığı birinci vergi reformu paketi’nde, beyan edilecek faiz gelirleri için sınır 8.5 milyardan 20 milyar liraya çıkarılıyor 
     Maliye Bakanlığı’nın hazırladığı yeni vergi reformu paketinde, faiz gelirlerinde beyan sınırı 20 milyar lira olarak belirleniyor. Gelir vergisi tarifesi ve buna bağlı olarak geçici vergi oranlarında değişiklik öngörülüyor. 
     Gelirler Genel Müdürlüğü’nde hazırlıkları süren reform paketinde faiz gelirlerinin beyanı ile ilgili esaslar değişiyor. Mevduat faizi ve repo gelirleri de beyan kapsamına alınıyor. Ancak beyan sınırı halen uygulanmakta olan 8.5 milyar liradan 20 milyar liraya çıkarılıyor. Bu miktarın üzerinde vergi geliri olanlar beyanname verip, normal gelir vergisi dilimine göre vergi ödeyecekler. 
     
     Vergi dilimlerinde üç seçenek 
     Gelir vergisi dilimlerinde üç alternatif üzerinde duruluyor. Birincisi, gelir vergisi oranlarının şimdiki gibi yüzde 15’ten başlaması, 5’er puan artarak yüzde 40 ya da 45’te bitmesi, ilk dilimin de yine 5 milyar olarak uygulanması ikincisi oranların yüzde 16’dan başlayarak 4’er puan artışla yüzde 46’da bitmesi, üçüncü alternatif ise ilk oranın yüzde 20 olması ve yüzde 40 - 45’te bitmesi. Ancak ilk vergi diliminin de 10 milyar olması seçenekleri değerlendiriliyor. Tarifede değişikliğe gidilirse, geçici vergi oranları da değişecek. 
     İşçi ve memurlara indirimli tarife mi uygulanacağı, normal tarifeye mi sokulacakları henüz netleşmedi. Özel tarifeye devam edilmesi üzerinde durulurken, bu ihtimal nedeniyle özel indirimin 45 milyondan 130 milyon liraya çıkarılması bir kenara bırakıldı. Maliyeciler, normal gelir vergisi tarifesi içine alınmaları halinde özel indirimde artış olayının tekrar gündeme gelebileceğini ifade ediyor. 
     
Vergi iadesi şimdilik’ devam edecek      IMF’ye daha önce verilen vergi stratejisi içindeki düzenlemeler arasında bulunan, serbest bölgelerdeki vergi istisnaları ile ücretlilerin vergi iadesinin kaldırılması konularına bu pakette yer verilmedi. Vergi iadesine son verilerek, bunun yerine farklı bir sistem uygulanması konusunda bir çalışma yaptıklarını kaydeden Gelirler Genel Müdürlüğü yetkilileri, ancak şu aşamada bunun askıya alındığını ifade ettiler. Buna göre vergi iadesinin kaldırılması konusu halen gündemdeki yerini koruyor. 
     Serbest bölgelerdeki istisnalara sınırlama getirilmesinin ise ekonomi yönetiminde görüş ayrılıkları nedeniyle reform paketine girmediğini vurguladılar. Maliye yetkilileri, enflasyon muhasebesinin ise ikinci ya da bir sonraki vergi reform paketinde yer almasının planlandığını söylediler. 
     
Gelir vergisi dilimleri ve vergi oranları yeniden belirlenecek      Vergilerdeki yüzde 10'luk fon payı kalkacak, böylece kurumlar vergisinde fon payı ile yüzde 33'e çıkan vergi yükü de otomatik olarak yüzde 30'a inecek. 
     20 milyar ve üzerinde faiz - repo geliri elde edenler, bunlar için gelir vergisi beyannamesi verip, normal tarifeye göre vergi ödeyecek. 
     Yatırım indirimindeki yüzde 19.8'lik stopaj kalkacak. 
     Yatırım indirim oranı yüzde 40'a düşecek. Ancak yatırım indiriminden yararlanmak için teşvik belgesi zorunluluğu olmayacak. 
     Kurumların, kar dağıtımı halinde ödenen gelir vergisi ile birlikte yüzde 65'e çıkan vergi yükü, yüzde 45'e düşecek. 
     Sürücü kursu harçları aşağı çekiliyor. 
     Sağlık gibi bazı harcamaların gider yazılmasına imkan tanınacak. 
     Gelir vergisi dilimleri ve vergi oranları yeniden belirlenecek. 
     



 EKONOMİ 





















</TEXT>
</DOC>
