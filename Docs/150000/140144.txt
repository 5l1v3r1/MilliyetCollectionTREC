<DOC>
<DOCNO> 140144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur13.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş İş Güvencesi Yasası'nın ertelenmesi girişimi huzuru bozar 
</HEADLINE>
<TEXT>

     Türk-İş Genel Başkanı Salih Kılıç, 15 Mart tarihinden itibaren uygulanmaya başlayacak İş Güvencesi Yasası'nı erteleme girişimlerinin ilgili sosyal taraflar arasındaki diyalog ve çalışma barışını dinamitleyeceğini, huzuru bozacağını bildirdi. 
     Salih Kılıç, Türkiye'nin imzaladığı 158 sayılı İLO sözleşmesi ile uluslararası sözleşmeler dikkate alınarak hazırlanan ve geçen yıl ağustos ayında TBMM tarafından kabul edilen ''İş Güvencesi Yasası''nın uygulanma tarihi yaklaştıkça, bazı çevrelerin erteleme girişimlerinin yoğunlaştığını kaydetti. 
     İş Güvencesi Yasası'nın ileri çağdaş ülkeler gibi Türkiye'de de uygulanmasının çalışma barışı açısından önemli yararlar getireceğine inandığını anlatan Kılıç, işverenlerin, yasanın uygulanmasına az bir süre kala hükümet nezdinde yaptıkları erteleme girişimlerini doğru bulmadıklarını söyledi. 
     Kılıç, 1475 sayılı İş Yasası, 2821 sayılı Sendikalar ile 2822 sayılı Toplu İş Sözleşmesi, Grev ve Lokavt yasalarında yapılacak değişikliklere ilişkin yürütülen çalışmalar sürecinde, işçi ile işveren arasında sağlanan diyalog ortamının sürmesini istediklerini vurgulayarak, şöyle konuştu 
     ''İş Güvencesi Yasası'nın hazırlandığı dönemde işçi ve işveren kesimleri arasında yaşanan sorunların hortlamasını istemiyoruz. İş Güvencesi Yasası'nı ertelemeye yönelik girişimler, işçi ve işveren arasındaki diyalog ile çalışma ve ülke barışını dinamitler, huzuru bozar. Buna işverenlerimizin dikkat etmesi gerekir. İş Güvencesi Yasası'nı engellemeye yönelik girişimler, sel önünden kütük kapmaya benziyor. Irak konusu öne sürülerek, bu yasanın uygulanması engellenemez. Türk-İş olarak böyle girişimlerin her zaman karşısında olacağız.'' Bu arada, Türk-İş tarafından 15 Mart'ta uygulamaya girecek İş Güvencesi Yasası'na ilişkin hazırlanan bilgilendirme amaçlı kitapçık, işçilere dağıtılmak üzere sendikalara gönderildi. 
     





</TEXT>
</DOC>
