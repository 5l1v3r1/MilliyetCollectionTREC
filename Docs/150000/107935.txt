<DOC>
<DOCNO> 107935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo24.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a şok Tümer 3 hafta, Tolga 10 gün sahalardan uzak... 
</HEADLINE>
<TEXT>

     Beşiktaş, UEFA Kupası'nda FK Sarajevo ve hafta sonundaki Trabzonspor maçları öncesi Tümer ile Tolga'nın sakatlıkları, Ali Eren'in de gıda zehirlenmesi geçirmesiyle şok oldu. 
     Siyah-biyazlı kulübün doktoru Ayhan Optur, Göztepe ile dün yapılan lig maçında sakatlanan Tümer ve Tolga'nın bugün MR'larının çekildiğini belirterek, ''Tümer 3 hafta, Tolga ise 10 gün sahalardan uzak kalacak'' dedi. 
     Optur, Tümer'in sağ diz iç yan bağlarında küçük bir yırtık oluştuğunu, Tolga'nın ise aynı diz ve aynı bağda ezilmesinin bulunduğunu ifade ederek, ''İki futbolcumuzun da tedavisine hemen başladık. Tümer'i 3 hafta, Tolga'yı ise ancak 10 gün sonra takıma verebileceğiz'' diye konuştu. 
     Böylece, cezası nedeniyle zaten FK Sarajevo karşılaşmalarında forma giyemeyecek olan Tümer, ligdeki Trabzonspor, Ankaragücü ve Gaziantepspor, Tolga ise FK Sarajevo ile Trabzonspor maçlarında takımını yalnız bırakacak. 
     
     ALİ EREN GIDA ZEHİRLENMESİ GEÇİRDİ 

     Tolga'nın yokluğunda teknik direktör Mircea Lucescu'nun savunmada görev vermesi beklenen Ali Eren ise gıda zehirlenmesi geçirdi. 
     Doktor Ayhan Optur, Ali Eren'in kontrol amacıyla geceyi hastanede geçireceğini kaydederek, ''Çok önemli bir sorunu yok. Perşembe günkü UEFA Kupası maçında forma giyebilir'' diyerek, teknik heyeti rahatlattı. 

     
</TEXT>
</DOC>
