<DOC>
<DOCNO> 133949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur23.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize gibi kaza... 
</HEADLINE>
<TEXT>

     İzmir'in Balçova İlçesi'nde, direksiyon hakimiyeti kaybolan minibüs, çarptığı köprü korkuluklarında asılı kaldı. 
     Kazada yaralanan sürücü, asılı haldeki aracın kırılan ön camından, çimenlerin üzerine düştü. 
     Alınan bilgiye göre, Çevre Yolu Balçova Bağlantısı'ndaki viyadük üzerinde, Fethi Demircak'ın 24 yönetimindeki 35 ALH 60 plakalı minibüs, direksiyon hakimiyetinin kaybolması üzerine, kenardaki korkuluklara çarptı. Köprüden yarıya kadar sarkan minibüs asılı kaldı. 
     Kazada yaralanan sürücü ise kırılan ön camdan, şans eseri çimenlerin üzerine düştü. 
     Minibüsüyle toptan gıda işi yaptığı öğrenilen Fethi Demircak, gelen ambulansla Dokuz Eylül Üniversitesi Hastanesi'ne kaldırıldı. 
     Hastane yetkilileri, sürücünün hayati tehlikesinin bulunmadığını belirttiler. Minibüs ise daha sonra çekici tarafından bulunduğu yerden kurtarıldı. 
     





</TEXT>
</DOC>
