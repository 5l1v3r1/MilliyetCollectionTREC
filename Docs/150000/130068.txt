<DOC>
<DOCNO> 130068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur15.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışan gazeteciler gününe gazeteciler ilgisiz kaldı 
</HEADLINE>
<TEXT>

     Gazetecilik mesleğinde çalışanların özlük ve kimlik haklarında çeşitli düzenlemeler getiren 212 sayılı Basın İş Yasası'nın çıkarılmasının yıldönümü olan Çalışan Gazeteciler Günü'ne gazeteciler ilgi göstermedi. 
     Çalışan Gazeteciler Günü dolayısyal Türkiye Gazeteciler Sendikası'nca TGS Türk-İş Genel Merkezi'nde düzenlenen toplantıya gazeteciler ilgisiz kaldı. Toplantıya Türk-İş Genel Başkanı Salih Kılıç, TGS Genel Başkanı Şükran Soner, Türkiye Gazeteciler Cemiyeti Genel Sekreteri Turgay Olcaytuğ, G-9 Platformu ile Türk-İş'e bağlı sendikaların başkanları ve çeşitli gazeteci örgütleri katıldı. 
     TGS Başkanı Şükran Soner, Basın İş Yasası'nın çıkarılmasının yıldönümü olan 10 Ocak gününün bayram olarak kutlandığını, ancak son zamanlarda yasanın uygulanmaması nedeniyle bu sözcüğün kullanılamadığını kaydetti. 
     Gazetecilerin kendi yasalarından gelen hakları kullanamadığını vurgulayan Soner, kimlik hakkı olmayan bir gazetecinin işini yapmasının da çok zor olduğuna dikkat çekti. Soner, gazetecinin toplumu bilgilendirme hakkını kullanamamasının toplumun bilgilenmemesi anlamına geldiğini söyledi. Türkiye'nin çağdaş demokrasiye, insan haklarına ve toplumu bilgilendirme hakkına kavuşturulması ve siyasetin çarpıklığından kurtarılması gerektiğini vurgulayan Soner, bunun için gazetecilik örgütlerinin dayanışma içinde olması gerektiğini söyledi. 
     Soner, 10 Ocak Çalışan Gazeteciler Günü'ne çalışan gazetecilerin ilgi göstermemesini de eleştirdi. Soner tepkisini, "Şu anda burada magazin olsaydı, bir sanatçı olsaydı, burada gazeteciden ve sorulardan geçilmezdi" diyerek gösterdi. 
     





</TEXT>
</DOC>
