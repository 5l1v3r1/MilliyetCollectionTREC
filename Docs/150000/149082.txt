<DOC>
<DOCNO> 149082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun47.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Harazi "ABD'nin Bağdat'ı yönetmesi Iraklılar için utanç olur" 
</HEADLINE>
<TEXT>

     İran Dışişleri Bakanı Kemal Harrazi, Irak'ta yeni yönetimin oluşmasında BM'nin belirleyici rol oynamasını istediklerini belirterek, ''ABD'nin Irak'ı yönetmeye kalkması, Iraklılar için utanç verici olur'' dedi. 
     Harrazi, Le Monde gazetesine verdiği demeçte, ABD'nin Irak'ta geçici bir yönetim oluşturmasının stratejik bir hata olacağını söyledi. 
     Irak'ta demokratik bir rejimin işbaşına gelmesinden yana olduklarını kaydeden Harrazi, ''Afganistan'daki gibi Irak'ta da geçici veya geçiş dönemi yönetiminin BM'nin gözetiminde gerçekleşmesini istiyoruz'' dedi. 
     Harrazi, İran'ın Irak'taki Şiilerin yeni yönetimde üstleneceği rol konusunda özel bir düşüncesi olmadığını söyledi. 
     Irak'ta Şiilerin çoğunlukta bulunduğu Kerbela ve Nejef ile ilgili bir soru üzerine Harrazi, ''Bu çok hassas bir konu. İranlılar, bu kutsal iki kentin işgal altında olmasından mutlu değiller ve kutsal yerlere saygı gösterilmemesinden endişe duyuyorlar'' dedi. 
     ABD'nin gelecekte İran'ı hedef alacağı yolundaki söylentileri yanıtlayan Harrazi, şunları söyledi 
     ''Irak ile İran arasında dağlar kadar fark var. İran, demokrasiyle yönetiliyor ve yönetimler seçimle işbaşına geliyor. Bizim yönetimimizin arkasında halk desteği var. Oysa Saddam bir diktatör. İran ayrıca, uluslararası alanda sorumluluklarını yerine getiren ve komşularıyla iyi geçinen bir ülke.'' 
     





</TEXT>
</DOC>
