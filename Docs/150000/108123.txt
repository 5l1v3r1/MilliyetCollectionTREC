<DOC>
<DOCNO> 108123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo21.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata Aksu "Süper Lig takımlarının vergi borcu 150 trilyon lira" 
</HEADLINE>
<TEXT>

     Futbol Federasyonu TFF Başkan Vekili Ata Aksu, sadece süper lig takımlarının maliyeye vergi borcunun 150 trilyon lira civarında olduğunu söyledi. 
     TFF Başkan Vekili Ata Aksu, Antalya Valisi Ertuğrul Dokuzoğlu ile Büyükşehir Belediye Başkanı Bekir Kumbul'u makamında ziyaret ederek, Türkiye ile Yunanistan'ın ortaklaşa yapmaya aday olduğu 2008 Avrupa Futbol Şampiyonası ile ilgili görüş alışverişinde bulundu. 
     Ata Aksu, Bekir Kumbul'u ziyaretinde yaptığı konuşmada, Türkiye futbol liglerindeki takımlarının en büyük sorununun yüzde 50'lere varan vergi borcu olduğunu belirtti. Aksu, bugün sadece 3 büyük kulübün vergi borcunun 100 trilyon lira olduğunu kaydederek, ''Antalya'nın 4.5 trilyon vergi borcu var. Süper ligdeki takımların vergi borcu yaklaşık 150 trilyon lira civarındadır'' dedi. 
     Futbol kulüplerinin ticarethane olmadığına işaret eden Aksu, sosyal faaliyette bulunan futbol kulüplerinin vergi oranlarının düşürülmesini, maliyenin bu konuya daha duyarlı olması gerektiğini söyledi. 
     Aksu, Antalyaspor'un üçüncü şahıslara acil ödemesi gereken 145 milyar lira borcu bulunduğunu, kulübün bu borcu cuma gününe kadar yatıracağına inandığını kaydetti. 
     Antalyaspor eski başkanı ve Büyükşehir Belediye Başkanı Bekir Kumbul da, yüzde 50'ye varan vergi oranı nedeniyle kulüplerin zor durumda olduğunu belirterek, kulüplerin bu düzenle çökeceğini, yeni bir düzenlemeye şiddetle ihtiyaç olduğunu söyledi. 
     
     2008 AVRUPA FUTBOL ŞAMPİYONASI'NA TALİBİZ'' 
     Aksu, Antalya Valisi Ertuğrul Dokuzoğlu'nu ziyareti sırasında ise, Türkiye ile Yunanistan'ın 2008 Avrupa Futbol Şampiyonası'nı ortak yapmaya talip olduğunu vurgulayarak, şöyle konuştu 
     ''UEFA, 2008 Avrupa Futbol Şampiyonası'nın hangi ülkede yapılacağına Aralık ayında karar verecek. Bu amaçla 13-14 Ekim tarihlerinde maçların yapılması planlanan İstanbul, İzmir ve Antalya'ya gelerek incelemelerde bulunacaklar. Ancak Antalya'nın en büyük sorunu stattır. Şampiyonayı alırsak Antalya'ya en az 45 bin kişilik modern bir stat yapılacak. Bunu devlet, federasyon ve Antalya olarak hep birlikte yapacağız. Stat için para hazır.'' Aksu, Antalya Valisi Ertuğrul Dokuzoğlu ise 2008 Avrupa Şampiyonası için Antalya'nın modern bir stata ihtiyacı olduğunu ifade ederek, ''Antalya'nın Yeşilbayır beldesinin spor alanı olarak ayırdığı 300 dönümlük alan İl Özel İdaresi'ne devredildi. Stat yeri hazır. Bu şampıyonanın Antalya'da yapılmasından büyük mutluluk duyarız. Her türlü desteğe hazırız'' dedi. 
     Ata Aksu'nun Vali Dokuzoğlu ile Başkan Kumbul'u ziyareti sırasında, TFF Yönetim Kurulu Üyesi Levent Kızıl ve TFF Akdeniz Bölge Müdürü Sadık Deda da bulundu. 
     





</TEXT>
</DOC>
