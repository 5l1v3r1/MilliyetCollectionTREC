<DOC>
<DOCNO> 135915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sondun01.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin, Irak dosyası bir araştırmadan mı esinlendi 
</HEADLINE>
<TEXT>

     ABD'deki Monterey Enstitüsü'nde görevli Californialı bir araştırmacı, İngiliz hükümetinin geçen Eylül ayında yayımladığı Irak dosyasının, kendi raporunun yer yer değiştirilmiş hali olduğunu söyledi. 
     San Francisco yakınlarındaki Monterey Enstitüsü Araştırma Merkezi'nden 29 yaşındaki İbrahim El Marashi, San Francisco Chronicle gazetesine yaptığı açıklamada, Irak'ın silah programıyla ilgili olarak hazırladığı raporun, İngiliz hükümeti tarafından bazı bölümlerinin kelimesine bile dokunulmadan, bazı bölümlerinin de çarpıtılarak yayımlandığını söyledi. 
     El Marashi, daha önce BBC'ye yaptığı açıklamada, geçen yıl Eylül ayında yayımlanan raporun 1991'den kalan belgelerde yer alan bilgilere dayandığını belirtmişti. 
     Marashi'nin çalışmasından çok fazla alıntı yapılan İngiltere hükümetinin raporunda, Bağdat yönetiminin kitle imha silahlarına sahip olduğu ve bunları BM denetçilerinden sakladığı ileri sürülüyordu. 
     Marashi, gazeteye yaptığı açıklamada, ''Gramer hatalarımı bile aynen yazmışlar'' ifadesini kullandı. 
     
     BAZI BÖLÜMLER DEĞİŞTİRİLMİŞ 
     İngiltere'nin hazırladığı belge, çoğu bölümde Marashi'nin raporunun kelimesi kelimesine yansıtsa da, Marashi'ye göre, bazı bölümlerde önemli değişiklikler yapılmış, özellikle bazı sayılar ''çarpıtılmış''. 
     İngiliz hükümetinin raporunda, Irak Devlet Başkanı Saddam Hüseyin'in özel milis güçlerinin 30-40 bin askerden oluştuğunun yazıldığını söyleyen Marashi, kendi raporunda bu sayının 15 bin olduğunu belirtiyor. 
     ABD Dışişleri Bakanı Colin Powell, BM Güvenlik Konseyi'ndeki konuşmasında, İngiliz hükümetinin raporunu övmüş ve ''Irak'ın silah saklama faaliyetlerini ayrıntılarıyla yansıtan güzel bir inceleme'' olarak nitelendirmişti. 
     
     İNGİLTERE ''ALINTI YAPTIK' 
     İngiltere hükümeti de, dün, kendi raporlarında Marashi'nin raporundan alıntılar yapıldığını belirtmeyerek hata yaptığını kabul etmişti. 
     İngiltere Başbakanı Tony Blair'in sözcüsü, ''Her türlü karışıklığı engellemek için, dosyanın hangi bölümlerinin hangi kaynaktan alındığını açıklamalıydık'' diye konuşmuştu. 
     İngiltere'de yayın yapan Kanal 4 televizyonu da, Blair'in geçen Eylül'de açıkladığı Irak dosyasının, istihbarat bilgilerine değil, akademik tezlere dayandığını öne sürmüştü. 
     Televizyonda önceki akşam yayınlanan bir programda, 19 sayfalık Irak dosyasının 4 sayfasının ''çok küçük'' değişiklikler yapılarak, İbrahim El Marashi'nin, internette yayınlanan ''Ortadoğu üzerine görüşler'' isimli çalışmasından alındığı belirtilmişti. 
     





</TEXT>
</DOC>
