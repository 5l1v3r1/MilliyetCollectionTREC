<DOC>
<DOCNO> 127835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sontur15.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlardan, "zorunlu tasarrufumu öde" dilekçesi 
</HEADLINE>
<TEXT>

     Türkiye Kamu-Sen üyeleri, zorunlu tasarrufların nemalarıyla birlikte ödenmesi talebiyle Hazine Müsteşarlığı'na başvurdular. 
     Hazine Müsteşarlığı önünde öğle saatlerinde toplanan Türkiye Kamu-Sen'e bağlı sendikaların üyeleri, dağıtılan dilekçe örneklerini doldurdular. 
     Sendikalılar, bir süre memur maaş zammı ve hükümetin ekonomik politikalarını eleştiren sloganlar attılar. 
     Türkiye Kamu-Sen Genel Başkanı Bircan Akyıldız, burada yaptığı konuşmada, maaşlarından istekleri dışında zorunlu tasarruf kesintisi yapıldığını belirtti. Zorunlu tasarruf uygulamasının sona erdiğini anımsatan Akyıldız, ''İrademiz dışında alınan paramızı istiyoruz. Bu para, bizlere anamızın sütü gibi helaldir'' dedi. 
     Memur maaş zammını da eleştiren Akyıldız, oranların değişik olmasına karşın tüm memurların düşük zam aldığını söyledi. 
     Her zaman doğruların yanında olacaklarını, yanlış politikalara tepki göstermekten çekinmeyeceklerini anlatan Akyıldız, ''Tek parti iktidarından oluşan siyasi irade, elindeki gücü farklı kullanmaya başladı. Bizleri dinliyorlar ama hiç dikkate almıyorlar'' diye konuştu. 
     Hükümetin Acil Eylem Planı'nın takipçisi olacaklarını ifade eden Akyıldız, ilk icraatların ''balon'' olduğu iddiasıyla hazırlanan ve üzerlerinde ''Varan 1 Zam'', ''Varan 2 Nema'' yazan balonları iğneyle patlattı. Sendikalılar da Akyıldız'ın ardından ellerindeki balonları patlattılar. 
     Akyıldız, bazı temsilcilerle birlikte, toplanan dilekçeleri Hazine Müsteşarlığı'na iletti. 
     





</TEXT>
</DOC>
