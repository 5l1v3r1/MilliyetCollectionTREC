<DOC>
<DOCNO> 105573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/dunya/dun01.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hangisi gerçek Putin 
</HEADLINE>
<TEXT>

Rus işadamı Gorbunov, Devlet Başkanı Putin’e olan şaşırtıcı benzerliğinin tadını çıkartıyor. Sorunun cevabı Sağdaki, Putin’e klonu gibi benzeyen Gorbunov, soldaki ise gerçek Putin. Aralarındaki belirgin fark, Gorbunov’un gözlerinin daha koyu mavi olması. 
     CENK BAŞLAMIŞ Moskova 

     Rusya Devlet Başkanı Vladimir Putin’e ikizi gibi benzeyen işadamı Anatoliy Gorbunov, tesadüfen gelen şöhretin tadını çıkarıyor. 
     Volgodonsk kentinde kendisine ait televizyon kanalları ve radyo istasyonları bulunan Gorbunov’un yaşamı 1999 yılı ortalarında, yani Putin başbakanlık görevine getirildiğinde aniden değişmiş. Moscow Times gazetesinin haberine göre, o günlerde Soçi’ye dinlenmeye giden işadamı, kaldığı oteldeki üst düzey bürokratların kendisini görünce yüzlerinin bembeyaz kesilmesine önce anlam verememiş. Gorbunov, "Lokantada beni karşılarında görenlerin neden heyecandan ellerindeki tabakları düşürdüğünü kısa süre sonra anladım. Beni Putin sanmışlardı" diyor. 49 yaşındaki Putin’le 39 yaşındaki işadamı arasındaki bir diğer fark da, benzerinin gözlerinin daha koyu mavi olması. 
     Gorbunov en ilginç anısını Putin’in çok yakınlarında, Kremlin Sarayı’nın hemen önündeki Kızıl Meydan’da yaşamış. Bir arkadaşıyla meydanı gezen Gorbunov, turistlerin şaşkın bakışlarını görünce onları düş kırıklığına uğratmamak için sesini de taklit ederek Putin rolü yapmaya başlamış ve çevresindekilere emirler yağdırmış "Kilise onarımını hemen bitirmemiz gerekiyor. Ondan sonra sıra Kremlin’e gelecek." 
     Zaman içinde Putin’in mimiklerini de taklit etmesini öğrenen işadamı, geçen yılbaşı gecesi kendi televizyonunda halkın yeni yılını kutlamış. 
     



 DÜNYA 











</TEXT>
</DOC>
