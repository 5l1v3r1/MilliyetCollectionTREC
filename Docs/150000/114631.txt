<DOC>
<DOCNO> 114631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sondun12.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman paparazzilerden takma burunla kaçtı 
</HEADLINE>
<TEXT>

     Ünlü aktris Nicole Kidman, peşine düşen paparazzileri atlatmak için "The Hours" adlı filmde kullandığı takma burunla dışarı çıktığını itiraf etti. 
     Kidman, ünlü yazar Virginia Woolf'un hayatını anlatan filmde taktığı Cyrano de Bergerac'ı andıran ''dev burundan'' sanılanın aksine hiç rahatsız olmadı. 
     "The Hours" filminde taktığı burunla paparazzileri rahatlıkla atlattığını belirten Kidman, özellikle geçen yıl katıldığı bir açılışta basın mensuplarının yanından geçip gittiğini, bunun da kendisini çok memnun ettiğini söyledi. 
     Bunun hayatında en çok güldüğü olaylar arasında yer aldığını anlatan güzel oyuncu, "Çünkü, paparazziler Nicole'ü bekliyordu. Ben rahattım. Beni farketmediler bile. Böylelikle de çekebilecekleri pek çok güzel fotoğraftan da mahrum kaldılar. Bu işi çok sevdim" dedi. 

     
</TEXT>
</DOC>
