<DOC>
<DOCNO> 136376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/guncel/gun05.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacda facia 14 ölü 
</HEADLINE>
<TEXT>

Mina’da şeytan taşlama sırasında yaşanan izdihamda 14 hacı adayı yaşamını yitirdi. Diyanet yetkilileri, ölenler arasında Türk olmadığını belirtti 
     DIŞ HABERLER SERVİSİ 

     Suudi yetkililer, Mekke yakınlarındaki Mina’da bulunan hacı adaylarından 14’ünün izdihamda hayatını kaybettiğini bildirdi. Diyanet İşleri Sağlık Grubu Başkanı Mehmet Aydın ise "Şu ana kadar yapılan belirlemelere göre ölenler arasında Türk yok" dedi. 
     
     Yaralananlar var 
     Mekke’ deki güvenlik güçleri komutanı General Abdülaziz bin Muhammed bin Said, Hac farizasının son aşaması olan şeytan taşlama sırasında meydana gelen izdihamda ilk belirlemelere göre 14 kişinin öldüğünü açıkladı. Bin Said, ölenlerin üçünün kadın olduğunu, ayrıca hafif yaralananlar olduğunu belirtti. Ölenlerin kimlikleri hakkında ise ayrıntı verilmedi. 
     
     Çalışmalar sürüyor 
     Ölenler arasında Türk hacı adayı bulunduğuna dair herhangi bir bilgi gelmediğini kaydeden Mehmet Aydın ise bölgede izdiham sonrasında hacılara ait çok sayıda eşyanın bölgeye saçıldığını, bunların temizleme çalışmasının sürdüğünü ve geniş güvenlik önlemleri alındığını söyledi. 
     Yaklaşık 2 milyon hacı aday, dün Mina’da şeytan taşlamaya başlamıştı. 
     



 GÜNCEL 




















</TEXT>
</DOC>
