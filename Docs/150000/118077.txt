<DOC>
<DOCNO> 118077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/yasam/yas07.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Holiganlar için çete’ suçlaması 
</HEADLINE>
<TEXT>

Olaylı derbi sonrası operasyon yapan polis, gözaltına aldığı 33 fanatik taraftarı çete oluşturmakla suçlayacak 
     ELVAN EZBER İstanbul 

     Fenerbahçe - Galatasaray arasındaki olaylı derbinin ardından holiganlara yönelik operasyonda, 33 kişi gözaltına alındı. Bu kişiler hakkında cürüm işlemek amacıyla teşekkül oluşturmak, tehdit, cebir, kamu düzenini bozmak ve devlet malına zarar vermek’ suçundan işlem yapılacağı bildirildi. 
     Asayiş Şube Müdürlüğü Gasp Büro Amirliği, olaylı maçtaki kamera görüntülerini inceledikten sonra dün sabaha kadar süren operasyonda 18 Fenerbahçe, 9 Galatasaray ve 3 Beşiktaş taraftarını gözaltına aldı. Gözaltına alınan fanatikler arasında Ultraslan grubundan 4 yönetici de bulunuyor. 
     
     Bunlar suç derneği’ 
     Operasyon sonrası emniyet yetkilileri, "Gözaltı sayımız 33, ancak daha alınacak kişiler var" dediler. Bu taraftarların, dernek adı verdikleri oluşumların çatısı altında tehdit, cebir, gasp gibi birçok suça karıştıklarını ifade eden yetkililer, bu derneklerin de kapatılacağını açıkladılar. 
     
     Özhan Canaydın 
     Gereken yapılacak 
     Operasyonla ilgili bilgi almak amacıyla dün şubeye gelip yetkililerle görüşen Galatasaray Başkanı Özhan Canaydın’ın üzgün olduğu gözlendi. Canaydın, çıkışta, "Arkadaşlarımızın sorgusu sürüyor. Hepsine geçmiş olsun diyorum. Türkiye hukuk devletidir. Gereken yapılacaktır" demekle yetindi. 
     
     Ahmet Aksoy 
     Üyelerimiz suçsuz 
     Sarı Lacivertliler Derneği Başkanı Ahmet Aksoy da, şubeye bilgi alışverişinde bulunmak için geldiğini belirtti. Gözaltına alınanlar arasında dernek üyelerinden kimsenin bulunmadığını iddia eden Aksoy, "Aralarında Genç Fenerbahçeliler ve Unifer Derneği üyeleri var. Son yaşanan olay üzerimize yıkılmak isteniyor. 300 üyemiz var. Üyelerimiz hiçbir olaya karışmamıştır" dedi. 
     



 YAŞAM 














</TEXT>
</DOC>
