<DOC>
<DOCNO> 126720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/yasam/yas02.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet saldıkça o da öldürdü 
</HEADLINE>
<TEXT>

Beş cinayet, dört gasp ve bir tecavüzün faili olarak yakalanan ve iki kez afla çıkan sanıktan tüyler ürperten tehdit "İsimleri bende saklı 4 kişiyi daha öldüreceğim..." 
     ELVAN EZBER İstanbul 

     Kartal, Ümraniye ve Maltepe’de birbiri ardına beş cinayet, dört gasp, bir tecavüz ve iki polisle çatışma olaylarını araştıran polis, görgü tanığı ifadelerine dayanarak zanlının bir robot resmini hazırladı. Bir süre sonra Kocaeli’nde hırsızlıktan yakalanıp bırakılan Bayram Çoban’ın fotoğrafı ve parmak izleri, arşiv için İstanbul Olay Yeri İnceleme Şube Müdürlüğü’ne gönderildi. Bu kişinin fotoğrafı ile robot resmin benzediği anlaşıldı. Parmak iziyle ilgili arşiv taraması sonucu, zanlının 41 yaşındaki Durmuş Anuçin olduğu anlaşıldı. 
     
     İki aftan da yararlandı 
     Anuçin, 105 gün önce başlatılan polis takibinden İzmir, Düzce, İzmit ve İstanbul arasında sürekli dolaşarak kurtulmuştu. Ancak, Ümraniye’de pusu kuran polisler, Anuçin’i Mahmut Çakır adına düzenlenmiş sahte kimlikle yakaladı. Anuçin’in, 1991’de aftan yararlanarak tahliye edildiği ancak gasp suçundan yeniden tutuklandığı belirlendi. 2000’de de Şartla Salıverilme Yasası’ndan yararlanarak cezaevinden salınmış olan Anuçin’in, cinayetleri para için işlediğini belirttiği ifadesinde şunları söylediği iddia edildi "Önce hap alıyor, önüme ilk çıkan kişiyi öldürüp parasını alıyordum. Sadece otomobilime çarpıp zararı ödemeyen Soner Kayabaş’ı kızdığım için öldürdüm. Parasını da aldım. Pişman değilim..." 
     
     Silahı bulundu... 
     İyi nişancı olduğunu belirten Anuçin, "Yakalanmama yardım ettiklerinden şüphelendiğim dört kişiyi daha öldürmeyi planlıyorum. İsimlerini açıklamıyorum. Cezaevinden çıktıktan sonra görüşeceğiz" tehdidinde bulundu. Anuçin’e yardımcı olduğu öne sürülen Mikail Zor ve Aykut Sancaktar’ın da arandığı bildirildi. Öte yandan, Anuçin’in cinayetlerde kullandığı ve polisten kaçarken çöp bidonuna attığı kaydedilen 9 mm çapındaki silahın bir hafta önce Bağcılar’da bulunduğu öğrenildi.. 
     

</TEXT>
</DOC>
