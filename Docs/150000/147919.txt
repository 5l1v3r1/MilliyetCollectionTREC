<DOC>
<DOCNO> 147919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sonspo03.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ağır yaralı... 
</HEADLINE>
<TEXT>

     Beşiktaş, Denizlispor karşısında aldığı 2-0'lık galibiyete, İbrahim ve Ahmet Yıldırım'dan gelen kötü haberler nedeniyle sevinemedi. 
     Karşılaşmanın ilk yarısında Ersen Martin ile girdiği ikili mücadelede sakatlanan Ahmet Yıldırım'ın burnunun, ikinci yarıda Ali Tandoğan'ın darbesine maruz kalan İbrahim'in ise elmacık kemiğinin kırıldığı tespit edildi. 
     İki futbolcu da hastaneye kaldırılarak, tedavi altına alındı. 
     
     UÇAR ''SAKATLIKLAR NEDENİYLE ÜZGÜNÜZ'' 

     Sesi kısık olan teknik direktör Mircea Lucescu'nun yerine basın toplantısı düzenleyen Beşiktaş Antrenörü Feyyaz Uçar, sakatlanmalar nedeniyle üzgün olduğunu söyledi. 
     İbrahim'in elmacık, Ahmet'in ise burnunda kırık olduğunu kaydeden Uçar, ''Bizi üzen bu sakatlıkların topun olmadığı yerde yaşanmasıdır. Pozisyon gereği olmayan sakatlıklarla karşılaştık. Özellikle elmacık kemiği kırığı çok önemli. Üzgünüm'' dedi. 
     Maçın değerlendirmesini de yapan Feyyaz Uçar, lige verilen arayı iyi değerlendirdiklerinin bu akşam ortaya çıktığını kaydederek, ''Rakibe maç boyunca pozisyon vermedik ve biz çok pozisyon ürettik. Sahanın her yerinde oyuna hakimdik. Takımımız gayet canlı ve diriydi. Keşke bu sakatlanmalar da olmasaydı'' şeklinde konuştu. 
     Karşılaşmada çok iyi bir performans sergileyen Sergen'e de değinen Uçar, ''Sergen devre arasında Lucescu'ya yorulduğunu ve çıkmak istediğini söyledi. Ancak hocamız onu ikinci yarıya başlattı. Yorgun olduğu için de sahadan aldı'' dedi. Feyyaz Uçar, İlhan Mansız'dan memnun olduklarını penaltı veya gol kaçırmasının değil, arkadaşlarına boş alan yaratması ve pres yapmasının kendileri için önemli olduğunu kaydetti. 
     Bu arada, yarını dinlenerek geçirecek olan Beşiktaş, Malatyaspor maçı hazırlıklarına 7 Nisan Pazartesi günü başlayacak. 
     
     ÇALIMBAY ''POZİSYONU GÖRMEDİM'' 

     Denizlispor Teknik Direktörü Rıza Çalımbay ise İbrahim'in elmacık kemiğinin kırılmasına üzüldüğünü söyledi. 
     Son dakikalarda sahada yaşanan gerginliğe kadar maçın çok iyi bir atmosferde geçtiğini vurgulayan Çalımbay, ''Futbolcularımın agresifliği sanırım Beşiktaş ile yaptığımız Türkiye Kupası maçına dayanıyor. Futbolcularıma bu akşam sakin olmalarını söyledim. Ben olayı görmedim. Eğer Ali kasti bir şekilde vurduysa, bu olmamalıydı'' şeklinde konuştu. 
     Ali'ye bu hareketi nedeniyle ceza verip, vermeyecekleriyle ilgili bir soruya ise Rıza Çalımbay, ''Bizim zaten disiplin cezamız var. Gerekli cezayı alacaktır. Zaten oynamaması onun için en büyük cezadır'' yanıtını verdi. 
     Çalımbay, maça da değinerek, sahada gerçek futbollarını oynayamadıklarını bu nedenle yenik ayrıldıklarını söyledi. 
     
     ALİ TANDOĞAN ''ÇOK ÖZÜR DİLİYORUM'' 

     İbrahim'in elmacık kemiğinin kırılmasına neden olan Denizlisporlu Ali Tandoğan ise ''Böyle olmasını istemezdim. Çok özür diliyorum'' dedi. 
     Ali, pozisyon sırasında kendisi koşarken İbrahim'in boynundan çektiğini ifade ederek, ''Daha sonra aramızda bir diyalog yaşandı. Bana doğru koştu. Bende ona doğru yönlendim. Sonra kafa kafaya çarpıştık. O anı net hatırlamıyorum. Çok üzgünüm'' diye konuştu. 
     
     TÜMER ''RESMEN KAFA ATTI'' 

     Beşiktaşlı Tümer Metin de, Ali Tandoğan'ın İbrahim'e resmen kafa attığını belirterek, ''Kırmızı kart gördükten sonra da hakeme ben hiçbir şey yapmadım gibisinden bir şeyler söyledi. Anlamıyorum, bu kasti hareketler niye yapılıyor. İbrahim belki de bu sezon sakatlığı nedeniyle forma giyemeyecek. Çok yazık'' dedi. 
     İlhan Mansız ise ''Futbol sert geçer ama bu sertlik neden'' diye konuştu. 
     Beşiktaş Menajeri Sinan Engin, Gaziantepspor maçından sonra kendilerine karşı sert oynandığını dile getirdiğini bu nedenle de çok eleştirildiğini vurgulayarak, ''Beşiktaş sahada dayak yiyor. Şimdi bu iki sakatlıktan sonra beni eleştirenler ne diyecek, merak ediyorum. Beşiktaş mütevazı bir takım, sesi az çıkıyor sanmasınlar'' şeklinde konuştu. 
     
     SERGEN ''TAKIM OLARAK MÜKEMMEL OYNADIK'' 

     Karşılaşmada oynadığı futbolla taraftarların büyük beğenisini kazanan Sergen, takım olarak iyi oynadıklarını söyledi. 
     Lige verilen arada çok iyi antrenman yaptıkları ve kondisyon olarak güçlendiklerini belirten Sergen, ''Bu akşam sadece ben değil, takım olarak mükemmel oynadık. Çok pozisyona girdik. Sakatlık ve kondisyon eksikliği olmazsa, bu mücadelemi zaten ortaya koyuyorum. Önemli bir 3 puan aldık'' dedi. 
     Sergen, kendisini hazır hissetmediği için penaltıyı kullanmadığını söyledi. 
     
     BİLGİLİ SERT ÇIKTI 

     Beşiktaş Kulübü Başkanı Serdar Bilgili, yöneticiler, teknik heyet ve futbolcular, Denizlispor maçında sakatlanan İbrahim ve Ahmet Yıldırım'ı hastanede ziyaret etti. 
     Memorial Hastanesi'ne kaldırılan ve elmacık kemiğinde kırık tespit edilen İbrahim ile burnu kırılan Ahmet Yıldırım'a ''Geçmiş olsun'' diyen başkan Bilgili, hastane çıkışında yaptığı açıklamada, futbolun bir savaş olmadığını belirtti. 
     Bilgili, ''Maalesef Denizlisporlu Ersen ve Ali sahada düşmanca hareketler yaptı. Bu bir savaş değil, futboldur. Tabanca çekip vursalardı. Kendi sahamızda dayak yedik'' diye konuştu. 
     Her şeye rağmen Beşiktaş'ın şampiyonluğunun engellenemeyeceğini ifade eden Bilgili, sezon sonunda şampiyon olacaklarını söyledi. 
     





</TEXT>
</DOC>
