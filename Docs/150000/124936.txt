<DOC>
<DOCNO> 124936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun02.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan komşularına üstü kapalı tehdit... 
</HEADLINE>
<TEXT>

     Irak Devlet Başkanı Yardımcısı Taha Yasin Ramazan, ''Düşmanın saldırı başlatmak için Arap ve Müslüman topraklarını ve hava sahasını kullanması katılımdır'' dedi. 
     Ramazan, Katar'da yayın yapan El Cezire televizyonuna açıklamasında, komşu Arap ve Müslüman ülkelerden, Irak'a olası saldırıyı desteklememelerini istedi. 
     Taha Yasin Ramazan, ''Komşularımızdan, en azından olası operasyonu desteklememelerini istiyoruz. Düşmanın saldırı başlatmak için Arap ve Müslüman toprağı ve hava sahasını kullanması katılımdır'' diye konuştu. 
     Bağdat'ın BM silah denetçileriyle işbirliğine devam edeceğini, ancak ABD önderliğindeki olası operasyonun önüne geçebileceklerinden şüpheli olduğunu belirten Ramazan, ''Saldırı düzenlenmesi için mazeret vermeyeceğiz, ancak tüm hazırlıklarımız en kötü senaryoya dayanıyor. Çünkü düşmanımız hain, sahtekar ve onursuz'' dedi. 
     Ramazan, Irak'ın BM silah denetçilerinin dönmesini ve BM'nin 1441 sayılı kararını kabul etmesinin, ABD'nin aklından savaş fikrini çıkaracağını sanmadığını kaydetti. 
     





</TEXT>
</DOC>
