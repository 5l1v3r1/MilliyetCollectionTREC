<DOC>
<DOCNO> 138807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sontur39.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 1990'daki gizli tutanaklar... 
</HEADLINE>
<TEXT>

     TBMM Başkanlığı Körfez Savaşı'nda Türkiye'de yabancı silahlı kuvvetlere mensup askerler bulunmasına ilişkin izin tezkeresi görüşmelerinin 13 yıl gizli tutulan tutanaklarını açıkladı. Körfez Savaşı tezkeresinin önce "Hükümete yetki tezkeresi" biçiminde geldiği, sonra dönemin Başbakanı Yıldırım Akbulut'un yazılı başvurusuyla "Hükümete izin tezkeresi" biçimine dönüştüğü ortaya çıktı. 
     12 Ağustos 1990 tarihli gizli oturumun tutanakları 
     Türkiye'nin Irak'ta olası savaş ve Kerkük-Musul'a ilişkin o dönemde duyduğu kaygıları, beklentileri ortaya koyarken, karşılıklı küfürleşmeler ve laf atmaların gizli oturumda da gerçekleştiği ortaya çıktı. DYP'liler dönemin Başbakanı Yıldırım Akbulut'a "Allah belanı versin", "Tarihin yüzkarası" gibi sözlerle laf attılar. 
     
     KONUŞMALAR 

     Türkiye'de yabancı asker bulunması konusunda Hükümete izin verilmesine ilişkin tezkere gizli oturumda önce "yetki" tezkeresi olarak ele alındı. Sonra muhalefetin "Anayasa'ya aykırılık" eleştirileri sonrasında Başbakan Akbulut'un önergesiyle "izin" tezkeresine dönüştürülüp oylandı. 
     Tezkere üzerinde ilk olarak dönemin ana muhalefet partisi SHP Genel Başkanı Erdal İnönü konuştu. İnönü, henüz bir federe ya da bağımsız Kürdistan devleti olasılığı görünmeyen dönemde tezkereye şu eleştirilerde bulundu 
     "Bu oyuncak değildir, başka devlete saldırırsak onunla savaşa girersek bunun nasıl biteceği belli olmaz. Hiç sanmayınız ki, biz oraya bomba atacağız, ondan sonra Irak Saddam'ı devirecek, sonra Amerika ile beraber biz bunun sonuçlarını paylaşacağız. NATO bizi nasıl savunacak." 
     
     DEMİREL'DEN MUSUL-KERKÜK 

     Toplantıda dönemin muhalefetteki DYP Genel Başkanı Süleyman Demirel de konuşmasına başlarken, ANAP'lılar kendisine "Ciddi ol" diye laf attı. Demirel, "Ciddi ol diyen beye söylüyorum, işte Anayasa, gayrı ciddi ne var ki, devredemezsiniz diyoruz, bu sözün neresi gayrı ciddi" diye karşılık verdi ve şöyle devam etti 
     "-Direkt saldırı mı var, Meclis'e gelin bunu söyleyin, yani pösteki saydırmayın. Yoksa Türkiye'ye sipariş edilmiş bir savaş mı var, Türkiye bir savaş siparişi mi almış, açık söyleyelim beyler. 
     -Lozan'da Meclis ağlamıştır ve Lozan müzakerelerine ara verilmiştir. Meclis tekrar Kerkük ve Musul'u müzakere etmiştir, o günkü şartlar içinde Büyük Atatürk kendi ağırlığını koyarak Meclis'ten, Kerkük ve Musul'un terkini bırakmıştır." Demirel, Iraklıların Kerkük ve Musul'daki Türkmen varlığını ortadan kaldırmak için büyük katliamlar yaptıklarını belirtirken, şunları söyledi 
     "Çünkü bizim Güney hududumuz siyasetten çizilmiştir, güney hududumuz stratejik bir hudut değildir. Güney hududumuz Türkiye'yi petrolsüz bırakacak şekilde İngiliz petrolcüleri tanafından çizilmiştir. Bizimki cep petrolüdür, hazine öbür tarafta kalmıştır. Acaba bize kuzey cephesi açılırsa Kerkük Musul sizde kalır gibi vaatlerde mi bulundular " Demirel ayrıca, dünyanın Kerkük ve Musul'u Türkiye'nin eline bırakmayacağını öne sürdü, "Yarın bu adamların hepsi kalkar gider, gene kabak bizim başımıza patlar" diye konuştu. 
     Dönemin Başbakanı Yıldırım Akbulut, "tezkere" konusunda "Biz ülkemizi sadece korumak maksadıyla gerekli tedbirleri alabilmek için bu yetkiye başvurduk" derken Milli Komisyonu Başkanı emekli General Recep Ergun'un, "tezkerenin esası tamamen savunmaya yöneliktir, agresif değildir. Böyle bir yetkiyi zaten yüce Meclis hiç bir hükümete vermeyecektir ve milletimiz de bunu tasvip etmeyecektir" dediği ortaya belirlendi. 
     
     AKBULUT OY ATMAMIŞ 

     Kuveyt işgali sonrasında koalisyon güçlerinin harekatına katılacak yabancı askerlere izin verilmesine ilişkin tezkerenin oy dağılımında da şu ilginçliklerin yaşandığı ortaya çıktı 
     -Başbakan Yıldırım Akbulut dahil, 8 bakanın 1990'daki gizli oylamada ANAP Hükümetine yabancı asker bulundurma izni tezkeresi oylamasına katılmadıkları belirlendi. Bakanlar Hüsamettin Örüç, Safa Giray, Ercüment Konukman, Şükrü Yürür, Fahrettin Kurt, Lütfullah Kayalar, Cemil Çiçek oylamaya katılmadı. 
     -Dönemin DYP'lisi Köksal Toptan yabancı asker bulundurmaya "ret" oyu kullandı. Şimdi ikinci tezkereye AKP milletvekili ve Adalet Komisyonu Başkanı olan Toptan'ın ne yönde oy kullanacağı merak ediliyor. 
     -Eski ANAP'lı, şimdiki AKP'li bakanlar Abdülkadir Aksu, Murat Başesgioğlu, şimdi Bağımsız Milletvekili eski ANAP'lı Ülkü Güney, şimdi Irak operasyonlarına karşı çıkan Genç Parti'ye geçeceği söylenen eski ANAP'lı Güneş Taner, Vehbi Dinçerler, eski ANAP şimdi AKP milletvekili Ali Er, şimdiki ANAP Genel Başkanı Ali Talip Özdemir gibi isimler de kabul oyu kullandılar. 
     -Ret oyu kullanan isimler arasında Süleyman Demirel, Erdal İnönü gibi isimler bulundu. İktidar partisi olan ANAP'lılar kabul, muhalefetteki DYP ve SHP'liler ise ret oyu kullandılar. 
     -Dönemin SHP Milletvekili İsmail Cem iye ANAP eski Genel Başkanı Mesut Yılmaz ve eski Milli Savunma Bakanı Zeki Yavuztürk'ün oyları geçersiz sayıldı. 
     





</TEXT>
</DOC>
