<DOC>
<DOCNO> 126757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun14.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus gazetelerinden Erdoğan'a övgü... 
</HEADLINE>
<TEXT>

     AK Parti Genel Başkanı Recep Tayyip Erdoğan'ın Rusya ziyareti, bugünkü Rus gazetelerinin hemen hemen hepsinde ''başarılı'' olarak nitelendirildi. Gazeteler, ''her iki ülkenin ilişkilerin durumundan memnun olduklarını'' yazdı. 
     Türkiye'nin AB yolundaki çabalarına dikkat çeken haftalık Moskovaski Novostey gazetesi, ''Avrupa ile ilişkilerimizde Türkiye'den öğreneceğimiz çok şey var. Bu konuda bize de bir Tayyip Erdoğan lazım'' ifadesini kullandı. 
     Gazetede, Aleksandır Yanov imzasıyla yayımlanan yorumda, ''Liberallerimiz sürekli olarak, Avrupa'nın Rusya'yı AB'nin eşiğinde tuttuğundan şikayet ediyor. Bu durumda ben de, 'Bizim Erdoğanımız nerede ' diye düşünüyorum. Neden Rusya da Türkiye'nin AB'ye girmek için harcadığı çabaları harcamıyor Avrupa'nın soğuk tutumuna karşı çaba göstermek, onları eleştirmekle kalmamak, adım adım Avrupa'ya yaklaşmak gerekir'' denildi. 
     Vremya Novostey gazetesi, Tayyip Erdoğan'ın Rus basınında daha önce ''İslamcı'' olarak tanıtıldığına dikkat çekerek, ''İslamcı dediğimiz liderin, teröre karşı etkin bir savaşçı olduğunu gördük'' ifadesine yer verdi. Gazete, Devlet Başkanı Vladimir Putin'in Erdoğan'a, ''Terörizme karşı kararlı tutumunuzdan ötürü çok teşekkür ederim'' dediğini anımsattı. 
     İzvestiya gazetesi, Putin'in bu sözlerini başlığında kullanırken, Kommersant gazetesi, Putin'in ''Türkiye-Rusya ilişkilerinin durumu memnun edici'' sözlerine dikkat çekti. Resmi yayın organlarından Rassiskaya gazetesi de, Putin'in ''İki ülke oldukça eski ortaklar'' şeklindeki ifadesini öne çıkardı. 
     
</TEXT>
</DOC>
