<DOC>
<DOCNO> 121798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko06.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Maret, Pastavilla ve SEK süt, Tat konserve çatısında... 
</HEADLINE>
<TEXT>

     Vizyonunu daha önce ''Dünyanın en büyük 200 şirketi arasında olmak'' olarak açıklayan Koç Topluluğu, et ve süt ürünleri, makarna ve konserve gıda üretimi gerçekleştiren 4 şirketini TAT çatısı altında birleştirerek, Türkiye'nin en büyük gıda şirketlerinden birini oluşturacak. 
     Koç Holding Gıda ve Perakende Grubu Başkanı Hasan Yılmaz, dünya çapında iddialı olabilmek için yılda ortalama yüzde 14 büyümeyi hedef aldıklarını ve 15 yıllık bir maraton koşusuna başladıklarını bildirdi. 
     Koç Topluluğu Gıda ve Perakende Grubu'na bağlı, MARET Marmara Besicilik ve Et Sanayi Ticaret A.Ş., Pastavilla Makarnacılık Sanayi ve Ticaret A.Ş., SEK Süt Endüstrisi Kurumu Sanayi ve Ticaret A.Ş ve TAT Konserve Sanayi A.Ş.'nin, TAT çatısı altında birleştirilmesine ilişkin olarak Koç Holding'in Nakkaştepe'deki merkezinde bilgilendirilme toplantısı düzenlendi. 
     Toplantıda konuşan Gıda ve Perakende Grubu Satış Başkanı Hasan Yılmaz, Türkiye için oldukça zor şartlar altında geçen 2001 yılını takiben 28 Mart 2002 tarihinde Koç Holding CEO'su Bülent Özaydınlı'nın düzenlediği bilgilendirme toplantısında, Koç Topluluğu'nun vizyonunun ''Dünyanın en büyük 200 şirketi arasında olmak'' olarak ifade edildiğini hatırlattı. 
     Bunun çok önemli, çok iddialı ve kolay olmayan bir hedef olduğunu bilincinde olduklarını kaydeden Yılmaz, dünya çapında iddialı olabilmek için yılda ortalama yüzde 14 büyümeyi kendilerine hedef aldıklarını ve 15 yıllık bir maraton koşusuna başladıklarını dile getirdi. 
     ''Sayın Özaydınlı, Maraton koşmanın zorluğunu biliyoruz ancak bu uzun koşuyu 100 metre yarışı temposunda sürdürmemiz gerektiğinin de bilincindeyiz demiş ve sözlerini Bu yıldan başlayarak Koç Topluluğu'ndaki değişimi hissedeceksiniz diyerek bağlamıştı'' diye konuşan Yılmaz, bilgilendirme toplantısında ''Bazı sektörlere odaklanmak'', ''Liderlik'', ''Uluslararası rekabet'', ''AR-GE ve marka'' olmak üzere 4 ana prensipten bahsedildiğini, bu prensipleri tüketiciye en yakın topluluk teması altında birleştirdiklerini belirtti. 
     
     YÜZDE 15'İN ÜZERİNDE BÜYÜME TEMPOSU 

     Hasan Yılmaz, yaklaşık 1.4 milyar EURO cirosuyla Koç Topluluğu'nun yüzde 15'ini oluşturan tüketim grubu bünyesindeki şirketlerin, Migros, Şok, Ramenka, Rambutya, Ramstore, Koçtaş, Düzey Pazarlama ve gıda üretimi üzerine çalışan TAT, SEK, MARET ve Pastavilla olduğunu kaydederek, Koç Topluluğu'nun kendine çizdiği hedeflere ulaşmasında gıda ve perakende grubunun önemli bir rolü olacağını söyledi. 
     2001 yılında yaşanan ekonomik kriz sonucunda ve devalüasyonun da etkisiyle 1.1 milyar EURO olarak gerçekleşen cirolarını 2007 yılında 3 milyar EURO'ya çıkarmayı planladıklarını dile getiren Yılmaz, ''Yani maratonu 100 metre temposuyla koşmaya hazırız. Bu da yüzde 15'in üzerinde yıllık büyüme temposu demektir'' diye konuştu. 
     Gıda grubu için teklif edilen ana stratejiler çerçevesinde tüm gıda şirketlerini ve markalarını TAT çatısı altında toplamayı planladıklarını anlatan Yılmaz, şöyle devam eti 
     ''Nitekim 4 şirketin yönetim kurulları toplanmış, bu konuda yetki istemek üzere olağanüstü genel kurullarını toplantıya çağırmış ve saat 10.30'da Sermaye Piyasası Kurulu'na bilgi verilmiştir. Bu 4 şirketin tek elden yönetimi üretimden satışa, pazarlamadan lojistiğe, insan kaynakları kullanımından finansman ve bilgi teknolojilerine kadar birçok alanda önemli faydalar getirecektir. Beklenilen faydalara şöyle bir göz attığımızda karşımıza ölçek ekonomisinin faydalarından yararlanabilecek Türkiye'nin büyük gıda şirketlerinden biri çıkıyor. 2001 yılı İSO 500 büyük firma verileri bazında örneğin TAT 220. sıradayken yeni yapısıyla 62. sıraya oturuyor. 
     1997-2002 döneminde 2001 yılındaki krizin ve devalüasyonun etkisiyle EURO bazında ciddi ciro kaybı görünmesine karşın gıda şirketlerimiz ortalama yüzde 3.2'lik bir tempoda büyümüşlerdir. Öngörülen stratejilerin uygulanması, yaratılan kaynakların yönlendirilmesi sonucu yeni şirketin büyüme hızının yüzde 9'un üzerine çıkacağını ve önümüzdeki 5 yıl içinde 2001 yılı sonundaki boyutu ikiye katlayarak 300 milyon EURO ciroya ulaşmayı planlıyoruz.'' 
     Hasan Yılmaz, büyümenin, verimliliğin, yaratılan katma değerin şirket sonuçlarına olumlu yansımasıyla vergi, faiz, amortisman öncesi kar rakamlarının da ikiye katlanacağına işaret ederek, karın 20-25 milyon EURO seviyelerinden 50 milyon EURO seviyesine çıkmasının beklendiğini kaydetti. 
     
     BİRLEŞME SÜRECİ 2003 MART AYINDA TAMAMLANACAK 

     Birleşmenin süreci ve metodu konusunda en çok dikkat ettikleri konunun açıklık, şeffaflık ve kontrol edilebilirlik olduğunu anlatan Yılmaz, Tat, Maret ve Pastavilla şirketleri hisselerinin Borsa'da işlem gördüğünü hatırlattı. 
     SPK'ya ve basına bilgi aktardıkları bugün başlayan sürecin Aralık ayında 4 şirketin olağanüstü genel kurullarının toplamasıyla devam edeceğini dile getiren Yılmaz, ''Sürecin, SPK, Rekabet Kurulu, Yabancı Sermaye Genel Müdürlüğü, Sanayi ve Ticaret Bakanlığı izinlerini takiben 2003 yılı Mart ayında sonuçlanması beklenmektedir'' dedi. 
     Yılmaz, amaçlarını Türkiye'nin büyük ve iddialı gıda şirketini yaratmak, verimlilik çalışmaları sonucu elde edilen kaynakları, markalarının ve teknolojilerinin ardına koyarak, yıllık yüzde 9 gibi bir büyüme sağlamak, karlılıklarını artırmak ve Koç Topluluğu'nun hedeflerine ulaşması için üzerlerine düşen katkıda bulunmak olarak özetledi. 
     Hasan Yılmaz, birleşmenin istihdam politikasını nasıl etkileyeceği sorusunu da, ''Üretim açısından bakarsanız şu anda kapatmayı düşündüğümüz bir fabrika, yani ölçekte çalışanlarımızı çok etkileyecek bir planımız yok'' şeklinde yanıtladı. 
     





</TEXT>
</DOC>
