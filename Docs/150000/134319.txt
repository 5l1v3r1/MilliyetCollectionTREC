<DOC>
<DOCNO> 134319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo05.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy'dan TSYD'ye açıklama... 
</HEADLINE>
<TEXT>

     Futbol Federasyonu Başkanı Haluk Ulusoy, Kuşadası'nda gerçekleştirilen hakem seminerinde spor yazarlarını suçlayıcı ifadeler kullanması üzerine, kendisinden bilgi isteyen Türkiye Spor Yazarları Derneği'ne TSYD bir açıklama yaptı. 
     Haluk Ulusoy, TSYD Genel Başkanı Onur Belge'ye gönderdiği yazıda, ''Konuşmamın içeriğinde hedef alınan kişiler, bugüne kadar adliyeye intikal etmiş davalara konu olan haberleri yazan kişilerdir'' dedi. 
     Ulusoy, yazılı açıklamasında özetle, hakkında uzun süre doğru olmayan haberler yazıldığını ve yargı yoluyla bu haberlerin asılsız olduğunu kanıtlamasına karşın konuyu kamuoyu önüne götürememekten yakındı. 
     Tepkisinin bu nitelikteki haberlere yönelik olduğunu kaydeden Ulusoy, ''Sorumlu gazetecilik, somut bilgi ve belgeye dayanmadan haber yapmamayı gerektirir. Konuşmamın içeriğinde hedef alınan kişiler, bugüne kadar adliyeye intikal etmiş davalara konu olan haberleri yazan kişilerdir. Şahsım ve federasyon tarafından adliyeye intikal ettirilen kişi ve konular dışında büyük camianızın saygın üyeleri kesinlikle bu konuşmada hedef alınmamıştır'' diyerek görüşlerini bildirdi. 
     





</TEXT>
</DOC>
