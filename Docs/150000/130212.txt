<DOC>
<DOCNO> 130212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sonspo04.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Lucescu'dan gol yiyen takıma ceza 
</HEADLINE>
<TEXT>

     Beşiktaş, Birinci Süper Futbol Ligi'nin ikinci dönemi için, İstanbul'daki hazırlıklarının ilk bölümünü bu sabah gerçekleştirdiği antrenmanla tamamladı. 
     Siyah-beyazlılar, Ümraniye'deki BJK Nevzat Demir Tesisleri'nde, teknik direktör Mircea Lucescu yönetiminde yaklaşık 1.5 saat kondisyon ağırlıklı çalıştı. Antrenmana pas çalışmasıyla başlayan futbolcular, 15 dakikalık koşunun ardından minyatür kalede tek pas üzerine kurulu maç oynadı. Maç sırasında teknik direktör Lucescu, gol yiyen takımın oyuncularına çeşitli cezalar verdi. Antrenman, kanatlardan yapılan ortalarda gol çalışmasıyla tamamlandı. 
     Beşiktaş'ın bugünkü antrenmanında, sakatlıkları geçen Zafer, kaleciler Göksel ve Cordoba da takımla birlikte çalıştı. Sakatlıkları süren Ahmet Yıldırım, Yasin, Bayram, belinde ağrısı bulunan Ahmet Dursun, özel işleri için izin alan Ali Eren ve henüz Türkiye'ye dönmeyen Amaral antrenmana katılmadı. Sergen ise salonda çalıştı. 
     Beşiktaş, ikinci dönem hazırlıkları için bu akşam Antalya'ya giderek kampa girecek. Tüm futbolcuların kampa götürüleceği bildirilirken, Topkapı Palace'da konaklayacak olan siyah-beyazlı ekip, 17 Ocak'ta İstanbul'a dönecek. Beşiktaş, 21 Ocak'ta ikinci etap çalışmaları için yeniden Antalya'ya gidecek. 
     





</TEXT>
</DOC>
