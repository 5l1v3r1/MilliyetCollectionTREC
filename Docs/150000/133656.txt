<DOC>
<DOCNO> 133656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko31.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Defterdarlık Kira gelirini eksik gösteren hacizle karşılaşabilir 
</HEADLINE>
<TEXT>

     İstanbul Defterdarı Kadir Boy, kira geliri elde eden mükellefleri bu gelirlerini zamanında ve tam olarak beyan etmeleri için uyardı. 
     Kadir Boy, sadece kira gelirinden dolayı beyanname verme süresinin 31 Ocak Cuma günü sona erdiğini anımsattı. 
     Konut kira gelirleri istisna tutarı 950 milyon lirayı aşanların, beyanname verip tahakkuk eden verginin 3'te 1'lik ilk taksitini Cuma gününe kadar yatırmaları gerektiğine dikkat çeken Boy, aksi halde konut sahibi mükelleflerin, Şubat ayından itibaren vergi ve cezanın yanı sıra, verginin teminatı olarak haciz kıskacında kalabilecekleri uyarısında bulundu. 
     Defterdar Boy, bu konuda özellikle İstanbul'un lüks semtlerinin kontrolden geçirildiğini belirterek, ''Ulus, Etiler, Bağdat Caddesi, Ataşehir ve Bahçeşehir gibi aylık kira geliri 500 milyon liranın üzerinde olan yerler özel taramadan geçiriliyor'' dedi. 
     İşyeri kira gelirleri üzerinden vergi kesintisi yapılanlardan, kira gelirlerinin brüt tutarı 6 milyar 650 milyon lirayı aşanlar da, beyanname kapsamına giriyor. 
     





</TEXT>
</DOC>
