<DOC>
<DOCNO> 105917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko26.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalardaki döviz hesapları bu hafta azaldı... 
</HEADLINE>
<TEXT>

     Bankalardaki toplam döviz mevduat hesapları, bir haftada 134 milyon dolar azalarak 23 Ağustos itibarıyla 58 milyar 446 milyon dolara geriledi. 
     Merkez Bankası'nın geçici verilerine göre, 16 Ağustos'ta toplam döviz mevduat hesapları 58 milyar 580 milyon dolar düzeyindeydi. 
     Dalgalı kur sistemine geçilmesiyle birlikte, bu tarihten itibaren bankaların ABD Doları bildirimi esas alınarak yayımlanmaya başlanan döviz tevdiat hesapları, bir haftada 192 milyon dolar azalarak, 45 milyar 478 milyon dolara geriledi. 
     Yurtiçi döviz tevdiat hesapları DTH toplamı da 175 milyon dolar azalarak, 43 milyar 891 milyon dolara indi. Yurtdışı DTH da 17 milyon dolar azalarak, 1 milyar 587 milyon dolar olarak gerçekleşti. 
     Bankalararası interbankta döviz tevdiat hesapları ise 128 milyon dolar azalarak, 657 milyon dolara indi. 
     23-29 Ağustos 2002 tarihleri arasında, kredi mektuplu DTH ve süper döviz hesapları ise 104 milyon dolar artarak, 13 milyar 72 milyon dolara çıktı. 
     
     REPO İŞLEMLERİ ARTTI 

     Bankaların müşterileriyle yaptıkları repo işlemleri ise, 23-29 Ağustos 2002 tarihleri arasında 398 trilyon 636 milyar lira arttı. 
     Merkez Bankası verilerine göre, bankaların müşterileriyle yaptıkları repo işlemleri 23 Ağustos'ta 3 katrilyon 612.2 trilyon lira iken, 29 Ağustos itibariyle 4 katrilyon 10.9 trilyon liraya çıktı. 
     Mali kuruluşlararası repo işlemlerine bakıldığında da, 23 Ağustos tarihinde 4 katrilyon 384.5 trilyon lira iken 29 Ağustos itibarıyla 349.9 trilyon lira artarak 4 katrilyon 734.5 trilyon liraya yükseldi. 
     Ters repo işlemleri ise 29 Ağustos tarihi itibarıyla 349.9 trilyon lira artarak, 4 katrilyon 734.5 trilyon liraya çıktı. 
     





</TEXT>
</DOC>
