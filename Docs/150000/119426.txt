<DOC>
<DOCNO> 119426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/ekonomi/eko01.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP yönetimine IMF’nin istekleri hatırlatıldı... 
</HEADLINE>
<TEXT>

Ekonomi bürokratlarının AKP’li kurmaylara verdiği Uygulanmakta Olan Ekonomik Program ve Alınması Gereken Tedbirler’ raporunda IMF’nin Türkiye’den istedikleri hatırlatıldı 
     SEÇKİN ÜREY ANKARA 

     Ekonomi bürokratları tarafından AKP yönetimine verilen "Uygulanmakta Olan Ekonomik Program ve Alınması Gereken Tedbirler" raporunda, "Ekonomik Programın Önümüzdeki Dönemde Yürütülmesi Çerçevesinde Temel İlkeler ve Yapısal Politikalar" başlıklı bir ek yer aldı. 
     
     Enflasyon hedeflemesi 
     Ekte mevcut taahhütlerin yanı sıra kamuoyuna açıklanmış son mektup olan 30 Temmuz tarihli niyet mektubunda yer almayan ancak "IMF’ye yapılacağı taahhüt edildiği" belirtilen bazı düzenlemelere yer verildi. Bunlardan en önemlisi yeni hükümet kurulduğunda enflasyon hedeflemesine geçileceği taahhüdü oldu. 
     Raporda bu tip ifadelerin yer alması, ocak ayında tamamlanması beklenen 4. Gözden Geçirme için 57. Hükümet tarafından gönderilen niyet mektubundaki taahhütlerin AKP Hükümeti için de geçerli olabileceği yorumuna neden oldu. Raporda yer alan taahhütler ise şöyle belirtildi 
     
     Enflasyon hedeflemesine geçilecek 
     Niyet Mektubu'nda enflasyon hedeflemesine yeni hükümetin kurulmasını takiben geçileceği taahhüt edilmektedir. 
     Merkez Bankası ile hükümetin enflasyon hedefini ortaklaşa belirlemesi anlamına gelen enflasyon hedeflemesi konusu son niyet mektubunda, "Yıl sonundan önce resmi enflasyon hedeflemesi sistemine geçilmesine yönelik teknik hazırlıklar sürdürülmektedir" şeklinde ele alınmıştı. 
     
     Kamu bankası özelleştirmeleri 
     Niyet Mektubu'nda Halk Bankası'nın özelleştirilmesi sürecinin 2003 yılının birinci çeyreğinde başlatılacağı, Vakıfbank'ın özelleştirilmesinin ise 2003 yılı Haziran ayı sonuna kadar gerçekleştirileceği taahhüt edilmekte. 
     Halk Bankası özelleştirmesi 30 Temmuz tarihli mektupta, "Bankanın 2003 yılının ilk üç ayında satışa sunulması ümid edilmektedir" ifadesiyle ele alınırken, Vakıfbank da, "Bankanın 2003 yılı ikinci çeyreğinde tekrar satışa sunulması beklenmektir" cümlesiyle ele alındı. 
     
     İMKB'ye kote şirketler 
     Niyet Mektubu'nda İMKB'ye kote edilmiş şirketlere yönelik olarak uluslararası muhasebe standartlarının 1 Ocak 2003 tarihine kadar uygulamala konacağı taahhüt edilmiştir. 
     Niyet Mektubu'nda bu ifade yer almazken, yapılması gerekenleri anlatan ekinde SPK'nın standartları bu tarihte yürürlüğe koyacağı yazıldı. Ancak, İMKB'ye kote şirketlerle ilgili bir ifade yer almadı. 
     
     KİT yönetişimi 
     Niyet Mektubu'nda KİT'lerin yönetişim yapısını kuvvetlendirmeye yardımcı olacak yasal değişikliklerin 2002 Aralık ayı sonunda Meclis'e sevk edilmesi yasal bir kriter olup, söz konusu yasal değişikliklerin 2003 yılında yürürlüğe girmesi ayrıca taahhüt edilmektedir. 
     KİT yönetim kurullarının yetkisini artıracak ve merkezi hükümet ile mali ilişkilerini açığa kavuşturacak bu düzenleme ile ilgili olarak 2002 Aralık ayında Meclis'e sunulması kriteri mektupta yer alıyor. Ancak, yürürlüğe giriş tarihi bulunmuyor. 
     
     Özelleştirme takvimi 
     Raporda gelecek döneme ilişkin özelleştirme takvimine de yer verildi. Yol haritası bir türlü hazırlanamayan Türk Telekom'un özelleştirme staratejisinin 2003 yılı Mart ayı ortasına kadar kabul edileceği belirtildi. Şeker Fabrikaları'nın özelleştirmesine ilişkin olarak Özelleştirme Yüksek Kurulu'nun ÖYK yol haritasını 2003 yılı başında onaylayacağı ifade edildi. 
     BOTAŞ'ın Eskişehir ve Bursa'daki dağıtım iştiraklerinin 2003 yılında özelleşeceği raporda yer alırken, özelleştirme planının eylül ayında açıklanması gereken TEKEL için oluşturulan planın ÖYK tarafından kabul edileceği belirtildi. 
     Bu arada dördüncü gözden geçirmenin tamamlanması için yapısal kriter olarak ortaya konan bir başka konu ise BDDK ve TMSF'in Yapı Kredi Bankası'nın mülkiyet sorununun çözümüne ilişkin bir strateji geliştirmesi oldu. 
     



 EKONOMİ 














</TEXT>
</DOC>
