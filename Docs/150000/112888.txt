<DOC>
<DOCNO> 112888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko14.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin yarın yapacağı tahvil ihaleleri... 
</HEADLINE>
<TEXT>

     Hazine'nin yarın düzenleyeceği 371 gün vadeli iki ayrı ihalede, teklifler dolar cinsinden olan ihalede minimum 10.000 ABD Doları ve katları, euro cinsinden ihalede ise 10.000 euro ve katları şeklinde verilecek. 
     Merkez Bankası'ndan yapılan yazılı açıklamada, yarın 371 gün vadeli ABD Doları ve Euro cinsinden iskontolu devlet tahvili ihaleleri yapılacağı hatırlatılarak, ihraç tarihi 16 Ekim Çarşamba olarak belirlenen döviz cinsinden tahvillerin geri ödemesinin, 22 Ekim 2003'de yapılacağı bildirildi. 
     Açıklamaya göre, her iki ihaleye de teklifler EFT ile gönderilecek. Piyasa yapıcılığı uygulaması çerçevesinde, ABD Doları değişim için teklifler, ihale günü saat 16.00'ya, ihale sonrası satış için ise ihraç günü saat 14.00'a kadar kabul edilecek. Euro cinsinden değişim için ise teklifler, ihale günü saat 16.00'a, ihale sonrası satış için ise ihraç günü saat 12.00'a kadar kabul edilecek. 
     İhale teminatları TL olarak ihale günü saat 12.00'a kadar yatırılacak. Söz konusu teminatlar, nominal teklifin yüzde 1'i tutarının ihale gününde Resmi Gazete'de yayımlanan gösterge niteliğindeki ABD Doları dolar cinsi tahvil için ve euro euro cinsi tahvil için döviz alış kuru ile çarpılması ile hesaplanacak ve ihaleyi kazanamayan tekliflere ait teminat tutarları aynı gün iade edilecek. İhaleyi kazanan tekliflere ait teminat tutarları ise ihraç günü kıymet bedellerinin tamamı ödendikten sonra iade edilecek. 
     ABD Doları cinsinden ihale ve ihale sonrası satış bedelleri ihraç günü Merkez Bankası'nın Cıtıbank N.A. New York nezdindeki 10939927 no.lu hesabına ''hazine'' referansı ve New York saati ile saat 10.00'dan önce alacak geçecek şekilde, nihai alıcının Hazine olduğu belirtilerek ve masraflar üstlenilerek transfer edilecek. 
     Euro cinsinden ihale ve ihale sonrası satış bedelleri ise ihraç günü Merkez Bankası'nın Deutsche Bank Frankfurt nezdindeki 957 696 810 no.lu euro hesabına ''hazine'' referansı ve Frankfurt saati ile saat 13.00'dan önce alacak geçecek şekilde, yine nihai alıcının Hazine olduğu belirtilerek ve masraflar üstlenilerek transfer edilecek. 
     Merkez Bankası açıklamasında, DİBS ihalelerinin, ihale numarası esas alınmak suretiyle değerlendirildiği belirtilerek, verilecek tekliflerde ihale numaralarının doğru girilmesinin önemine dikkat çekildi. 
     Açıklamada, bundan böyle iskontolu döviz cinsinden ihalelerde bu genel kuralların geçerli olacağı, söz konusu kurallarda değişiklik olması halinde ayrıca bildirileceği kaydedildi. 
     





</TEXT>
</DOC>
