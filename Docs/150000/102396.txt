<DOC>
<DOCNO> 102396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sondun03.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da Atatürk hakkında kitap. 
</HEADLINE>
<TEXT>

     Bulgaristan'da Atatürk'ün hayatı ve kişiliğini ele alan yeni bir kitap yayımlandı. 
     Araştırmacı yazar İvan Vlaykov, roman tarzında yazdığı ''Mustafa Kemal Atatürk-İmparatorluğun Paşası, Cumhuriyetin Cumhurbaşkanı'' adlı kitabını tanıtırken, ''Bulgarlar, Atatürk hakkında daha çok bilgiye sahip olmalı'' dedi. 
     Vlaykov, A.A muhabirine yaptığı açıklamada, Bulgaristan'da askeri ataşelik yapan ve ülkeyle yakın bağı olan Atatürk'ün hayatını araştırırken büyük heyecan duyduğunu söyledi. 
     Yazar, ''Atatürk'ün kişiliğini araştırırken, en çok inanılmaz cesaretinden etkilendim'' diye konuştu. Mustafa Kemal'in akıl almaz cesaretinin kendisini büyülediğini kaydeden Vlaykov, ''Önceden hesapladığı riskin gerçek boyutunu gören bu insan, hayatında sık sık ölüme meydan bile okumuştur'' ifadesini kullandı. 
     ''Atatürk'ün olağanüstü kişiliğini biraz daha anlatmak istedim'' diyen Vlaykov, Atatürk hakkında çok geniş kapsamlı araştırma yaptığını belirtti ve şunları kaydetti 
     ''Atatürk'ün kişiliğini daha gerçekçi bir biçimde vermek istedim. Bu kitapta Atatürk'ün, tecrübe, hayal ve izlenimleri kendi ağzından anlatılıyor. Böyle bir anlatımın, okuyucu açısından daha sürükleyici olacağına inanıyorum.'' Vlaykov, bugüne kadar Atatürk'ün hayatını anlatmaya çalışan yazarların, O'nun ulaşılması pek zor olan iç dünyasındaki duygusallığa ışık veremediğini savunarak, ''Mustafa Kemal, 'Ben sıradan biri değilim' demiştir. Ben de bunu ispatlamaya çalıştım'' diye konuştu. 
     





</TEXT>
</DOC>
