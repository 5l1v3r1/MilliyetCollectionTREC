<DOC>
<DOCNO> 136854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/siyaset/asiy.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYAYLA BİR DAKİKA 
</HEADLINE>
<TEXT>
Savaşı durdurmak için düğmeye basın 
"Savaşa Hayır Koordinasyonu", dünyada savaşa karşı olanları sürekli eyleme davet etti. Çağrıya olumlu yanıt veren bir çok sivil toplum kuruluşu eyleme katılacak 
     İSTANBUL Milliyet 

     Susurluk kazasının ardından başlatılan "Sürekli Aydınlık İçin Bir Dakika Karanlık" eyleminin bir benzeri, bu kez olası Irak savaşına karşı, "Barış İçin Bir Dakika Karanlık" sloganıyla dünya çapında bir organizasyonla gerçekleştiriliyor. 
     Irak’ta Savaşa Hayır Koordinasyonu, dünyada savaşa karşı olan tüm kitleleri, bu ortak ve sürekli eyleme davet etti. "Savaşı durdurmak için düğmeye basın" çağrısına New York, Londra, Chicago, Glasgow, Budapeşte, Atina, KKTC, Kıbrıs Rum Kesimi, Abhazya, Tokyo, Tel Aviv, Montreal, Viyana, Toronto, Rodos, Amman ve Beyrut’taki sivil toplum kuruluşlarından olumlu yanıt geldi. 
     
     BARIŞ GİRİŞİMİ’NDEN ÇAĞRI 
     Irak’ta Savaşa Hayır Koordinasyonu’da Barış Girişimi adına görev alan Mebuse Tekay, 15 gündür tüm dünyadaki sivil toplum kuruluşlarına çağrıda bulunduklarını belirterek şunları söyledi 
     "Koordinasyondaki işçi konfederasyonları, yurtdışındakileri meslek odaları, yurtdışındaki meslek odalarını aradı. Amacımız her ülkenin kendi yerel saatiyle 20.00’de bir dakika boyunca ışıklarını yakıp söndürmesi ve savaşı durdurmak için güç birliği yapması. " 
     Bugünden itibaren ışıklar her gece yerel saatle 20.00’de bir dakika süreyle yakılıp söndürülecek. Vatandaşlar dilerlerse, "Sürekli Aydınlık için Bir Dakika Karanlık" eyleminde olduğu gibi, ıslıkla, düdükle, klaksonla, tencere ve tavalarla karanlığa ses verecek. "Barış İçin Bir Dakika Karanlık" eylemiyle dünyada "Ben tek başına ne yapabilirim ki " diye düşünenlerin tepkileri ortaklaşa dile getirmesi hedefleniyor. 
     



 SİYASET 
















</TEXT>
</DOC>
