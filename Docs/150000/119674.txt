<DOC>
<DOCNO> 119674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/yasam/yas03.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Akraba resort 
</HEADLINE>
<TEXT>

Akrabalarımı görmeye gidemiyorum onlar gelsin" diyen Trabzonlu işadamı 750 akrabasını’ 5 yıldızlı otelinde 3 gün 3 gece ağırladı 
     FUAT KARS - ÜMİT ÖZEL Bursa DHA 

     Trabzonlu müteahhit ve oteller zinciri sahibi Ali Ağaoğlu, ziyaretine gidemediği akrabalarını, Uludağ’daki 5 yıldızlı otelinde, 3 gün 3 gece ağırladı. 
     Oteline dışardan müşteri kabul etmeyen sabahlara kadar horon tepen Ağaoğlu, 5 yıldızlı otelleri ancak televizyonlarda gören birçok akrabasına çocuklarıyla birlikte 5 yıldızlı yaşamı tattırmak istediğini söyledi. 
     
     Krallar gibi ağırladı 
     Uludağ’da oteller zinciri, İstanbul’da ise inşaatları bulunan işadamı, işlerinin yoğunluğu nedeniyle ziyaret edemediği Trabzon, İstanbul ve yurdun çeşitli yörelerindeki akrabalarını, kiraladığı otobüslerle Uludağ’daki Ağaoğlu Otel’inde topladı. 
     Ağaoğlu, kişi başı gecelik 60 milyon lira olan 205 oda, 700 yatak kapasiteli otelinde, çocuklar dahil 750 akrabasını diğer otellerinden getirttiği ek yataklarla krallar gibi ağırladı. Oruç tutanlar ve tutmayanlar için ayrı servis yaptıran Ağaoğlu, mönüye Karadeniz yöresine ait yemekleri de ekledi. 
     
     Onların da hakkı 
     Ağaoğlu Aile Toplantısı’ adını verdiği toplantıda akrabalarının sorunlarını dinleyen ve onlara yardımcı olan Ağaoğlu, şunları söyledi 
     "Trabzonluyum fakat İstanbul’da büyüdüm. Geçmişime ve akrabalarına çok önem veririm. İşlerim iyi gittiği için paraya pula ihtiyacım yok. Zenginlerin yaşayacağı ortamı tattım. Aynı ortamı akrabalarımın da yaşamasını istedim. Bu onların hakları. Bundan sonra da her yıl akrabalarımı otelimde ağırlayacağım. Dayanışmayı daha da artırmak için vakıf kuracağız." 
     



 YAŞAM 






















</TEXT>
</DOC>
