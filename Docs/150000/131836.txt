<DOC>
<DOCNO> 131836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sonspo04.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay, Sinan için Salı gününe dek beklemede... 
</HEADLINE>
<TEXT>

     Altay Kulübü Profesyonel Futbol Şubesi Sorumlusu Melih Tunç Tandoğan, Sinan'ı renklerine bağlamak isteyen Galatasaray'a 21 Ocak Salı gününe dek, yeni önerilerini sunmak üzere süre verdiklerini bildirdi. 
     Melih Tunç Tandoğan, A.A muhabirine yaptığı açıklamada, Galatasaray'ın Sinan için önerdiği para miktarını yeterli görmediklerini ve son önerilerini yapmaları için 21 Ocak Salı gününe dek süre verdiklerini kaydetti. 
     Tandoğan, şöyle konuştu 
     ''Galatasaray Kulübü'nün verdiği teklifi yeterli görmedik. Yeni teklif sunmaları için süre istediler. Biz, salı gününe kadar bekleyeceğiz. Eğer olmazsa, Sinan,sezon sonuna kadar bizde oynar.'' 
     
     BEŞİKTAŞ CEPHESİ 
     Sinan'ı transfer etmek isteyen Beşiktaş'ta ise yönetici Emin Önal, şunları söyledi 
     ''Biz Sinan'ın transferini sezon sonuna bıraktık. Galatasaray veya başka bir kulübün bu futbolcu konusunda devreye girmesi bizi şu an için ilgilendirmiyor. Biz Beşiktaş olarak, sezon sonunda teknik direktör Mircea Lucescu'nun görüşleri doğrultusunda hareket edeceğiz. Eğer Lucescu Sinan konusunda, yine ısrarcı olursa ve bu futbolcu başka bir kulübe transfer olmazsa Altay Kulübü yönetimiyle tekrar masaya otururuz.'' 
     





</TEXT>
</DOC>
