<DOC>
<DOCNO> 109782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/dunya/dun02.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük Kürt toprağı, Türkmenler azınlık 
</HEADLINE>
<TEXT>

Irak Federal Cumhuriyeti Anayasa Taslağı’nda Kerkük Vilayeti, Federal Kürt Bölgesi’ne alındı 
     İHSAN DÖRTKARDEŞ DHA 

     Kuzey Irak’ta Celal Talabani önderliğindeki Kürdistan Yurtseverler Birliği KYB ile aralarındaki buzları eriten Kürdistan Demokratik Partisi’nin KDP lideri Mesut Barzani, 4 Ekim’de ilk toplantısını yapacak "Kürdistan Ulusal Meclisi"nin federal sistemi uygulamaya geçireceğini söyledi. İki grubun benimsediği "Irak Federal Cumhuriyeti Anayasa Taslağı"nda Kerkük, "Federal Kürt Bölgesi"nde gösterildi. 
     Barzani, Erbil’deki yerel parlamentoda yaptığı konuşmada, 8 Eylül’de Talabani’yle imzaladıkları anlaşmanın tarihi olduğunu söyledi. Barzani, 4 Ekim’de Erbil’de Talabani’ye bağlı milletvekillerinin de katılımı ile ilk toplantısını yapacak Kürdistan Ulusal Meclisi’nin federal sistemi hayata geçireceğini açıkladı. 
     
     Anayasal güvence 
     Bu arada KDP ile KYB politbüro üyelerinin oluşturduğu ve iki komitenin üzerinde anlaştığı, "Irak Federal Cumhuriyeti Anayasa Taslağı"nın 4 Ekim’deki toplantıda oylanması bekleniyor. Irak’ın, "Kürt ve Arap bölgesinden oluşan federal bir devlet" olmasının öngörüldüğü taslakta, Türkmenler, Asuriler, Kıldaniler, etnik grup ve azınlık olarak kabul edilirken, bunların haklarının anayasal güvence altına alındığı ifade edildi. "Irak Federal Cumhuriyeti Anayasa Taslağı"nda "Irak Kürdistanı" olarak nitelendirilen "Federal Kürt Bölgesi’ne" Kerkük de dahil edildi. 
     



 DÜNYA 












</TEXT>
</DOC>
