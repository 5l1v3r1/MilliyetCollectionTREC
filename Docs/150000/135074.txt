<DOC>
<DOCNO> 135074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo29.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Beşiktaş, revizyona gidiyor... 
</HEADLINE>
<TEXT>

     Türkiye Basketbol Ligi'nde 10. sırada yer alan Beşiktaş, aldığı başarısız sonuçların ardından kadroda revizyona giderek, ABD'li oyuncuları Roberts ve Kennedy ile yollarını ayırdı. 
     Menajer Zeki Can, yaptığı açıklamada, Roberts'ı disiplinsiz davranışları, Kennedy'i de antrenör İhsan Bayülgen'in kararıyla gönderdiklerini söyledi. 
     Roberts'ın problemli olduğunu anlatan Can, şöyle konuştu 
     ''Bu hafta oynadığımız Büyük Kolej maçında ilk devrenin bitimine 3.5 dakika kala antrenör oyuna girmesini istediğinde Roberts girmeyeceğini söyledi. Bunun üzerine maçtan sonra akşam bu oyuncuyu gönderdik. Zaten disiplinsiz hareketleri vardı. Milli takım arasından sonra takıma 5 gün geç katıldığı için ceza vermiştik. Antrenman yapmayı da sevmiyor. Beşiktaş formasını giymek istemeyen, bu formanın kıymetini bilmeyin insanların kim olursa olsun bu takımda yeri yok.'' Kennedy'i ise antrenörün oyun planına uymadığı için teknik bir kararla gönderdiklerini vurgulayan Zeki Can, ''Takımda şu anda yabancı olarak sadece Lindeman kaldı. Şu anda net değil ama antrenörün vereceği kararla bir yabancı daha alabiliriz'' dedi. 
     
     ''TÜRK OYUNCULARA GÜVENİYORUZ'' 

     Beşiktaş'ın bu sezon ligde istediği sonuçları alamadığını kaydeden Can, ligin başından beri süre gelen bir düşüş yaşadıklarını söyledi. 
     Zeki Can, kötü gidişe son vermek için çalıştıklarını dile getirerek, ''Yerli oyuncularımıza güvenimiz tam. Maç kazanamama stresi var. Beşiktaş'ın yeri burası değil. Ama birçok şanssızlıklar ve sakatlıklar yaşadık. Alacağımız bir galibiyetle çıkışa geçeceğimize inanıyorum'' diye konuştu. 

     
</TEXT>
</DOC>
