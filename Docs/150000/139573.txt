<DOC>
<DOCNO> 139573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/guncel/gun09.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada ikinci skandal 
</HEADLINE>
<TEXT>

Sivil Havacılık’ta bir skandal daha ortaya çıktı. Genel Müdür Cebeci’nin eğitimini almadığı bir uçağı kullandığı ve bir şirketten menfaat sağladığı rapor edildi 
     ÖNDER YILMAZ Ankara 

     Sivil Havacılık Genel Müdürlüğü’nde bazı pilotların sınav puanlarının yükseltilmesinin ardından bir skandal daha ortaya çıktı. Sivil Havacılık Genel Müdürü Serdar Cebeci’nin Diyarbakır uçak kazasından dört gün önce, eğitimini almadığı 160 yolcu kapasiteli Boeing 737 tipi yolcu uçağını kaptan pilot olarak kullandığı tespit edildi. Sivil havacılık şirketinden çıkar sağladığı da iddia edilen Cebeci’nin görevden alınması istendi. 
     Müfettişler, 75 kişinin ölümüne neden olan Diyarbakır uçak kazasından dört gün önce Genel Müdür Cebeci’nin acil durumlar için gerekli eğitimi almadan, İnter Havayolları’na ait B 737 800 tipi yolcu uçağını kaptan pilot olarak kullandığını belirledi. Müfettiş raporunda şu ifadelere yer verildi "Hiçbir şirket, eğitimini vermeden kokbit koltuğuna bir pilotu oturtmaz. Bu kural Cebeci’nin genel müdür olması nedeniyle çiğnenmiştir. Eğer Cebeci genel müdür olmasaydı uçağı kullanmasına müsaade edilmezdi. Bunun hoşgörülür bir tarafı yoktur." 
     Öte yandan Cebeci’nin genel müdürlük makamını kullanarak, denetimi altında bulunan şirketlerden biri olan Sun Express şirketinden, 7 bin 980 Euro menfaat temin ettiği iddia edildi. Raporda, Cebeci’nin genel müdür olmadan önce çalıştığı Sun Express şirketiyle, bağını koparmadığı ve bu şirkete karşı tarafsızlığını kaybettiği ileri sürüldü. Raporda ayrıca, genel müdürlüğün görevleri arasında olmamasına rağmen, Cebeci’nin şahsi pilotluk eğitimini devam ettirmek amacıyla, aldığı simulatör eğitimi için dahi devletin pas bileti ile 3 günlük gecici görev harcırahı aldığı dile getirildi. 
     Müfettişler, Cebeci hakkında tespit ettikleri usulsüzlükler nedeniyle görevden alınmasını raporda şöyle ifade ettiler "THY ve İnter şirketine ait uçağı kaptan pilot olarak uçurması, şahsi işi olan sertifikasının yenilenmesi amacıyla gittiği simulatör eğitimi için de harcırah alması nedeniyle Cebeci’nin görevinden alınması uygun olacaktır." 
     



 GÜNCEL 




















</TEXT>
</DOC>
