<DOC>
<DOCNO> 117679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/guncel/gun04.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamın aslanları buluştu 
</HEADLINE>
<TEXT>

Reklam dünyasının Oscar ödüllerinin verildiği Cannes Uluslararası Reklam Festivali’nin Londra’da yapılan temsilciler toplantısında Türkiye’yi Milliyet temsil etti 
     Dünyanın bir numaralı reklam festivali olarak kabul edilen Cannes Uluslararası Reklam Festivali’nin temsilciler toplantısı 4 Kasım 2002 tarihinde Londra’da yapıldı. 23 ülkenin temsilcilerinin katıldığı toplantıda Türkiye’yi Milliyet temsil etti. Haziran ayında yapılan "Cannes Lions" Festivali’nde reklam filmi, basın, açık hava, internet ve medya reklamları dallarında 1063 eser yarışmıştı. 
     
     Yıl boyunca etkinlik 
     Temsilciler toplantısında, Festival Başkanı Roger Hatchuel tarafından 2003 yılı stratejileri ve programı ile geçtiğimiz yılın faaliyetleri değerlendirildi. Hatchuel, 2003 yılı strateji ve programını tüm iletişim dallarının bu yıl her zamankinden daha çok yakınlaşacağı gerçeğini göz önünde bulundurarak oluşturduklarını belirtti. 
     
     Rekor katılım bekleniyor 
     Ayrıca 2003 yılında festivalin 50. yıldönümünün de kutlanacak olması nedeniyle ilgi ve katılımın rekor seviyede beklendiğini kaydetti." "Cannes Lions" Uluslararası Reklam Festivali’nin ülke temsilcileri, festivalin bir haftada yapılıp biten bir etkinlik olmayıp 52 hafta dolu dolu yaşanan bir etkinlikler dizisi olduğu görüşünde birleşti. Ülke temsilcileri yaptıkları sunumlarda reklam sektöründe "Cannes Lions"un tek ve en önemli toplantı olmasını, seminer, panel tartışmaları gibi etkinliklerle dolu olmasına ve herkesin bir diğerinden öğrenebileceği yaratıcı fikrin üretilmesine bağladılar. Temsilciler, toplantıda her ülkenin reklam sektöründe yaşanan yenilikler hakkında fikir ve görüş alışverişinde bulundu. 
     



 GÜNCEL 
















</TEXT>
</DOC>
