<DOC>
<DOCNO> 145332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo20.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da İngiltere maçı hazırlıkları... 
</HEADLINE>
<TEXT>

     Avrupa Şampiyonası Eleme Grubu'nda, 2 Nisan'da deplasmanda İngiltere ile karşılaşacak A Milli Futbol Takımı, bugün çift antrenmanla, hazırlıklarının İstanbul etabını tamamladı. 
     Florya Metin Oktay Tesisleri'nde, Milli Takımlar Teknik Direktörü Şenol Güneş yönetiminde gerçekleştirilen 1 saat 15 dakikalık antrenmanda, futbolcular önce topla hareketler, daha sonra dar alanda pas çalıştılar, ardından taktik ağırlıklı çift kale maç yaptılar. Kalelerin çevrilerek ters tarafa baktığı maçta, antrenör Ünal Karaman, takım halinde pres yapmaları yönünde futbolculara uyarılarda bulundu. Antrenmanda gol atan takım, öteki takıma şınav çekme cezası verdi. Maç sonunda galip gelen mavi takım, basın mensuplarına fotoğraf için sevinç pozu verdi. 
     Akşam antrenmanına, dişini çektiren ve otelde dinlenen Emre Belözoğlu katılmadı, hafif sakatlıkları bulunan Fatih Tekke ve Deniz bir süre koştuktan sonra salonda çalıştı. 
     
     ULUSOY FUTBOLCULARLA ŞAKALAŞTI 
     Antrenmanı izleyen Futbol Federasyonu Başkanı Haluk Ulusoy'un, futbolcularla şakalaştığı görüldü. 
     Özellikle Tugay'a antrenman sırasında sık sık takılan Ulusoy, bir pozisyonda Hasan'ın aleyhine faul düdüğü çalan antrenör Ünal Karaman'a ''şikeci hakem'' diye bağırdı. 
     Ulusoy, mavi takımda oynayan Hakan Şükür'ün attığı golden sonra da ''Bravo Şükür'' diyerek milli futbolcuyu alkışladı. Antrenmanı Beşiktaş Belediye Başkanı Yusuf Namoğlu da izledi. 
     Öte yandan Menajer Can Çobanoğlu, basın mensuplarına antrenmandan önce futbolcularla görüşme ve fotoğraf çekme izni verdi. Ancak milli oyuncular buna rağmen koşuya başlayınca, basın mensupları fotoğraf çekmekte zorlandılar. Önce menajer Can Çobanoğlu'ndan yardım isteyen basın mensupları, fotoğraf çektirmek istemeyen futbolcuları güçlükle biraraya getirdiler. Önce 3 kaleci Rüştü, Ömer ve Zafer, daha sonra golcüler Hakan Şükür, İlhan Mansız, Mustafa Özkan ve Nihat Kahveci'nin fotoğrafları çekildi. 
     A Milli Futbol Takımı, yarın saat 11.00'de özel uçakla İngiltere'ye gidecek. 
     




</TEXT>
</DOC>
