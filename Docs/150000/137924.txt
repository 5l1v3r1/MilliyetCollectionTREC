<DOC>
<DOCNO> 137924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun23.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda tartışıyor... Patriotlar yetersiz mi 
</HEADLINE>
<TEXT>

     Olası bir savaş durumunda, hava savunmasını güçlendirebilmek amacıyla Türkiye'nin istemi üzerine Hollanda'nın gönderdiği üç patriot hava savunma sisteminin, teknik ve personel açıdan yetersiz olduğu öne sürüldü. 
     Muhalefet partilerinden Yeşil Sol, hükümete yönelttiği yazılı soru önergesiyle Türkiye'ye gönderilen patriot hava savunma sistemlerinin yeterliliği ve bu sistemlerle korumanın, Türk halkı için mi, yoksa Amerikan askerleri için mi yapılacağı konusuna açıklık getirilmesini istedi. 
     Yeşil Sol milletvekillerinden Farah Karimi imzasıyla Meclis Başkanlığına verilen önergede, partinin edindiği bilgiye göre, Türkiye'ye gönderilen 3 hava savunma sisteminden yalnızca birinin yüzde yüz çalıştığı, diğer ikisininse bilgisayar donanımlarında arıza bulunduğu, 15 ateşleme platformundan da 9'unun tam olarak çalıştığı diğer altısınınsa yolda ve konuşlandırıldıktan sonra onarımının planlandığı belirtildi ve yeterli yedek parçanın da bulunmadığı ifade edildi. 
     Önergede, sistemlerle ilgili yeterli deneyimli personelin de, ancak yarısının gönderilmesinin planlandığı belirtildi. 
     Önergede, Türkiye'nin Güneydoğu Anadolu bölgesini Irak'tan gelebilecek füzelere karşı koruyabilmek için en az 16 ayrı patriot sistemine ihtiyaç duyulduğu, bunun NATO tarafından sağlanmadığı takdirde nasıl yapılabileceği soruldu ve bu açıdan bakıldığında, Hollanda'nın gönderdiği sistemlerin yararlı olamayacağı, Hollanda patriotlarının Diyarbakır ve Batman'da üslenecek Amerikan askerlerini korumaya yönelik olduğunun anlaşıldığı savunuldu. 
     Türkiye'ye gönderilen Hollandalı askeri personele görevleri konusunda konuşma yasağı konulup konulmadığının da yanıtlanması istenen önergede, patriot sistemlerinin teknik açıdan yetersizliğiyle bu sistemlerin eğer Amerikan askerlerini ve uçaklarını korumaya yönelik görev yapacaksa bu konularda Türk Hükümetine önceden bilgi verilip verilmediğinin de açıklığa kavuşturulması gerektiği belirtildi. 
     





</TEXT>
</DOC>
