<DOC>
<DOCNO> 114400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun09.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'te buklumam lahit "Yusuf'un oğlu, İsa'nın kardeşi Yakup..." 
</HEADLINE>
<TEXT>

     İsa peygamberin yaşamış olduğuna gönderme yapan ilk tarihsel belge sayılabilecek bir yazıt bulunduğu bildirildi. 
     Amerikan ''Biblical Archeology Review'' dergisinde çıkan makalede, Kudüs'te bulunan bir taş lahitin kenarında Aramice ''Yusuf'un oğlu, İsa'nın kardeşi Yakup...'' ibaresinin bulunduğu belirtildi. 
     Fransız paleograf Andre Lemaire, bu yazı türünün İS 10 ile 70 yılları arasında kullanıldığını, lahit üzerindeki yazının gerçek olduğunun İsrail'de bir laboratuvarda yapılan incelemeyle doğrulandığını bildirdi. 
     Lemaire, müteveffanın kemiklerinin konduğu küçük lahitin, İS yaklaşık 63 yılından kalma olduğunu belirtti. 
     Fransız uzman, Kudüs'te o devirlerde Yakup, Yahya ve İsa adlarının çok yaygın kullanıldığını, ancak üç ismin bir arada çok ender görüldüğünü belirterek, bunun bu isimlerin ünlü kişilere ait olduğunu gösterdiğini kaydetti. Uzmana göre, bu isimler Aziz Yakup ve Nasıralı İsa. İncil'de birkaç kez ''İsa'nın üvey kardeşi'' olarak anılan Yakup, İsa çarmıha gerildikten sonra Hıristiyan topluluğun lideri olmuştu. 
     Kudüs'teki Kitab-ı Mukaddes Okulu uzmanları ise Fransız uzmanın açıklamasını şüpheyle karşıladılar. 
     Okul uzmanlarından Jean-Michel de Tarragon, İsa'nın ''ailesi''nin aradan daha 70 yıl bile geçmeden bu düzeyde bir üne kavuşmuş olabileceğine ihtimal vermediğini, ''İsa'nın kardeşi'' sözünün de o eski dönemde İsa peygamberin şöhretine gönderme yapmak için kullanıldığını sanmadığını söyledi. 
     





</TEXT>
</DOC>
