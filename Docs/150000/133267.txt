<DOC>
<DOCNO> 133267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun22.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides Denktaş, son derece dikkatli ve iyi bir müzakereci 
</HEADLINE>
<TEXT>

     Kıbrıs Rum Yönetimi lideri Glafkos Klerides, KKTC Cumhurbaşkanı Rauf Denktaş'ın ''son derece dikkatli ve iyi bir müzakereci'' olduğunu söyledi. 
     Klerides, Atina'da yayımlanan To Vima gazetesine verdiği demeçte, Cumhurbaşkanı Denktaş'ın müzakerelerde ''sert ya da yumuşak'' bir tavır takınmasının, Ankara'nın tutumuna bağlı olduğunu savundu. 
     Türkiye'de yapılan 3 Kasım seçimlerinden sonra kurulan yeni hükümetin Kıbrıs konusunda olumlu bir tavır takındığını kaydeden Klerides, Cumhurbaşkanı Denktaş'ın da bu yönde davranmak durumunda olduğunu öne sürdü. 
     Denktaş'ı tanımayan birisinin onun karşısında güçsüz kalacağını vurgulayan Klerides, ''Başkanlığa da bu yüzden aday oldum. Aslında iktidara doydum ve bıktım. Ancak müzakere sürecinin ortasında bir değişikliğin büyük yanlış olacağına inanıyorum. Ayrıca, 28 Şubat'a kadar bir anlaşmaya varırsak, yeni gelecek başkanın itiraz etmesi olasılığı da var. Çözüm olursa çabuk giderim, olmazsa yine giderim'' dedi. 
     Bu arada, Rum Kesimi'nin AB'ye üyelik sürecinde Kopenhag zirvesinden olumlu sonuç alındığını kaydeden Klerides, ''Ancak daha aşılması gereken Avrupa Parlamentosu var. Bu aşamada, 'Biz AB'ye girdik' diye çözüm konusunda umursamaz bir tavır takınırsak, üyeliğimiz için sorun doğabilir. Avrupa Parlamentosu, bu konuda bir karar alarak, bizlere beklememizi söyleyebilir'' dedi. 
     





</TEXT>
</DOC>
