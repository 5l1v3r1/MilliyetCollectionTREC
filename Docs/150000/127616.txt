<DOC>
<DOCNO> 127616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sonspo03.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"3 Büyükler" transfer hovardası... 
</HEADLINE>
<TEXT>

     ''3 Büyükler'', 1990'lı yılların başından itibaren gerçekleştirdiği transferlerin büyük bölümünde düş kırıklığına uğrarken, çoğunlukla da aradığını bulamadı. 
     Türk futbolunun en büyük 3 kulübü olarak adlandırılan Beşiktaş, Fenerbahçe ve Galatasaray, son 13 sezonda toplam 112 yabancı oyuncuyla sözleşme imzaladı. 
     Bu süre içinde Galatasaray 43, Beşiktaş 36, Fenerbahçe de 33 futbolcuyu renklerine katarken, bazı oyuncular birkaç resmi maç sonra, birçoğu da sezon sonunu beklenmeden takımdan uzaklaştırıldı. 
     
     DÜŞ KIRIKLIĞI YARATANLAR 
     ''3 Büyükler'', son 13 sezonda gerçekleştirdiği yabancı futbolcu transferlerinin çoğunda adeta ''karavana'' atarken, bazıları ise tam bir ''fiyasko'' ile sonuçlandı. 
     Galatasaray'da Makedon Kuzmanovski, İngiliz Marsh ve Venison, Rumen Lutu, Brezilyalı Bruno, Pinto ve Christian, Çek Horvath, Hırvat Spehar, Belçikalı Mpenza, Arnavut Duro, Rumen Niculescu, Kolombiyalı Gonzales, Senegalli Sarr, Meksikalı Almaguer, Beşiktaş'ta Perulu Francesco, Arjantinli Nartallo, Bulgar Letchkov, Nijeryalı Ohenhen, Alman Hengen, Schaefer ve Veit, Danimarkalı Kjaer, Brezilyalı Marinho Fenerbahçe'de ise Polonyalı Soczynski, Yugoslav Tangja, Boşnak Hotiç, Alman Wagenhaus, Bulgar Kostadinov, Rumen Sabin Ilie, Brezilyalı Sergio ve Simao, Portekizli Dimas, Gineli Oulare ve Ganalı Preko, sergiledikleri performansla düş kırıklığı yarattı. 
     
     42 ÜLKEDEN TRANSFER 
     ''3 Büyükler'' son 13 yılda 42 değişik ülkeden yabancı oyuncu transfer etti. 
     Fenerbahçe, Galatasaray ve Beşiktaş'ın en çok renklerine kattığı futbolcuların ülkesi olarak ilk sırayı 17 oyuncuyla Brezilyalılar alıyor. 
     Bu süre içinde ayrıca, Romanya'dan 11, Almanya'dan da 10 oyuncu ''3 Büyükler''de forma giydi. 
     
     UCHE VE NOUMA TARİHE GEÇTİ 
     ''3 Büyükler''de futbol oynayan yabancı oyuncular içinde Nijeryalı Uche ile Fransız Nouma, Türk sporseverlerinin kalbinde ayrı bir yer edindi. 
     1993-94 sezonunda Fenerbahçe'ye transfer olan Uche, sarı-lacivertli formayı 9 yıl giyerek, kulübün tarihinde en uzun süre oynayan yabancı oyuncu unvanını aldı. Bu sezon İstanbulspor forması giyen Uche, daha sonra Türk vatandaşlığına da geçerek, ''Deniz Uygar'' adını almıştı. 
     2000-2001 sezonunda Beşiktaş'a transfer olan Fransız Pascal Nouma ise, bir sezon ara verdiği Beşiktaş'a bu sezon başında taraftarın yoğun isteğiyle yeniden döndü. Nouma, ''3 Büyükler'' içinde, son yıllarda ayrıldıktan sonra geri dönen yabancı oyuncu olarak dikkati çekti. 
     
     GALATASARAY REKOR KIRDI 
     Galatasaray, bir sezonda 11 yabancı fubolcuyla sözleşme imzalayarak, bu alanda Türkiye rekoru kırdı. 
     2001-2002 sezonunda Mondragon, Perez, Fleurquin, Victoria, Horvath, Mpenza, Spehar, Batista, Duro, Niculescu ve Gonzales'i renklerine katan sarı-kırmızılı ekip, daha sonra Spehar, Mpenza ve Horvath'ı geri gönderdi, Duro'yu ise kiraya verdi. 
     Sarı-kırmızılıların bu sezon yaptığı yabancı oyuncu transferleri de kamuoyunda eleştirilirken, Meksikalı Almaguer yarım sezon sonra ülkesine döndü, ikinci yarı öncesi Sarr ve Felipe'nin durumları ise belirsiz. 
     
     İZ BIRAKANLAR 
     ''3 Büyükler''in bu süre içinde renklerine kattığı yabancı oyunculardan bazıları ise Türk futboluna damgasını vurdu. 
     Halen takımlarında sözleşmeleri süren oyuncular değerlendirme dışı kaldığında, Galatasaray'da forma giyen Hagi, Popescu ve Taffarel, Beşiktaş'ta oynayan Madida, Amokachi ve Kuntz, Fenerbahçe'de ise Gerson, Uche, Högh ve Okocha, taraftarlarının adeta sevgisili olmuştu. 
     





</TEXT>
</DOC>
