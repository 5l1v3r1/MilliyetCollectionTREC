<DOC>
<DOCNO> 126343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sondun12.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin "Kitle imha silahımız yok" 
</HEADLINE>
<TEXT>

     Irak Devlet Başkanı Saddam Hüseyin, ülkesinin kitle imha silahına sahip olmadığını söyledi ve uluslararası toplumdan, ABD'yi, ''Irak'a yönelik saldırgan tutumundan'' vazgeçirmeye çağırdı. 
     Saddam Hüseyin, Belarus'tan gelen temsilciyi dün kabulünde yaptığı açıklamada, ''BM silah denetçileri Bağdat'a gelerek, ABD ve İngiltere'nin kitle imha silahları ürettiğini iddia ettiği tesisleri gezmeye başlayalı 23 gün oluyor. Biz dünyaya bu türden silahlar üretmediğimizi söylüyoruz, ama öyle görünüyor ki, dünya uyku halinde ya da zaafiyet içinde. Dünya ülkeleri, ABD'ye, 'Ambargoyu kaldırın, barış ve istikrar içinde yaşaması için Irak'a yönelik saldırgan tutumunuzdan vazgeçin' demeli. Biz ülkemizi savunuyoruz. Kendi kendini savunma hakkı yasaldır ve Irak'ın kurucularından biri olduğu BM anlaşmalarınca garanti altına alınmıştır'' dedi. 
     -SADDAM HÜSEYİN'İN DANIŞMANI- Saddam Hüseyin'in danışmanı General Amir El Saadi ise Bağdat'ta düzenlediği basın toplantısında, BM silah denetçilerinin, Irak'ın kitle imha silahlarına sahip olduğunu söyleyen ABD ve İngiltere'nin ''yalanlarını ve temelsiz iddialarını'' ortaya çıkardığını söyledi. 
     BM silah denetçilerinin ABD ve İngiltere'nin raporlarında belirtilen tesislerin tamamına yakınını incelemesinden ve Irak'ın 7 Aralık'ta BM'ye silah bildirimi belgesini sunmasından sonra, ''ABD ve İngiltere'nin yalanlarının ve temelsiz iddialarının ortaya çıktığını'' belirten El Saadi, bu iki ülkenin BM Silah Denetim Komisyonu UNMOVIC , Uluslararası Atom Enerjisi Kurumu IAEA ve bütün dünyayı Irak'ın kitle imha silahlarına sahip olduğuna ve bunu kanıtlayacaklarına inandırmaya çalıştığını söyledi. 
     ABD Dışişleri Bakanı Colin Powell ve İngiltere Dışişleri Bakanı Jack Straw'un Irak'ın silah bildiriminde eksiklikler bulunduğunu, bu yüzden de BM'nin 1441 sayılı kararını ihlal ettiği yönündeki açıklamalarını kınayan El Saadi, ''Bu suçlamalar, eski raporlara dayanıyor. Beceriksizliklerini kabul edecekleri ya da danışmanlarını azledecekleri yerde, Powell ve Straw Irak'ın 1441 sayılı kararı ihlal ettiğini söylüyor ve denetim rejimini ağırlaştırma yoluna gidiyor'' dedi. 
     ABD'yi bu iddiaları kanıtlamaya çağıran El Saadi, Irak'ın askeri programlarıyla ilgili BM'ye verecek başka belgesi bulunmadığını, ancak 1999'daki 1284 sayılı kararı uyarınca askıya alınmış silahsızlanma yollarını araştırmak ve çözüme kavuşturmak için UNMOVIC ile işbirliği yapmaya hazır olduklarını kaydetti. 
     
     CIA'NIN AÇIKLAMASI 
     Öte yandan, Amerikan Merkezi Haberalma Teşkilatı CIA , Saddam Hüseyin'in Körfez Savaşı'nın başında gizlice biyolojik silah kullanmaya hazırlandığını, ancak keşif uçaklarının ortadan kaldırılmasıyla bundan vazgeçmek sorunda kaldığını açıkladı. 
     Amerikan Ulusal Güvenlik Arşivleri tarafından hafta sonunda yayınlanan 1992 tarihli CIA belgesinde, Saddam Hüseyin'in biyolojik saldırıyla hangi hedefleri vurmayı planladığı ve hangi biyolojik silahın kullanılacağı belirtilmezken, arşiv araştırmacıları bu saldırının hedefinin büyük olasılıkla İsrail olduğunu kaydetti. CIA belgesinde, keşif uçaklarının hava savunmasına girmeyi ve bombalamayı başarması halinde, birkaç gün içinde bir başka operasyonun düzenlenmesinin planlandığı, söz konusu ikinci aşamanın, biyolojik silah yüklü bir SU-22 avcı uçağının geçişini saklamak için düşman hava savunmasının dikkatini dağıtacak konvansiyonel silah yüklü 3 adet Mig-21 tipi uçağın gönderilmesi şeklinde planlandığı belirtildi. 
     Belgede, SU-22'nin Mig'lerle aynı rotayı izleyeceği, ancak radarları atlatmak amacıyla irtifasının 50-100 metre olacağını, ancak biyolojik saldırı planının Talil Havaalanı'ndan kalkan Mig'lerin Körfez üzerinde seyrederken düşürülmesiyle iptal edildiği kaydedildi. 
     
     BM'NİN MÜLTECİ KAYGISI 
     İngiltere'de yayımlanan The Times gazetesi, güvenilir BM kaynaklarına dayanarak verdiği haberde, BM'nin Irak'ta savaşa ve mülteci durumuna düşecek 900 bin kişinin yardımına gelmeye hazırlandığı belirtildi. Haberde, başkent Bağdat civarında şiddetli çatışmaların çıkacağı, Kuzey Irak'ta ise neredeyse hiç çatışma olmayacağı, savaşın başlamasından sonra güneydeki Şii bölgesinde, insani yardım ekiplerinin gitmesine olanak sağlayacak şekilde sükunetin geri gelmesi için en az bir ay geçmesinin gerektiği kaydedildi. 
     Gazetenin haberinde, BM'nin insani krizin çıkmaması için Irak'tan Güvenlik Konseyi kararına uymasını beklediği, ancak BM yetkililerinin olası bütün senaryolara karşı hazırlık yaptığı belirtildi. 
     Haberde, BM Genel Sekreteri Kofi Annan'ın, Irak'ın silah denetimlerinin ''boş'' olduğunu düşünmemesi için bu hazırlıkların gizli kalmasına çalıştığı ve BM'nin 13 Aralık'ta Cenevre'de yapılan gizli toplantıda, bu acil planı maddi anlamda desteklemeleri için aralarında İngiltere'nin de bulunduğu 10 kadar ülkeyi 37 milyon dolar yardım yapmaya çağırdığı ifade edildi. 
     Gazete, ayrıca, BM Gıda ve Tarım Örgütü'nün FAO 900 bin kişi için bir aylık gıda toplamaya başladığı, BM'nin Irak'ta bombardımanların petrol üretiminin tamamen durmasını ve elektrik şebekesinin ağır hasar görmesine yol açmasını beklediğini yazdı. 
     





</TEXT>
</DOC>
