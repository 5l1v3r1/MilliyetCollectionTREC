<DOC>
<DOCNO> 111453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sondun02.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rauf Denktaş, yarın kalp ameliyatı olacak 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs görüşmeleri nedeniyle bulunduğu New York'ta yarın bir kalp ameliyatı olacak. 
     Columbia Presbyterian tıp merkezinde Türk kalp cerrahı Mehmet Öz tarafından yapılacak ameliyat için Denktaş'ın yarın yerel saatle 06 30'da TSİ 13 30 hastanede olacağı öğrenildi. Ameliyatın TSİ 15.30'da başlaması bekleniyor. 
     ''Ameliyatın geçen Haziran ayında yapılması gerektiğini, ancak Kıbrıs müzakereleri nedeniyle bunun mümkün olamadığını'' belirten KKTC Cumhurbaşkanı Denktaş, ''kalp damarlarında kireçlenme bulunduğunu, ayrıca geçirdiği enfarktüs yüzünden kalp kapakçıklarının çalışamaz halde olduğunu'' söyledi. 
     Denktaş, ''Doktorlarım yıl sonuna kadar mühlet vermişlerdi. Bu kez Amerika'ya gelince buradaki tanınmış Türk kalp uzmanı Dr. Mehmet Öz'e muayene oldum. Kendisi gecikmenin riskli olacağını söyledi. Bunun üzerine ben de ameliyat olmaya karar verdim'' dedi. 
     KKTC Cumhurbaşkanı Denktaş'ın ameliyattan sonra hastanede yaklaşık 4 gün kalması, daha sonra bir hafta kadar otelinde istirahat etmesi öngörülüyor. 
     





</TEXT>
</DOC>
