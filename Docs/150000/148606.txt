<DOC>
<DOCNO> 148606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko28.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim Ulusal roaming anlaşması yapma niyetimiz sürmekte 
</HEADLINE>
<TEXT>

     Telsim'in, ''Tamamen ticari kapsamda değerlendirilmesi gereken ulusal roaming konusundaki tavrının net ve pozitif olduğu, İş-Tim'in talep etmesi halinde ve Telekom Kurumu'nun belirlediği ve teknik açıdan gerçekleştirilmesi imkan dahilinde olan şartlara uygun olarak ulusal roaming anlaşması yapma niyetini sürdürdüğü'' bildirildi. 
     Telsim, GSM operatörü Aria'nın lisansının imtiyaz sahibi İş-Tim'in, sözleşme şartlarının yerine getirilmediği gerekçesiyle, Telekomünikasyon Kurumu aleyhine açtığı tahkim davası ile ilgili haberlerde Telsim'in yer almasına istinaden bir açıklama yaptı. 
     Aria'nın, lisansını almasını takiben, Telsim ile ulusal roaming sözleşmesi için görüşmek istediğini, ancak bu operatörle yapılan ilk görüşmeler sonucunda ticari bir anlaşmaya varılamadığı hatırlatılan açıklamada, bilahare Telekomünikasyon Kurumu'nun TK , roaming yükümlülüğünün hangi koşullar altında doğacağını ve yapılacak roaming sözleşmesinde hangi asgari koşulların yer alacağını belirleyen düzenlemeleri yaptığı belirtildi. 
     Açıklamada Telsim'in, İş-Tim'in kendisiyle roaming sözleşmesi yapmak arzusunda olmadığı yönünde edindiği izlenimler üzerine, Telekomünikasyon Kurumu'na gönderdiği yazısında, İş-Tim ile yapılacak roaming sözleşmesi konusunda TK'nın aracılık yapmasını talep ettiği, ancak TK'nın aracılığıyla yapılan görüşmelerde İş-Tim'in, Telsim'in olumlu yaklaşımına rağmen herhangi bir haklı gerekçe ileri sürmeksizin, Telsim'le roaming sözleşmesi yapmaktan kaçındığı ileri sürüldü. 
     Açıklamada, şöyle denildi 
     ''Tamamen ticari kapsamda değerlendirilmesi gereken ulusal roaming konusunda Telsim'in tavrı net ve pozitiftir. Telsim, İş-Tim'in talep etmesi halinde ve Telekom Kurumu'nun belirlediği ve teknik açıdan gerçekleştirilmesi imkan dahilinde olan şartlara uygun olarak ulusal roaming anlaşması yapmak niyetini sürdürmektedir.'' 
     





</TEXT>
</DOC>
