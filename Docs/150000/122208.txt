<DOC>
<DOCNO> 122208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/spor/aspo.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
YOULA YOLU KAPADI 1 - 1 
</HEADLINE>
<TEXT>

Beşiktaş, Sergen ile Gençlerbirliği önünde üç puana yaklaştı, ancak Yeni Gineli oyuncunun golü ile koltuğunu Galatasaray’a kaptırdı 
90 dakika      MEHMET DEMİRKOL 

     Takımlar sahada ısınırken, heyecanlı bir sesle anons geldi. İlhan Mansız, Beşiktaş ile iki yıllık sözleşme imzalamıştı. Perşembe akşamı başlayan "Beşiktaş Bayramı" belli ki, devam edecekti. Dolu tribünler çılgına döndü bu anonsla. Ama bu olumlu ruh hali, sahaya baskın bir oyunla yansıyamadı. 
     5. dakikada Pancu - Nouma - İlhan paslaşması sonucu, Pancu’nun ceza sahası çizgisinden vurduğu şutun, az farkla dışarı çıkışı, gole kadarki Beşiktaş organizasyonlarının yegane örneğiydi. Sonrasında buldukları her pozisyon duran toplardandı. 11’de kornerden gelen top savunmadan sekti, İbrahim’in şutu auta gitti. 17’de Tayfur’un vuruşu ise Gökhan’da kaldı. 
     Türkiye Ligi’nin fizik gücü en yüksek iki takımının orta sahadaki sert mücadelesi, her topu ayağına alana, üçer kişinin basması, iki takım içinde akın oluşturma zorluğu yarattı. Öyle ki, Beşiktaşlı oyuncular, Dinamo maçından iki kat daha fazla güç harcamalarına karşın o maçtakinin onda biri kadar bile pozisyon bulamadılar. Yine her iki takım da, erken faullerle rakibi durduruyordu. Maç bir "kuvvet satrancı" şeklinde oynandı. Yanal da, Lucescu da sürekli saha kenarında bu partinin hamlelerini işaret ediyorlardı. 
     Çok duran, çok sert oyundu. Bunun yanında Gençler’in psikolojik bir oyun da oynadığını söylemeliyiz. Zago - İlhan - Nouma gibi oyunculara futbol dışı zorlamalarda bulundular. Bu satrançta 20’de Tayfur’un sakatlanıp çıkışı, Ahmet Yıldırım’ın girişi, Beşiktaş’ın hücum gücünü azalttı. Göbekte ağır kaldılar. Lucescu oyuncularına kanatları kullanmalarını söylüyordu, ama yapamadılar. 
     Gençler de hücum ve savunma yönünden farklı değildi. 41’de Filip’in kale içine doldurduğu serbest vuruşta, Tolga’dan seken top Cordoba’ya çarptı, üst direkten döndü. Bu, ilk yarıda gole en çok yaklaştıkları andı. 
     İkinci yarı da aynı karakterle başladı. İki sağlam sert savunma sisteminin satrancı... Okan ve Ahmet Hassan’ın topla çok oynamaları, Gençler’in hücum zekasını düşürüyordu. Ev sahibi forvetin topsuz alanda hareketsiz oynaması ise Beşiktaş’ı atıl yaptı. 54’te Tümer’in oyuna girişi sonrası hareketlendilerse de, buldukları iki pozisyonda bu oyuncunun kullandığı serbest vuruşlardandı. 60 ve 64’te, vurduğu iki şut direğin hemen yanından, aynı yerden dışarı çıktı. 
     Oyunun kilitlendiği dakika iki hoca da son hamlelerini yaptılar. Yanal, Veysel’i, Lucescu da Sergen’i oyuna aldı. 1 dakika sonra Sergen rakip yarı alanda kaptığı topta Nouma ve Tümer’i kattığı bir akın oluşturdu ve sonunda mükemmel bir gol attı. 4 dakika sonra da sarı kart görerek, Galatasaray maçında oynama hakkını kaybetti. Hemen herkesin tribünlerin de aklına kırmızı kart görüp bu cezasını kupa maçında çekmesi geldi. Herkes bu olayla o kadar meşgul oldu ki, Beşiktaş sahadaki maçın bittiğini sandı. Ama 81’de Youla büyük savunma hatasını şık bir golle cezalandırdı ve Gençler’in İstanbul’dan bir puan almasını sağladı. 
     
Fair-play uğruna      BEŞİKTAŞLI Sergen’in, Galatasaray maçında forma giyebilmek için, dünkü karşılaşmada kendisini ikinci sarı kartla oyundan attırmaması tartışma yarattı. Mustafa Çulcu’dan kartı gördükten sonra Menajer Sinan Engin’in, Lucescu’ya "Eğer ikinci sarı karttan kırmızı görürse, Elazığ ile oynanacak Türkiye Kupası’nda cezalı olur, ama Galatasaray sınavında oynar" dediği öğrenildi. 
     LUCESCU’NUN, Engin’in bu hatırlatmasına "Gerek yok" yanıtını verdiği ve fair play çerçevesinde Sergen’in kasıtlı kırmızı kart görmesine izin vermediği belirtildi. Sergen de, konuyla ilgili kenar yönetimine baktığını söyledi, "Kendim karar veremezdim. Uyarı gelmeyince bir şey yapamadım" dedi. Lucescu’nun bu kararıyla Beşiktaş, bu haftaki Galatasaray derbisinde bir yıldızını kaybetti. 
     
Çulcu’ya öfke ve tebrikBeşiktaş kanadı, karşılaşmanın hakemi Mustafa Çulcu’nun özellikle Sergen’e gösterdiği karta tepki verdi. Pascal Nouma ise odalarına kadar gidip hakem üçlüsünü kutladı 
     Yazık oldu’ 
     GENÇLERBİRLİĞİ’NE tek pozisyon verdiklerini, Lucescu, "Yazık oldu" ifadesini kullandı. Sergen’in pozisyonunda hakemin hata yaptığını belirten Rumen çalıştırıcı, "Mustafa Çulcu kafasına göre düdük çaldı. Hiçbir neden olmadan oyunumuzu durdurdu. Bu hakemi bir daha istemiyorum" dedi. 
     
     Güzel maç değildi’ 
     BEŞİKTAŞ Teknik Direktörü, "Güzel maç olmadı" yorumunu yaptı. Lucescu, İlhan’ı da eleştirerek, "İyi gününde değildi. Seyirci de hata yaptı. İlhan her top kaybettiğinde, onu baskı altına aldı. Gelecek maçta farklı olacağını sanıyorum. Kaliteli bir kadrom var, çözümler bulacağız" ifadesini kullandı. 
     
     Demirören’den sitem 
     YILDIRIM Demirören, "Ne zaman yükselişe geçsek, karşımızda hakemleri buluyoruz" diye sitem ederken, Sinan Engin, Mustafa Çulcu’nun yanına gittiğini belirterek, "Uzun süredir sizle galibiyet alamıyoruz. Bu nedenle artık bizim maçlamızda sizleri görmek istemiyoruz" dediğini hatırlattı. 
     
     Nouma tebrik etti 
     DİNAMO Kiev maçının kahramanı Pascal Nouma ise yine çizgi dışı bir hareket yaptı. Fransız futbolcu karşılaşma sonunda hakem olasına kadar giderek, maçın hakemi Mustafa Çulcu’yu tebrik etti. Ancak Nouma’nın bu hareketinin gerçek bir tebrik mi yoksa tepki mi olduğu bir türlü anlaşılamadı. 
     
     Çulcu’dan savunma 
     KARŞILAŞMAYI yorumlayan gündemdeki adam Mustafa Çulcu, Sergen’e centilmenlik dışı hareket yaptığı için sarı kart gösterdiğini söyledi. Çulcu, Lucescu’nun oyunu ağırlaştırdığı iddialarına ise şöyle cevap verdi "Oyunu aksine tempoda tutmaya çalıştım. Ancak asla hatasız hareket ettim diyemem." 
     
Hiç bırakmadıkGençlerbirliği Teknik Direktörü, gol yemelerine rağmen disiplinden uzaklaşmadıklarını söyledi 
     Mağlup da olabilirdik’ 
     GENÇLERBİRLİĞİ Teknik Direktörü Ersun Yanal, Beşiktaş karşısında disiplinden uzaklaşmadıklarını, böylece puana ulaştıklarını söyledi. İki takımın da dikkatli bir futbol ortaya koyduğunu ifade eden Yanal, "Golü yedikten sonra oyunu bırakmadık. İstediğimiz beraberlik golüne ulaştık. Rakibe fazla gol şansı vermedik. Galip de gelebilirdik, mağlup da olabilirdik" dedi. 
     
     Yarışta biz de varız’ 
     ZİRVE iddiasında her zaman var olduklarını ve iyi futbol izlettirmeye devam edeceklerini belirten Başkent ekibinin çalıştırıcısı, sonuna kadar hedeften uzaklaşmayacaklarını açıkladı. Yanal, "Gençlerbirliği her zaman yarışın içinde olmuştur ve olmaya devam edecektir. Bu karşılaşmayı unutup, bundan sonraki maçlarımıza bakacağız" diye konuştu. 
     
     Maçın adamı 
     Kart yağmuru 
     MUSTAFA Çulcu faul pozisyonlarını yakından izlemek için büyük çaba sarfetti ve dengeli düdükler çalmaya çalıştı. Ancak kartlar konusunda ipin ucunu kaçırdı. Thomas, Ahmet Yıldırım ve Ronaldo’nun kartlık hareketlerini iyi süzen Çulcu, Ahmet Hassan, Zago, Youla, Tolga’yı yanlış cezalandırdı. Sergen’e gösterdiği kartta da, pozisyonu iyi süzemedi. Ayrıca Tolga’nın kartlık pozisyonunda Yasin de aynı cezayı almalıydı. Zago’nun, El Saka’ya kasıtlı tekmesi de ihracı gerekirdi. 
     
     Göze batanlar 
     ZAGO Savunmada ayakta kalan tek isimdi. İki arkadaşının açığını kapatmaktan bitkin düştü. Tek bir hata yapmadı. 
     TOLGA Ne zaman ne yapacağı hiç belli olmuyor. Yenilen tek golde hatası büyüktü. Kötü bir günündeydi. 
     TAYFUR 23 dakika oynadı. Bu sürede hem orta sahayı ayakta tuttu, hem de savunmayı destekledi. Sakatlandı, çıktı. 
     PANCU Rumen futbolcu orta alanda iyi mücadele etti. Sık sık ofansa çıkarak gol aradı. Ancak pozisyon bulamadı. 
     SERGEN İkinci yarıda oyuna girdi. Bir dakika sonra golünü attı. Gereksiz bir sarı kart gördü. Oyundan düştü. 
     İLHAN MANSIZ Haftalardır kötü oynuyor. Dün de rakip savunmasının arasında kaybolup gitti. Varlık gösteremedi. 
     EL SAKA 90 dakika boyunca Beşiktaş’ın savunmasına bela oldu. Sertliklerden yılmadı. Takımını iyi yönlendirdi. 
     
     Notlar... 
     Tayfur sakatlandı 
     MAÇIN 23. dakikasında sırtına kaleci Cordoba’nın dizi gelen ve sakatlanarak oyundan çıkan Tayfur’un röntgen filmi çekildi. Kulüp doktoru Ayhan Optur, röntgende kırığa rastlamadıklarını belirtip, "Tayfur’un belinde kas ezilmesi var. Durumu bugün kesinleşecek" diye konuştu. 
     
     Taraftardan müthiş gösteri 
     KİEV galibiyeti ve takımlarının ligdeki performansı, Beşiktaş taraftarını tribüne çekti. Statta boş yer kalmazken, hoparlörden İlhan Mansız’ın imza attığı anonsu verilince, tribünler golcü lehine büyük tezahüratta bulundu. Yıldız futbolcuyu Japon hayranları da yalnız bırakmadı. 
     
     Deplasman seviyor 
     GENÇLERBİRLİĞİ’NİN en golcü ismi Youla, deplasmandaki başarısını Beşiktaş karşısında bir kez daha gösterdi. İstanbul’da dün oynanan karşılaşmaya kadar 6 golü bulunan Youla, bunların 5’ini dış sahada kaydetmişti. Başkent ekibinin futbolcusu dünkü golüyle bu sayıyı 6’ya çıkardı. 
     
     Tümer-Ahmet yedek soyundu 
     DİNAMO Bükreş ile oynanan maçta ilk 11’de yer alan ve 90 dakika sahada görev yapan Tümer ile Ahmet Yıldırım, dünkü karşılaşmada yedek kulübesinde yer aldı. Lucescu, bu futbolcuların yerine İbrahim ve İlhan Mansız’a görev verdi. Ancak Tayfur’un sakatlanıp çıkmasıyla Ahmet sahadaki yerini aldı. Tümer de ikinci yarıda İbrahim’in yerine oyuna girdi. 
     
     Tartan pistte yarış arabası 
     OPEL, yeni üretilen arabaları ve 2 yarış arabasıyla, dünkü maç öncesinde tartan pistte bir gösteri yaptı. "Opel Türk, Beşiktaş’a başarılar diler" pankartının da dolaştırıldığı gösteri sırasında taraftarların en büyük ilgisini yarış otomobilleri çekti. 
     
     Olaylı maç Beşiktaş’ın 
     PAF Ligi’nde Gençlerbirliği’ni ağırlayan Beşiktaş, 90. dakikada Ali’nin attığı golle 1-0 galip geldi. Yusuf Tunaoğlu Stadı’ndaki maçın hakemi, Başkent ekibinden üç oyuncuyu kırmızı kartla oyun dışı bırakırken, Ankaralı futbolcular maç bitiminde hakemin üstüne yürüdü. 
     
     Engin, Taraftaria’da 
     CNN Türk’te İhsan Topaloğlu’nun hazırladığı Taraftaria’nın bugünkü konuğu Beşiktaş Menajeri Sinan Engin olacak. Lig maçlarından görüntülerin de yer alacağı program 20.30’da başlayacak. 
     
Bilgili yetişemedi      HAFTA içinde özel işleri için İngiltere’de bulunan Başkan Serdar Bilgili, Beşiktaş için büyük önem taşıyan Gençlerbirliği karşılaşmasına gelemedi. Bundan dolayı Bilgili’nin yerine protokolde 2. Başkan Hüsnü Güreli yer aldı. 
     



 SPOR 






























</TEXT>
</DOC>
