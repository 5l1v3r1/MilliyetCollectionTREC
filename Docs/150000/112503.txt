<DOC>
<DOCNO> 112503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/guncel/gun04.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece adı yüksekokul 
</HEADLINE>
<TEXT>

Meslek liselerinin yanına meslek yüksek okulları eklendi. Ancak, adları yüksekokul. Her şeyleri liseden temin ediliyor 
     SİBEL KAHRAMAN İstanbul 

     Bu yıl apar topar uygulamaya konulan sınavsız geçişle birlikte meslek liseleri aynı zamanda yüksek okul oldu. Meslek liselerinin tabelalarının yanına, "... Üniversitesi Meslek Yüksek Okulu" tabelası asıldı. Lise müdürleri meslek yüksekokulu müdürü, öğretmenleri de yüksek okul hocası oldular. Lise binaları da saat 17.00’den sonra meslek yüksek okulu öğrencilerini ağırlamaya başladı. 
     Örneğin Bakırköy Anadolu Kız Meslek Lisesi binasının bahçe kapısında "Beykent Üniversitesi Meslek Yüksek Okulu Bakırköy Kampüsü" yazıyor. Devlet okulunun binası aynı zamanda vakıf üniversitesinin kampüsu olarak nitelendiriliyor. 
     Alibeyköy Teknik Lisesi’de aynı zamanda yüksek okul olarak hizmet verecek okullardan birisi. Akşam saatlerinde İstanbul Üniversitesi Meslek Yüksek Okulu olan okulda, lisenin öğrencileri saat 16.00’da derslerini bitirirken saat 17.00’da üniversiteliler okula geliyor. Hem lisenin hem de yüksekokulun öğrencilerini biraraya getirdiğimizde ise ilginç bir tablo karşımıza çıkıyor. Yüksekokullu gençler serbest kıyafetle geldikleri okulda rahatlıkla sigara içerken liseliler onlara hayretle bakıyor. 
     
     Maddi sorunlar büyük 
     Maddi sorunların ise nasıl aşılacağına ne okul yetkilileri, ne de üniversiteler açıklık getirebiliyor. Öğrenciden alınacak harçla, derslere girecek öğretmenlerin ek ders ücretleri ödenecek. Ancak, elektrik, su, yakıt, gibi giderlerin nasıl ödeneceği meçhul. Üniversiteler "biz kendi elektrik, yakıt paramızı bile ödeyemiyoruz" derken, okul idarecileri de "parayı bizim vermemiz söz konusu olamaz" diyor. 
     
     Geçiş hızlı yapıldı 
     Üniversite yetkilileri mesleki eğitimin arttırılmasının doğru bir karar olduğunu belirterek, "Ancak sınavsız geçiş çok hızlı bir şekilde başlatıldı. Alınan karar doğru olsa bile uygulamada hatalar var" görüşünde. 
     



 GÜNCEL 























</TEXT>
</DOC>
