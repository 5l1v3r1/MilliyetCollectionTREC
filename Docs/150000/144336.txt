<DOC>
<DOCNO> 144336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur05.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kont, Şişli'de yanan üç katlı binanın çatısından atladı 
</HEADLINE>
<TEXT>

     Şişli'de, yanan 3 katlı binanın çatısında mahsur kalan ''Kont'' adlı köpek, bahçeye atlayarak kurtuldu. 
     Elmadağ İnönü Mahallesi Babil Sokak üzerindeki kullanılmayan ahşap binanın 3. katında gece saatlerinde çıkan ve kısa sürede büyüyen yangın, bitişikteki 3 katlı diğer binanın çatısına sıçradı. 
     Bu sırada çatıda bulunan 4 yaşındaki Sibirya kırması ''Kont'' adlı köpek, alevlerin arasında kaldı. Tüyleri hafif şekilde yanan köpek, daha sonra binanın arkasındaki bahçeye atladı. 
     Aşağı atladığı için ayağından hafif şekilde yaralanan ''Kont'', daha sonra ortadan kayboldu. 
     Aynı binanın giriş katında oturan avukat Hasan Direk de, yangın sırasında dışarı çıkarak köpeğini aramaya başladı. Ancak çevrede yaptığı araştırmaya rağmen ''Kont''u bulamayan avukat Direk, köpeğinin içeride kaldığını sanarak korktu. 
     Durumu yangına müdahale eden itfaiye ekiplerine bildiren Direk, yapılan çalışmalarda köpeğinin içeride olmadığının anlaşılması ve bir komşusunun, ''bahçeye atlayarak kurtulduğunu gördüğünü'' söylemesi üzerine rahatladı. 
     Buna rağmen köpeğinin kaybolmasından endişelenen Direk, bir süre sonra ''Kont''un evin önüne gelmesiyle sevindi. Oldukça korktuğu görülen köpeğini su vererek sakinleştirmeye çalışan Direk'in, cep telefonuyla yakınlarını arayarak ''Kont'un kurtulduğunu'' söylemesi de dikkati çekti. 
     Bu arada, itfaiyenin çalışmasıyla söndürülen yangın sonucunda, her iki binada maddi hasar meydana geldi. Yangının çıkış nedeni araştırılıyor. 
     





</TEXT>
</DOC>
