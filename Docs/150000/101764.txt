<DOC>
<DOCNO> 101764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/siyaset/siy05.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk siyasi anket’ davası 
</HEADLINE>
<TEXT>
DYP, 100 milyar tazminat istiyor 
     AYDIN HASAN Ankara 

     DYP, kamuoyuna açıkladığı ankette oylarını düşük gösterdiği gerekçesiyle, SONAR araştırma şirketi aleyhine 100 milyar liralık tazminat davası açtı. 
     SONAR’ın haziran araştırma sonuçları, 10 Temmuz’da bir televizyon kuruluşu aracılığıyla kamuoyuna açıklandı. Sonuçlara göre, DYP’nin oyu yüzde 6.6 çıkarken, kararsızlar dahil edildiğinde yüzde 10.06 oyla AKP ve CHP’den sonra barajı aşan 3. parti olarak gösterildi. 
     Ancak DYP’nin avukatları Profesör Atilla Özer ve Bülent Acar, anket sonuçlarını kapsamlı şekilde araştırırken, YÖK’ten sağlanan kamuoyu araştırmalarıyla ilgili tezleri inceledi. Avukatlar, incelemenin ardından SONAR aleyhine özel düzenleme olmadığı için, Borçlar Yasası’nın 49 ve Medeni Yasa’nın 24 ve 25. maddeleri gereği, Ankara 21. Asliye Hukuk Mahkemesi’nde 100 milyar liralık tazminat davası açtı. 
     
     Hassas dengeler 
     Dava dilekçesinde, Türkiye’deki hassas siyasi dengeler nedeniyle anketlerin seçmenler üzerinde etkisi olduğu savunuldu. Araştırmaların alternatif kamuoyu oluşturulmasında araç olarak kullanıldığına da dikkat çekilerek şöyle denildi 
     "Davalı şirket, kamuoyu araştırmalarında uyulması gereken etik değerlere uymayarak, kamuoyu araştırmalarından beklenen amaçtan sapmış ve bu durumda kaçınılmaz olarak davacı partinin itibarı, saygınlığı ve kişilik değerlerini ihlal etmiştir." 
     



 SİYASET 



















</TEXT>
</DOC>
