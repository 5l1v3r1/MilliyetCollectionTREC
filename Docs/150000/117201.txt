<DOC>
<DOCNO> 117201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sonspo23.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular derbi öncesi moral yemeğinde buluştu 
</HEADLINE>
<TEXT>

     Fenerbahçeli futbolcular ile teknik heyet, Galatasaray ile yarın yapacakları zorlu lig derbisi öncesi mora l yemeği yedi. 
     Nakkaştepe'deki Taşdevri Et Lokantası'nda hep birlikte öğle yemeği yiyen futbolcular ile teknik heyetin neşeli oldukları gözlendi. 
     Tüm futbolcular ve teknik heyetin yer aldığı yemeğe, Teknik Direktör Werner Lorant'ın isteği üzerine teknik ekibe katılan üçüncü antrenör Engin Fırat da katıldı. 
     Lorant, yardımcı antrenörler Oğuz Çetin, Nurettin Yıldız ve İdari Koordinatör Kemal Dinçer ile bir masada yemek yerken, Engin Fırat, Basın sorumlusu Necmi Gülümsel ile başka bir masada yemek yedi. 
     
     MAÇLA İLGİLİ GÖRÜŞLER 
     İdari Koordinatör Kemal Dinçer, Galatasaray ile yapacakları derbi maçtan galip ayrılmak istediklerini ve bunun için ellerinden geleni yapacaklarını söyledi. 
     Futbolculardan Fatih Akyel, yarınki maçta sahada seyirci avantajlarını kullanarak galip gelmeyi düşündüklerini belirterek, ''Benim için bu maçın ayrı bir havası yok. Sadece bir derbi maç olarak bakıyorum. Galip gelerek puan farkını azaltmak istiyoruz'' dedi. 
     İsrailli futbolcu Revivo da Galatasaray ile zor bir maç yapacaklarını ifade ederek, ''Derbilerin havası farklı oluyor. Rakibimizle aramızdaki puan farkı önemli değil. Geçen sezon da puan olarak bizden öndelerdi, ama biz kazandık. Yine galip geleceğimizi umuyorum'' diye konuştu. 
     Sarı-lacivertlilerin Ganalı futbolcusu Johnson ise derbi maçlarda skor tahmini yapmanın zor olduğunu, ama galip gelmek istediklerini kaydetti. 
     
     SERHAT İÇİN PASTA 
     Fenerbahçe'nin gol umudu Serhat Akın'ın, ligde bu sezonki ''gol orucunu'' Galatasaray maçında bozması için restoran tarafından yaptırılan pasta kesildi. 
     Restoran yetkilileri, üzerinde sarı-lacivertli kulübün amblemi bulunan pastayı önce Rüştü ve Ortega'nın önüne koydular. Ortega ve Rüştü önce pastanın ne için getirildiğini anlamadı. Rüştü, Ortega'nın doğum günü olmadığını, pastanın neden getirildiğini sordu. Yetkililerin Serhat'ın gol orucunu bozması için pasta hazırladıklarını söylemeleri üzerine Rüştü ve Ortega kenara çekilerek kaptanlar Ogün ve Revivo ile birlikte Serhat'a yer açtılar. Daha sonra bu üç futbolcu birlikte pastayı kestiler. 
     





</TEXT>
</DOC>
