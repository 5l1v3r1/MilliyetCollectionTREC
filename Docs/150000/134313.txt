<DOC>
<DOCNO> 134313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko37.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Direktörü Dawson Türkiye hedeflerden sapmış değil 
</HEADLINE>
<TEXT>

     Uluslararası Para Fonu'nun IMF Dışilişkiler Direktörü Tom Dawson, Türkiye'nin IMF destekli programdan saptığı yönünde dış basında yer alan haberleri doğrulamayarak, Türkiye'nin şu anda programdan sapmadığını, ancak hedeflerin tutturulabilmesi için çok çalışılması gerektiğini söyledi. 
     Dawson, Washington'daki IMF merkezinde düzenlediği basın toplantısında, ''Türkiye'nin, yükümlülüklerini yerine getirmeyerek programdan saptığını söyleyebilir misiniz '' yönündeki bir soruyu, ''Türkiye'nin programdan saptığı gibi birşey söylemiyorum. Ancak hedeflerin tutturulması için çok çalışılması gerekiyor'' şeklinde yanıtladı. 
     Tom Dawson, gayri safi milli hasılanın GSMH yüzde 6.5'i olarak planlanan faiz dışı bütçe fazlası hedefinin, iyi ve tutturulabilir bir rakam olduğunu belirterek, ''ancak bunun sağlanması için etkili önlemler gerekiyor'' dedi. 
     Halen küçük bir IMF heyetinin Türkiye'de bulunduğunu ve hükümetle birlikte ek niyet mektubunun yazımı üzerinde çalıştığını hatırlatan Dawson, spesifik önlemlerin tartışıldığını ve çalışmaların tamamlanmasının ardından, gözden geçirme çalışmalarını yürüten IMF heyetinin görüşmeler için Türkiye'ye gitmesinin beklendiğini söyledi, ancak kesin tarih vermedi. 
     Dawson, bir soru üzerine, Pamukbank konusunun da görüşülmekte olan meseleler arasında yer aldığını ancak bu konuda şu anda söyleyecek birşeyleri bulunmadığını belirtti. 
     





</TEXT>
</DOC>
