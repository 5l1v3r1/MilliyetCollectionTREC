<DOC>
<DOCNO> 126545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun09.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Kraliçesi dizini incitti... 
</HEADLINE>
<TEXT>

     İngiltere Kraliçesi II. Elizabeth'in dizini incittiği, ancak durumunun ciddi olmadığı ve hızla düzeldiği açıklandı. 
     Buckingham Sarayı'ndan yapılan açıklamada, Kraliçe'nin Suffolk'ta bir ziyaret sırasında dizini incittiği belirtilirken, ''Kraliçe şu anda bir baston yardımıyla yürümektedir. Ancak kısa zamanda iyileşmesi beklenmektedir'' denildi. 
     Kraliçe'nin bütün resmi ziyaret ve temaslarının planlandığı gibi yürümekte olduğunu, hiçbir programının iptal edilmediğini bildiren Buckingham Sarayı, Kraliçe'nin yarın sabah Sandringham'da yapılacak Noel ayinine katılacağını açıkladı. 
     Saray açıklamasında, Kraliçe'nin ayine otomobille gideceği ve ailesinin diğer fertlerinin de kendisine eşlik edeceği belirtildi. 
     





</TEXT>
</DOC>
