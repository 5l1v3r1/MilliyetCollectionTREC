<DOC>
<DOCNO> 120642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur05.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilerinin sevgisi, hayata bağladı 
</HEADLINE>
<TEXT>

     Konya'da, Güzel Sanatlar Lisesi'nin özürlü olan piyano öğretmeni Dönay Üçgül'ü, müzik sevgisini aşıladığı öğrencileri sırtlarında taşıyacak kadar çok seviyor. 
     A.A muhabirinin edindiği bilgiye göre, Pamukkale Üniversitesi Güzel Sanatlar Fakültesi Müzik Eğitimi bölümünden mezun olan Dönay Üçgül'ün kendisine ait 83 bestesi bulunuyor. Müziğe olan tutkusu küçük yaşta başlayan ve iki ayağı da sakat olduğu için koltuk değneği kullanan Üçgül, 1998 yılında ''Umut'' isimli bir de albüm çıkardı. 
     Müzik bölümünde tek özürlü öğrenci olan Üçgül, 1997 yılında 3. Pamukkale Festivali'nde düzenlenen müzik yarışmasında birinci olarak, kendini kanıtladı. 
     ''Umut'' isimli albümü ile müzik piyasasına giren Üçgül, plak şirketinin albüm tanıtımında sakatlığını kullanmak istediğini iddia ederek, hızlı girdiği müzik piyasasına kısa sürede veda etmek zorunda kaldı. 
     2001 yılında öğretmen olmak için Milli Eğitim Bakanlığı'na başvuran Üçgül, Konya Çimento Anadolu Güzel Sanatlar Lisesi'ne atanmasının yapılmasıyla hayatında yeni bir sayfa açtı. 
     Branşı piyano olması rağmen keman, gitar, akordeon ve armonikayı da ustalıkla çalabilen Üçgül, öğrencilerinden her açıdan büyük destek gördü. 
     
     ENGELLİ ÖĞRETMEN ENGEL TANIMADI 
     Öyle ki şehrin dışında bulunan okuluna kışın ulaşmakta zorluk çeken Dönay öğretmeni, öğrencileri karlı havalarda sırtlarında taşıyarak okula getirdiler. 
     Müziğin ve çok sevdiği öğrencilerinin kendisini hayata bağlayan en önemli unsur olduğunu dile getiren Üçgül, şöyle konuştu 
     ''Öğrencilerimi çok seviyorum, onlar benim her şeyim. Hafta sonu tatilleri bana çok zor geliyor. Onlar da beni çok seviyor, çok vefakar davranıyorlar. Çocuklarıma bir şey öğretiyorum ve onlar da benim öğrettiğim parçayı çalınca, işte o zaman dünyalar benim oluyor. Benim önüme birçok engel çıktı, ama ben bu zorlukları engelli olmama rağmen ezerek geçtim. Bu benim prensibim ve bu prensiple öğrencilerime sevgi, dürüstlük ve sanat aşkını aşılamaya çalışıyorum.'' Üçgül, müzik piyasasından kopmak istemediğini, ancak bunun için kendisini gerçekten anlayacak ve uyum sağlayabilecek kişilere ihtiyaç duyduğunu dile getirdi. 
     Öğrenciler de Dönay öğretmenle piyano derslerinin eskisine oranla daha zevkli geçtiğini belirterek, ''Birçok öğrenci Dönay öğretmenden ders almak için can atıyor. Onun yaşadıkları ve azmi bize örnek oluyor'' dedi. 
     





</TEXT>
</DOC>
