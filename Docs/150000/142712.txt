<DOC>
<DOCNO> 142712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo16.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da Kocaelispor maçı hazırlıkları... 
</HEADLINE>
<TEXT>

     Diyarbakırspor, pazar günü deplasmanda yapacağı Kocaelispor maçının hazırlıklarını sürdürüyor. 
     Teknik Direktör Ümit Kayıhan, Kocaelispor maçının kendileri için çok önemli olduğunu vurgulayarak, futbolcuların maç boyunca hata yapmamalarını istedi. 
     Kocaelispor karşısına 3 puan amacıyla çıkacaklarını ifade eden Kayıhan, ''Kocaelispor'dan puan veya puanlar alamazsak Bursaspor galibiyetinin bir anlamı kalmaz. Futbolcularım inananlar ordusudur. Bu maçtan da puan alarak yolumuza emin adımlarla devam edeceğiz. Kocaelispor için bu maçın son şans olduğunu biliyoruz. Ancak, bizim de puan ve puanlara ihtiyacımız var'' dedi. 
     Kayıhan, Diyarbakırspor'un iyi bir çıkış yakaladığını, takımda morallerin yerinde olduğunu da belirterek, konuşmasını şöyle sürdürdü 
     ''Kötü günlerimiz artık geride kaldı. Bundan sonra Diyarbakırspor'u iyi günler bekliyor. Deplasmanda yapacağımız Kocaelispor ve ardından kendi sahamızda yapacağımız İstanbulspor maçlarından puan alarak rahatlamak istiyoruz. Hedefimiz Kocaelispor ve İstanbulspor'dan puanları alarak 30 puanı aşmak. Bunu da başaracağız.'' Çalışmasını bugün tamamlayacak olan Diyarbakırspor kafilesi akşam uçağıyla İstanbul'a, ardından da Kocaeli'ye geçecek. Takımda sakat oyuncu bulunmazken, Ramazan'ın kart cezalısı olması nedeniyle takımdaki yerini alamayacağı bildirildi. 
     





</TEXT>
</DOC>
