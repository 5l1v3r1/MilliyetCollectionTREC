<DOC>
<DOCNO> 104183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sondun06.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Avrupa için ortak füze savunma sistemi önerdi... 
</HEADLINE>
<TEXT>

     ABD, Avrupa'daki NATO müttefiklerini füze tehdidinden koruyacak ve Türkiye'yi de kapsayacak ortak bir hava savunma sisteminin kurulmasını önerdi. 
     A.A'nın Washington'daki savunma çevrelerinden edindiği bilgiye göre, ABD Başkanı George Bush yönetimi, Avrupa'da ortak füze sistemi kurulmasına ilişkin önerisini aralarında Türkiye'nin de bulunduğu NATO müttefiklerine iletti. 
     Washington'ın önerisinde, arzu eden NATO üyelerinin, Amerikan şirketlerinin önderliğinde gerçekleştirilmesi düşünülen projeye ellerinden gelen endüstriyel, mali ve lojistik katkıda bulunmaları öngörülüyor. 
     Konuyla ilgili olarak ABD Savunma Bakanlığı Pentagon'dan bir heyet, geçen haftalarda çeşitli NATO başkentlerini ziyaret etti. 
     Heyet, Temmuz sonunda da Ankara'da görüşmeler yaptı. Savunma kaynakları, Türkiye'nin, Avrupa'nın füze tehdidinden korunması için ortak bir hava savunma sistemi kurulması fikrini prensipte olumlu karşıladığını belirttiler. 
     Gerçekleşmesi durumunda, Türk savunma sanayiinin de projeye katkıda bulunabileceği kaydedildi. Üzerinde henüz mutabakat sağlanmayan bu projenin teknik ve mali detayları gelecek aylarda ortaya çıkacak. 
     





</TEXT>
</DOC>
