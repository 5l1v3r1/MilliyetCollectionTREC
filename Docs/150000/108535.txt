<DOC>
<DOCNO> 108535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur08.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis 1 Ekim'de açılıyor... 
</HEADLINE>
<TEXT>

     TBMM Genel Kurulu, 21. Dönem 5. Yasama Yılı açılışı için 1 Ekim Salı günü toplanacak. 
     Erken genel seçim kararı aldıktan sonra tatile giren 21. Dönem Parlamentosu, Anayasa ve İçtüzük gereği 1 Ekim günü saat 15.00'de son kez toplanacak. 
     Açılış törenleri, TBMM Başkanı Ömer İzgi'nin Atatürk Anıtı'na çelenk koymasıyla başlayacak. TBMM Genel Kurulu saat 15.00'de açılış toplantısını yapacak. Birleşimin açılması ve İstiklal Marşı'nın okunmasının ardından TBMM Başkanı Ömer İzgi, yeni yasama yılını açış konuşması yapacak. Açılış toplantısına milletvekillerinin yanı sıra devlet protokolü mensupları ile yabancı misyon şefleri de katılacak. 
     Seçimleri erteletme ve Seçim Yasalarında değişiklik yapma amacıyla başlatılan girişimlerin yeniden gündeme gelmemesi durumunda TBMM seçim sonrasına kadar yeniden tatile girecek. Tatil kararının alınabilmesi için öncelikle Danışma Kurulu toplantıya çağırılacak. Danışma Kurulu'nda uzlaşma sağlanması durumunda bu karar Genel Kurul'un onayına sunulacak. Uzlaşmaya varılamazsa tatil kararı öneri olarak gündeme gelecek ve görüşmeye açıldıktan sonra oylanacak. 
     TBMM Başkanı Ömer İzgi, aynı gün akşam TBMM Tören Salonu'nda açılış dolayısıyla bir kokteyl verecek. 
     
     SEÇİM SONRASI 
     TBMM, 3 Kasım'da yapılacak milletvekili genel seçimi kesin sonuçlarının YSK tarafından ilanını izleyen beşinci gün saat 15.00'de çağrısız olarak toplanacak. Bu birleşimde, 22. Dönem milletvekilleri ant içerek görevlerine başlayacaklar. 
     ''En yaşlı milletvekili''nin geçici başkanlığında ilk toplantısını yapacak olan Genel Kurul, Başkanlık Divanı'nın oluşumu için çalışmalarına ara verecek. Anayasa'da yapılan son değişiklikle TBMM Başkan adayları Meclis'in toplandığı günden itibaren 5 gün içinde Başkanlık Divanı'na bildirilecek ve başkan seçimi, aday gösterme süresinin bitiminden itibaren 5 gün içinde tamamlanacak. 
     





</TEXT>
</DOC>
