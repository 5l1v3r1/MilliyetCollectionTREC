<DOC>
<DOCNO> 124558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/siyaset/siy02.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’ye göre işkenceci milletvekili olabilir 
</HEADLINE>
<TEXT>

CHP’nin işkencecilerin milletvekili seçilmesinin engellenmesi önergesi AKP’lilerce reddedildi. CHP’liler, önergelerini destekleyen 20 AKP’liyi alkışladı 
     ANKARA Milliyet 

     TBMM Genel Kurulu’nda Anayasa’nın 67, 76 ve 78. maddelerinde değişiklik öngören teklifin birinci maddesinin görüşülmesi sırasında, CHP’nin milletvekili seçilmeye engel suçlar arasına "işkence" suçunun da eklenmesi için verdiği önerge reddedildi. CHP’liler önergelerini destekleyen 20 dolayındaki AKP milletvekilini alkışlarken, bu milletvekilleri de, partileri ret oyu kullanırken sıkıntılı anlar yaşadı. 
     Önerge sahibi olarak söz alan CHP İstanbul Milletvekili Hasan Fehmi Güneş, işkencenin büyük bir insanlık suçu olduğunu söyledi. 
     
     CHP’nin protestosu 
     CHP Grubu’nun istemi üzerine TBMM Başkanvekili İsmail Alptekin, önergenin oylama sonucunu açıkladı. Buna göre, önergeye 162 milletvekili kabul, 261 milletvekili de ret oyu verdi. 
     AKP Grup Başkanvekili Salih Kapusuz, söz alarak önergenin haklı bir önerge olduğunu, kendilerinin de prensip olarak işkenceye karşı olduklarını belirtti. Bunun üzerine CHP milletvekilleri ayağa kalkarak, "Bravo" diye alkış tuttular. Anayasa teklifini CHP ile uzlaşma sonucu Genel Kurul’a indirdiklerini kaydeden Kapusuz, önergenin verileceğinden habersiz olduklarını söyledi. Kapusuz, işkencecilerle ilgili düzenlemeyi yasalara ekleyebileceklerini de ifade etti. CHP’liler, söz istemleri reddedilince sıra kapaklarına vurarak, durumu protesto ettiler. Önerge oylanırken, bazı AKP milletvekilleri de kabul oyu kullandı. 
     



 SİYASET 














</TEXT>
</DOC>
