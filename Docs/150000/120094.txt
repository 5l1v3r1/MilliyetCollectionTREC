<DOC>
<DOCNO> 120094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/spor/aspo.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BU FUTBOLA CAN KURBAN 1-1 
</HEADLINE>
<TEXT>

Dünya üçüncüsü takımımız, dev rakibi karşısında kalitesini kanıtladı, ancak beraberliğe takıldı. Emre’nin mükemmel golü herkesin hafızasına kazındı 
     İTALYA ile deplasmandaki özel maçta karşılaşan Milli Takımımız, güçlü rakibi önünde galibiyetten oldu. Çizme’nin yıldızları karşısında ilk dakikalarda bocalayan, ancak daha sonra mükemmel bir oyun tutturan Ay - Yıldızlı ekip, Emre Belözoğlu’nun harika golüyle öne geçti. Ancak, kaleci Ömer’in büyük hatası ve Vieri’nin ayağından gelen golle skor noktalandı. İlhan her iki yarıda iki mutlak gol kaçırdı. 
     
90 DAKİKA      BİLAL MEŞE 

     İtalya ile geçmişte toplam sekiz maç yapmışız... Yedi mağlubiyet bir beraberlik almışız. Yani İtalya’yı hiç yenememişiz. Şimdi kalkıp da, geçmişi bugünlere taşımak tarihi hatadan öteye gidemez. O günkü şartlarla, bugünün şartları arasında fersah, fersah fark var. Son yıllarda futbolda çıtayı yukarı çekmişiz, Dünya Kupası Finalleri’nde üçüncü olarak tarihe geçmişiz. Birçok ülke özel maç yapabilmek için sıraya girmiş. 
     İtalya ise Dünya Kupası’na ikinci turda veda etti. Şimdi Avrupa Şampiyonası Finalleri için şans arıyor. Ama ne şans Grubunda dördüncü sırada, Teknik Direktör Trapattoni bıçak sırtında Anlayacağınız İtalya’da işler iyi gitmiyor, o eski İtalya’nın yerinde yeller esiyor 
     İtalya karşısında özellikle ilk on dakikadan sonra oyun üstünlüğünü ele alan Ay - Yıldızlı ekibimiz, Emre Belözoğlu’nun klas golüyle öne geçti, ancak bunu koruyamadı. Korumasını da bekleyemezdik Çünkü bu tip "dostluk" maçlarında kaliteli futbolu yakalamak çok zordur. Hedefi olmayan maçlarda ne oyuna konsantre olabilirsiniz, ne de rakibinizi ciddiye alırsınız. 
     
     12.dakikada ilk tehlikeli atağı kalemizde gördük. Di Natale sağdan indi, ceza alanına kesti, Nervo gelişine vurdu, top kaleci Ömer’de kaldı. 
     18.dakikada Emre Belözoğlu sağdan hareketlenen Arif’i topla buluşturdu. Tecrübeli futbolcu arka direğe kesti, İlhan Mansız yükseldi, kafayı çaktı, Buffon iki hamlede topa sahip oldu. 27.dakikada Alpay’ın kısa düşen pasında araya giren Di Natale topu sahip oldu. Penaltı noktasına kesti Vieri gelişine nefis vurdu, Ömer geçit vermedi. 
     Ve Dakika 28... Yıldıray, Arif’i gördü. Arif şık bir pasla solunda hareketlenen Emre Belöz-oğlu’nun önüne topu yuvarladı. İnter’deki temsilcimiz savunmayı geçti, soldan nefis vurdu, topu çatala çaktı 0 - 1 
     Golden sonra üstünlüğü tamamen ele geçiren Ay - Yıldızlı ekibimiz konsantrasyon eksikliğinin cezasını 38.dakikada ödedi. Alpay, topu sağında bekleyen Fatih Akyel’e gönderdi. Ancak araya Nervo girdi, soldan hareketlenen Vieri’yi kaçırdı. Tecrübeli futbolcu önce Bülent’i ardından da hatalı çıkış yapan Ömer’i geçti, topu zor pozisyonda filelere gönderdi 1 - 1 
     Karşılaşanın ikinci yarısında iki teknik adam da yedeklerini oyunun belirli bölümlerinde sahaya sürdüler. Karşılıkla ataklar şeklinde geçen bu yarıda 71.dakikada pozisyon yakaladık. Cihan sağdan indi, penaltı noktasına kesti, İlhan Mansız kolay pozisyonda zor olanı yaptı, topu auta gönderdi. 
     İtalya karşısında ikinci beraberliğimizi aldık... Aslında dediğimiz gibi işi biraz sıkı tutsaydık, İtalya’yı sahadan silip, atmamız işten bile değildi. 
     
İYİ YOLDAYIZMilli Takım Teknik Direktörü Şenol Güneş, İtalya karşısında özellikle ilk yarıdaki futbollarını beğendiğini söyledi, "Etkili ve istekli oynadık" dedi 
     Üstünlük sağladık’ 
     MİLLİ Takımlar Teknik Direktörü Şenol Güneş, İtalya karşısında özellikle ilk 45 dakika içinde çok etkili oynadıklarını söyledi. Tecrübeli teknik adam güçlü rakipleri karşısında çok pozisyon bulduklarını açıklayıp, "1 - 1 biten devrenin sonunda daha farklı bir neticeyle soyunma odasına gidebilirdik. Ancak önemli olan sergilediğimiz performans. Skor bir şey ifade etmiyor" dedi. 
     
     Eksikleri gördük’ 
     GÜNEŞ hazırlık maçlarında sonucun önemli olmadığını da belirtti. Milli Takım hocası şunları söyledi "Sadece bir dostluk maçıydı. Kadroya yeni aldığımız oyuncularla, eskilerin performansını gözlemledik. Tüm oyunculara şans vermeye çalıştım. İkinci yarıda, bu yüzden oyun düzenimiz bozuldu. Düşüşün nedeni kadronun sürekli değişmesinden kaynaklandı." 
     
     Emre sakattı’ 
     MAÇIN ilk yarısında harika bir performans gösterip, bir de gol atan Emre’yi sakat olduğu için çıkardığını açıklayan Şenol Güneş, "Emre’nin de Yıldıray’ın da hafif sakatlıkları vardı. Hazırlık maçında daha fazla ısrarcı olmanın anlamı yoktu" diye konuştu. İtalya Milli Takım hocası Trapattoni ise "Türk Milli Takımı iyi oynadı. Sıkıntılarımız devam ediyor" yorumunu yaptı. 
     
Bir Türk dersiİtalyan basını futbolcularını yerden yere vurdu, Ümit Millilerimiz’i göklere çıkardı. 
     "Gök Mavililer çöküyor" 
     ÜMİT Milli Takımımız’ın İtalya’yı mağlup etmesi, Çizme basınında da geniş yankı uyandırdı. Corriere dello Sport, "Bir Türk dersi, Gök Mavililer çöküyor" başlığını kullanırken, "Türkiye’nin taktik, motivasyon ve düzen bakımından üst düzeyde oluşu bize güzel bir ders oldu" ifadesi yer aldı. Gazete ayrıca, Tuncay, Kemal ve Okan’ın, transferde düşünülmesi gerektiğini vurguladı. 
     
     "Yıldırım gibi çarptı" 
     LA Gazzetta dello Sport, "Türklere karşı meydan okuma kötü başlıyor" başlığıyla verdiği haberde, "İtalyanlar küçük düştü. Namağlup olan Gentile’nin Ümit Milli Takımı hezimete uğradı" yorumu yapılırken, en yüksek puanı Tuncay 8 aldı. Tutto Sport ise, "Yıldırım gibi çarpan Türkler, İtalyanlar’ın daha düşük kaliteli futbol oynadığını bize kanıtladı" sözleri yer aldı. 
     
Daha eksik varÇetiner, farklı galibiyete rağmen, daha eksikleri olduğunu vurguladı 
     "İyi oynadık" 
     İTALYA karşısında çarpıcı bir galibiyet elde eden Ümit Milli Takım’ın Teknik Direktörü Raşit Çetiner ilginç açıklamalar yaptı. Çetiner, farklı skora rağmen, halen eksikleri olduğunu vurguladı ve "İyi mücadele ettik ve rahat kazandık. Ancak daha yolun başındayız. Hedefimize emin adımlarla ilerliyoruz. Futbolun olduğu yerde eksikler vardır. Bunları sileceğiz" diye konuştu. 
     
     "Mükemmeli yakalarız" 
     ÇETİNER, Ay - Yıldızlı futbolcularla konuşarak, mükemmeli yakalayacaklarına emin olduğunu da belirtti. Ümit Milli hoca, "Bize güvenenleri mahçup etmediğimiz için mutluyuz. A Milli Takım’ın alt yapısıyız. Yukarıya çıkartacağımız her futbolcu bizim için gurur kaynağı olacaktır. Bu nedenle diyoruz ki bizi izlemeye devam edin" ifadesini kullandı. 
     
Gençlere jestTeknik Direktör Güneş, Tuncay ile İbrahim’i de oynattı 
     MİLLİ Takım Teknik Direktörü Şenol Güneş, İtalya’yı önceki gün 3 - 0 mağlup eden Ümit Milli Takım’dan Tuncay ile İbrahim Toraman’ı da, kadroya alarak büyük jest yaptı. Şenol Güneş böylece futbol tarihimizde de bir ilki gerçekleştirmiş oldu. 
     FENERBAHÇELİ Tuncay ile Gaziantepsporlu İbrahim, dünkü maçın son iki dakikasında oyuna girdiler ve ilk kez A Milli oldular. Her iki oyuncunun da oldukça heyecanlı oldukları gözlendi. Ayrıca İtalya önünde oynamayan futbolcumuz kalmadı. 
     
     Maçın adamı 
     Emre Belözoğlu 
     TÜRK futbolunun küçük dev adamı, ilk yarıda klasını gösterdi. Orta sahanın solundaki soğukkanlı ve akıllı futboluyla Çizme’de, verimine verim katmış olduğu görülen Emre’nin attığı gol jeneriklere girecek cinstendi. Topu alışı, duvar pası, defansı geçişi ve muhteşem vuruşuyla, bir anlamda İtalya’daki meslektaşlarına ders verdi. Milan - İnter maçı nedeniyle ikinci yarıda oyundan alındı. 
     
     Göze batanlar 
     ÖMER Maça iyi başladı, defansa güven verdi. Ancak goldeki affedilmez hatası, tamamen tecrübesiz oluşundan kaynaklandı. 
     FATİH Özel maç olduğu için midir, nedir, inanılmaz vurdumduymazdı, hatalarla doluydu. En zayıf halkalardan biriydi. 
     YILDIRAY Ay - Yıldızlı ekibin ilk yarıdaki kaliteli futbolunun mimarlarından biriydi. Klasını İtalya’da da kanıtladı. 
     İLHAN Her iki yarıda kaçırdığı goller, forvet kimliğine hiç yakışmadı. 90 dakika boyunca çok başarılı olamadı. 
     VİERİ İtalya’nın büyük golcüsü olabilir. Ama ilk yarıda attığı gol dışında, defansımız arasında varlık gösteremedi. 
     
     Notlar... 
     Tugay’ın gururu 
     TUGAY Kerimoğlu, Hakan Şükür’ün 80 maçlık en fazla milli formayı giyme rekorunu dün gece İtalya önünde kırdı. İlk on birde sahaya çıkan tecrübeli oyuncu 81. kez Ay - Yıldızlı takımda mücadele etti ve tarihe geçti. 
     
     Rüştü yedek 
     TEKNİK Direktör Şenol Güneş, İtalya sınavında kaleci Rüştü’yü kulübeye çekerken, Ömer’i kalede görevlendirdi. Güneş’in hafif sakatlığı olan Rüştü Reçber’i hazırlık maçı olması nedeniyle riske etmekten kaçındığı öğrenildi. 
     
     Anlamlı pankart 
     MİLLİ Takımımız, İtalya’da meydana gelen depremi unutmadı ve Çizme’ye başsağlığı diledi. Ay - Yıldızlı ekibimizin sahaya "İtalya halkının acısını paylaşıyoruz" yazılı bir pankart ile çıkması alkış aldı. 
     
     El ele yardım 
     PESACARA’DAKİ Adriyatik Stadı’nda yapılan maçta 260 bin euro hasılat elde edildiği açıklandı. Bu para 31 Ekim’de Molise Bölgesi’nde meydana gelen depremde evlerini kaybedenlere yardım için kullanılacağı açıklandı. 
     
     Interliler’e özel uçak 
     INTER Başkanı Moratti, Milan ile oynanacak derbi maçını düşünerek, Emre, Okan, Vieri, Toldo, Cannavaro ve Di Biagio için özel uçağını gönderdi. Moratti, ayrıca Okan ve Emre’yi 90 dakika oynatmadığı için Güneş’e teşekkür etti. 
     
Dünyanın 8. harikası      FIFA’NIN, kasım ayı Dünya Sıralaması’nda Ay - Yıldızlı ekibimiz, 728 puanla sekizinci sıradaki yerini korudu. 857 puanlı Brezilya’nın liderliğindeki klasmanda, Fransa 787 puanla ikinci, İspanya 779 puanla üçüncü olurken, Dünya Kupası finalisti Almanya 763 puanla dördüncü basamakta kaldı. 
     AY - YILDIZLI ekibin, Avrupa Şampiyonası 7. Eleme Grubu’ndaki rakiplerinden Slovakya, 540 puanla bir sıra gerileyerek 54’üncülüğe düşerken, Makedonya 469 puanla bir sıra yükselerek 84’üncülüğe çıktı. Türkiye, Avrupa arenasını değerlendiren UEFA sıralamasında ise beşinci sırada yer alıyor. 
     
Sıralama ÜLKE PUAN 1. Brezilya 857 2. Fransa 787 3. İspanya 779 4. Almanya 763 5. Arjantin 741 6. İngiltere 743 7. Meksika 731 8. TÜRKİYE 728      
     
İtalyan kancası      İTALYAN spor basını, transfer haberlerinde dün de yıldızlarımıza geniş yer ayırdı. Çizme medyası, Hasan Şaş’ın küçük ayrıntılar dışında İnter ile anlaştığını iddia etti. Corriere dello Sport gazetesi, "Hasan, İnter’i istiyor" başlığı altındaki haberinde, imza aşamasına gelindiğini belirtti. 
     CORİERRE dello Sport, Hasan’ın ağzından, "Geleceğimde Türkler’in olduğu yabancı bir kulüp var" ifadesini kullanırken, Emre ve Okan’ın şimdiden İnter çevrelerinde Hasan Şaş’tan bahsettiğini vurguladı. Haberde, İnter’in Aston Villa da forma giyen Alpay Özalan’ı da listesine aldığı yazıldı. 
     
Hazırlık gecesi G.Kore - Brezilya 2 - 3 Romanya - Hırvatistan 0 - 1 Danimarka - Polonya 2 - 0 Estonya - İzlanda 2 - 0 Macaristan - Moldova 1 - 1 Almanya - Hollanda 1 - 3 Yunanistan - İrlanda 0 - 0 Çek Cum. - İsveç 3 - 3 Avusturya - Norveç 0 - 1 Fransa - Yugoslavya 3 - 0 İspanya - Bulgaristan 1 - 0 Portekiz - İskoçya 2 - 0      


 SPOR 

























</TEXT>
</DOC>
