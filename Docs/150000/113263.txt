<DOC>
<DOCNO> 113263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/soneko06.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da "Bazaltan parke taşı üretme projesi"... 
</HEADLINE>
<TEXT>

     Diyarbakır'da ''Bazaltan Parke Taşı Üretme Projesi'' kapsamında 2 yılda üretilen 7 bin ton parke taşından 150 milyar lira gelir elde edildi. 
     Olağanüstü Hal Bölge Valiliği'nin koordinatörlüğünde, GAP-GİDEM Girişimci Destekleme ve Yönlendirme Merkezi tarafından hazırlanan ''Bazaltan Parke Taşı Üretme Projesi'', Köy Hizmetleri İl Müdürlüğü'nün katkılarıyla devam ediyor. 
     Karacadağ bölgesinde yer alan 24 köyde 500 kişiye istihdam sağlayan proje kapsamında bazalt taşından üretilen parke taşı park ve bahçe düzenlemesi ile iç mekanlarda döşeme olarak kullanılıyor. 
     Köy Hizmetleri İl Müdürlüğü proje sevkiyat sorumlusu Abdullah Erdoğan, 2 yıl önce başlayan projede bugüne kadar 7 bin ton parke taşının yapıldığını ve parke taşından 150 milyar lira gelir elde edildiğini söyledi. 
     Parke taşına yurtdışından da talep olduğunu ifade eden Erdoğan, şöyle dedi 
     ''Bazı Avrupa ülkelerine numune gönderildi. Gönderilen numuneler beğenildiği takdirde parke taşının ihracatı yapılacak. İhracat konusunda birçok firmadan talep var. İhracatın başlaması durumunda istihdam alanı genişleyecektir. Proje sayesinde köylüler istihdam ediliyor.'' 
     





</TEXT>
</DOC>
