<DOC>
<DOCNO> 131462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko14.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, Türkiye'den otomobil ithal etmek istiyor... 
</HEADLINE>
<TEXT>

     Türkiye'den geçen yıl 1,250 adet otomobil alan Çin Halk Cumhuriyeti ÇHÇ , bu yıl tekrar otomobil ithal etmek istediğini bildirdi. 
     Çin tarafı ayrıca, kendi kredisini sağlayarak, Türkiye'de demiryolu yapma teklifinde de bulundu. 
     DTM yetkililerinden alınan bilgiye göre, söz konusu konular, Türkiye ile ÇHC arasındaki ilişkileri geliştirmek amacıyla ÇHC'de temaslarda bulunan Türk Heyetinin görüşmeleri sırasında gündeme geldi. 
     Devlet Bakanı Kürşad Tüzmen ile Çin Dış Ticaret Bakan Vekili An Min arasındaki görüşmede, Türkiye ve Çin'in karşılıklı ticareti ve ülkelerin ticaret potansiyelleri masaya yatırıldı. 
     Görüşmede Çin'li Bakan An Min, Çin'li firmaların Türkiye'de yatırım yapmak istediklerini kaydederken, kredilerini de kendileri sağlamak koşulu ile Türkiye'de demiryolu yapma teklifinde bulundu. 
     Çin'li Bakan, ÇHC'nin Türkiye'den geçen yıl bin 250 tane otomobil aldığını kaydederek, 2003 yılında da Türkiye'den otomobil alma talebini yineledi. Bakan Tüzmen de, geçen yıl alınan otomobil sayısının az olduğunu ve bu sayının arttırılmasını istedi. 
     Edinilen bilgiye göre Tüzmen, 2008 Dünya Olimpiyatları'nda müteahhitlik alanında işbirliği önerirken, Çin'li Bakan da ihalesi yapılacak projelerin şartnamelerinin önümüzdeki günlerde dağıtımının başlayacağını ve Türk firmalarının bu şartnameleri takip etmelerini istedi. 
     Çin'li Bakan görüşmede, ülkesinde inşaat sektörünün çok hızlı büyüdüğünü ve Türk mermerinin Çin inşaat pazarına girebileceğini de kaydetti. 
     Öte yandan Türk Heyeti, Çin Halk Cumhuriyeti'ne yapılan fındık ihracatını arttırmak için, fındık tanıtım programı da düzenledi. 
     





</TEXT>
</DOC>
