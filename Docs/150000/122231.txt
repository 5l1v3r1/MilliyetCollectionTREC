<DOC>
<DOCNO> 122231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/yasam/ayas.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayrola çocuklar nereye Maça mı 
</HEADLINE>
<TEXT>

Bursa’ya maça giden Karşıyaka taraftarlarını taşıyan otobüste tabancasından, satırına, şişinden, döner bıçağına kadar küçük çaplı bir cephanelik bulundu 
     NAİL KAHRAMAN YUNUS HAKAN GÜLER Bursa DHA 

     Bursa Merinos - Karşıyaka karşılaşmasını izlemek üzere İzmir’den yola çıkan bir grup Karşıyaka taraftarının bulunduğu otobüsü durduran polis yaptığı arama sonunda ele geçirdikleri karşısında gözlerine inanamadı. 
     Karşıyaka’nın Bursa Merinos’u deplasmanda 1- 0 yendiği karşılaşmayı izlemek üzere İzmir’den yola çıkan Karşıyakalı taraftarları taşıyan yedi otobüs, Bursa - Balıkesir karayolunun 15. kilometresindeki Özlüce mevkiinde polis ekiplerince durduruldu. 
     Kimlik kontrolünde, yolcular arasında maçlara girişi yasak olan 60 kişinin bulunduğu tespit edildi. İzmir Emniyeti’nin Bursa’ya gönderdiği yasaklılar listesi’nde isimleri bulunan fanatikler, polis kontrolünde İzmir’e geri gönderildi. 
     
     Kazık bile vardı 
     Bu sırada otobüslerin koltuk altları ve "zula" tabir edilen gizli bölmelerinde arama yapan polisler, bir adet ruhsatsız el yapımı 7.65 mm. çapında tabanca ve buna ait altı mermiyle 19 kazık, satır, şiş, büyük tornavida ve beş adet ekmek bıçağı ele geçirdi. 
     Otobüslerde ele geçirilen cephanelikle’ ilgili üç kişi gözaltına alınırken, diğer taraftarlar, polis kontrolünde maçı izlemek üzere stada girdi. 
     



 YAŞAM 













</TEXT>
</DOC>
