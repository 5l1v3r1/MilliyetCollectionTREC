<DOC>
<DOCNO> 115100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sonspo21.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da Gaziantepspor maçı hazırlıkları... 
</HEADLINE>
<TEXT>

     Bursaspor, kendi sahasında 27 Ekim Pazar günü yapacağı Gaziantepspor maçının hazırlıklarını sürdürüyor. 
     Maç hazırlıklarını Atatürk Stadı'nda sürdüren yeşil-beyazlılar, teknik direktör Nejat Biyediç gözetiminde, kanatlardan şut çalışması yaptı. Antrenmana, sakatlıkları süren Cenk, Emre ve Tayfun dışındaki tüm futbolcular katıldı. 
     Bu arada Bursaspor'un yapması gereken ''taktik prova'', partisinin Fomara Meydanı'ndaki mitingine katılacak olan DYP Lideri Tansu Çiller'in helikopterinin Atatürk Stadı'na inecek olması nedeniyle iptal edildi. 
     Biyediç, yaptığı açıklamada, 3 haftadan beri istedikleri futbolu oynayamadıklarını belirterek, ''Netice de bunu gösteriyor. Bu hafta gerçekten çok zor bir rakiple oynayacağız. Gaziantepspor, ligin zorlu takımlarından biri. Koşan, mücadele eden ve hücumda etkili olan bir takım. Seyircisiz oynamak bizim için dezavantaj. Buna rağmen iyi mücadele ederek yeneceğimize inanıyorum'' dedi. 
     Profesyonel Futbol Disiplin Kurulu'nun PFDK Trabzonspor maçından sonra çıkan olaylarla ilgili olarak verdiği 1 maç seyircisiz oynama cezasının kendileri için dezavantaj olduğunu yineleyen Biyediç, ''Bursasporlu futbolcularla tribünler bütünleştiği zaman çok farklı bir tablo ortaya çıkıyor'' yorumunu yaptı. 
     Biyediç, son haftalarda alınan sonuçlarla ilgili olarak kadroda değişiklik düşündüğünü bildirdi. 
     Bursaspor Kulübü Yönetim Kurulu'nun aldığı, ''Bursaspor'un ilk 10 takım arasına girememesi durumunda galip gelseler bile futbolculara prim verilmemesini öngören'' prim sistemi değişikliğiyle ilgili görüşünü de dile getiren Biyediç, ''Bana göre hedefe yönelik bir sistem. Benim önerim oldu'' dedi. 
     





</TEXT>
</DOC>
