<DOC>
<DOCNO> 120615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sondun11.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türkiye'deki politik kaos artık sona erdi" 
</HEADLINE>
<TEXT>

     Başbakan Abdullah Gül, uzun süren ve bugüne kadar Türkiye'deki tüm yaşamı felce uğratan politik kaosun artık sona erdiğini söyledi. 
     Gül, Alman Die Welt gazetesine yaptığı açıklamada, Türkiye'de geçmişi geride bıraktıklarını ifade ederek, ''Türkiye'de şimdi 2 partili bir sistem var. Gelecekte ülkemiz tek bir parti ile yönetilecek. Bu durum, özellikle en karışık koalisyon seçeneklerinin bedelini ödemek zorunda kalan insanlarımız için büyük bir gelişme'' diye konuştu. 
     Türkiye'de yeni bir rüzgarın estiğini söyleyen Gül, ''Anadolu'daki çiftçiden İstanbul'daki işadamına kadar herkes olumlu düşünüyor. Geçmişteki hatalarımızdan ders aldık. Bizimle birlikte önemli kararlar gecikmeyecek. Biz ilk günden itibaren gerçekçi olduğumuzu gösterdik. Yarım ağızla konuşmuyoruz. Her Türk vatandaşına düşünce ve konuşma özgürlüğünü garanti etmek istiyoruz. Uyumlu ve hoşgörülü olup, demokrasi ile İslamiyet'in birbirine aykırı olmadığını ispatlamak istiyoruz'' dedi. 
     Prensipte her türlü savaşa karşı olduklarını belirten Gül, ''Bölgemizdeki halklar yeteri kadar acı çekti. Mevcut kaynakları halkın refahı için kullanmak yerine silah aldılar ve ürettiler. Kitle imha silahlarını insanlara karşı kullandılar. Buna müsaade edemeyiz, etmemeliyiz'' diye konuştu. 
     Gül, Irak'a yönelik bir harekat durumunda Amerikan yönetiminden tazminat isteyip istemeyecekleri sorusuna karşılık da, ''Körfez Savaşı'nın sonuçları Türkiye için çok kötü oldu. Irak'tan 500 bin insan ülkemize sığındı. Böyle bir felaketin tekrarlanmasını her şart altında önlemek istiyoruz'' dedi. 
     Gül, Kıbrıs sorunuyla ilgili olarak da, BM Genel Sekreteri Kofi Annan tarafından sunulan planı incelemek istediklerini kaydederek, ''Uzlaşmaya hazırız. Ancak her şeye de evet demeyiz'' diye konuştu. Türkiye'nin AB'ye tam üye olmak gibi açık ve kesin bir hedefi olduğuna da işaret eden Gül, ''Böylece demokrasimizin ve ekonomimizin güçlenmesini amaçlıyoruz. Karşılığında AB'ye saydam, demokratik bir Müslüman ülkeyi tam üye olarak alma imkanı veriyoruz. Bu nedenle, Kopenhag'da somut bir karar alınması bizim için çok önemli'' diye konuştu. 
     Ekonomiden sorumlu Devlet Bakanı Ali Babacan'ı da öven Gül, ''Kendisi genç olabilir. Ama Türkiye'de ve yurtdışında en iyi okullarda okumuştur. Ekonomide meslek tecrübesi de var. Kendisine güvenimiz sonsuz. Ayrıca biz ekip çalışmasına büyük önem veririz. Unutmayın ki, biz sadece parti arkadaşı değil, aynı zamanda 30 yıldan bu yana omuz omuza çalışan çok yakın arkadaşlarız. Bizim için önemli olan güç imtiyazları elde etmek değil, ülkede reformları gerçekleştirmek'' şeklinde konuştu. 
     





</TEXT>
</DOC>
