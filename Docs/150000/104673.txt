<DOC>
<DOCNO> 104673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sonspo15.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da , galibiyet primi 5 milyar... 
</HEADLINE>
<TEXT>

     Diyarbakırspor Kulübü yönetimi, yarın İstanbul'da Beşiktaş ile yapacakları maçın galibiyet primini 5'er milyar lira olarak belirledi. 
     Kulüp başkanı Ali İhsan Kaya, yaptığı açıklamada, Beşiktaş'ın güçlü bir takım olduğunun bilincinde olduklarını belirterek, ''Diyarbakırspor'da güçlü bir takım. Ancak ilk 3 maçta bu gücünü ortaya koyamadı. Beşiktaş maçını kazanarak şansızlığımızı kırmak istiyoruz'' dedi. 
     Takımın, Beşiktaş maçı hazırlıklarını İstanbul'da sürdürdüğünü de kaydeden Kaya, şöyle konuştu 
     ''Takımın morali yerinde bu maçtan puan veya puanlar almamız durumunda Samsunspor maçına daha iyi hazırlanırız. Futbolcularımın hırslı olması beni son derece sevindiriyor. İnanıyorum ki bu maçtan sonra gülen taraf biz olacağız. Diyarbakırspor, her zaman büyük takımlara kök söktürerek puan almasını bilen bir takımdır. Bunu Beşiktaş maçında da ortaya koyarak gücünü gösterecektir'' dedi. 
     
     PRİM DOPİNGİ 
     Kaya, yönetim olarak Beşiktaş maçı primlerini de belirlediklerini ifade ederek, ''Beşiktaş karşısında alınacak galibiyete karşılık olarak futbolculara 5'er milyar lira, beraberlik halinde ise 2.5 milyar lira prim verilecek'' dedi. 
     İstanbul'daki Diyarbakırspor taraftarlarına da seslenen Kaya, takımlarını desteklemek için tüm Diyarbakırlıların maça gelmesini ve 90 dakika boyunca desteklerini esirgememelerini istedi. 
     





</TEXT>
</DOC>
