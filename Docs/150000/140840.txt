<DOC>
<DOCNO> 140840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur03.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ATM dolandırıcılarına suçüstü... 
</HEADLINE>
<TEXT>

     Otomatik para makinelerinde sıkıştırdıkları kartlarla başkasına ait hesaplardan para çeken iki kişi, polis tarafından yakalandı. 
     Ankara Emniyet Müdürlüğü Asayiş Şube Müdürlüğü ekipleri, durumu şüpheli görülen 06 FM 230 plakalı otomobili Dikmen'de durdurmak istediler. Polisin ''dur'' uyarısına aldırış etmeden kaçan araç, Veda sokakta ele geçirildi. Otomobilde bulunan bir kişi yakalanırken, üç kişi ise kaçmayı başardı. 
     Gözaltına alınan Murat T. ile birlikte bankamatik kartlarının ATM'lerde sıkıştırılması işleminde kullanılan testere, folyo kağıdı, makas gibi malzemelerin yanı sıra başka kişilere ait banka kartları elde edildi. 
     Yankesicilik ve Dolandırıcılık Büro Amirliği görevlilerince gözaltına alınan Murat T'nin ifadeleri doğrultusunda Azad D. adlı kişi de yakalandı. Bu kişilerin, bankamatiklerde sıkıştırarak el koydukları Haydar Tunceli, Mehmet Karabel, Ömer Yeni ve Kutsi Yerebatmaz adlı vatandaşlara ait kartlardan para çektikleri ortaya çıktı. 
     Olayla ilgili Bülent T. ve Hüseyin G.'nin arandığı kaydedildi. 
     





</TEXT>
</DOC>
