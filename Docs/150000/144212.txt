<DOC>
<DOCNO> 144212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun60.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Türkiye'den Kuzey Irak'a asker göndermemesini istedik" 
</HEADLINE>
<TEXT>

     ABD Dışişleri Bakanı Colin Powell, ABD'nin, Türkiye'den Kuzey Irak'a asker gönderilmemesini istediğini söyledi. 
     Powell, Amerikan basınına verdiği demeçte, ''Türk hükümetine açıkça söyledik. Bize göre Kuzey Irak'a girmemeleri en iyisi. İnsani kaygıları olduğunu biliyoruz ve böyle bir problem ortaya çıkarsa nasıl çözeceğimize dair Türklerle sürekli diyalogdayız. Ancak bizim çabalarımıza şu anda en iyi hizmet edecek şey, Türk güçlerinin Kuzey Irak'a girmemesi'' dedi. 
     Türkiye ile ABD arasında, Amerikan askerlerinin Türk topraklarında konuşlandırılmasına ilişkin müzakerelerde, Türkiye'nin Kuzey Irak'ta asker bulundurmasının modaliteleri üzerinde de anlaşılmıştı. Ancak TBMM'nin Amerikan askerlerinin konuşlandırılmasını kabul etmeyen kararıyla müzakerelerde üzerinde anlaşılan ekonomik, siyasi ve askeri konulara ilişkin paket de artık söz konusu bulunmuyor. 
     ABD'nin, Kuzey Irak'a girmeyeceğine dair Türkiye'den güvence alıp almadığı sorusu üzerine Powell, ''Egemen bir devletin ne yapıp ne yapmayacağını ben size söyleyemem. Bu durum, bizim karşılıklı çıkarlarımıza hizmet etmiyor. Şu ana kadar, endişeye yol açacak bir şey yapmadılar'' dedi. 
     





</TEXT>
</DOC>
