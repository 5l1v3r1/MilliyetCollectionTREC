<DOC>
<DOCNO> 139443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko43.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan, bürokrasiden çok şikayetçi 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ''Türkiye'de öyle bir bürokrasi var ki bazen Boğaz Köprüsü'nün üzerine çıkıp Şunu düzeltin yoksa kendimi Boğaz Köprüsü'nün üzerinden atarım diyesim geliyor içimden'' dedi. 
     Tuncay Özilhan, TÜSİAD'ın ''Türkiye'de Girişimcilik'' konulu raporunun açıklandığı toplantıda yaptığı konuşmada, girişimciliğin ekonomik büyümeye olumlu katkıda bulunduğunu vurguladı. 
     Yeni girişimlerin piyasadaki rekabet baskısını artırarak, diğer firmaları etkinliklerini iyileştirmeye ya da yeniliklere yönelmeye zorladığına işaret eden Özilhan, girişimciliğin, sadece Türkiye'nin değil bütün dünyanın yakından ilgilendiği bir konu olduğuna dikkati çekti. 
     Avrupa Birliği'nin AB oluşturduğu Lizbon Stratejisi'nin, bunun en belirgin göstergesi olduğunu ifade eden Özilhan, Lizbon Stratejisi'nin alt açılımlarında tarif edilen eylem planının Türkiye'nin ihtiyacı olan reformlarla ve girişimcilik konusunda atılması gereken adımlarla bire bir örtüştüğünü dile getirdi. Özilhan, şöyle devam etti 
     ''Bu yüzden, AB Lizbon Stratejisi ve Avrupa iş dünyasının bu strateji çerçevesindeki yaklaşımları hükümet tarafından yakından izlenmeli. AB'nin gelişme stratejilerine uygun ancak Türkiye'nin şartlarına ve ihtiyaçlarına göre uyarlanmış bir büyüme stratejisi hazırlanmalıdır. 
     Türk sanayinin girişimcilik gücünün artması, AB üyeliğine hazırlanan Türkiye'nin üyelik sonrasında AB'ye uyumunun kolaylaşması açısından da büyük önem taşımaktadır. Ekonomik performans ölçütü olarak kişi başına düşen gelir düzeyi ve istihdam oranı esas alındığında, AB ölçülerine yaklaşabilmemiz için gelişmiş ülkelere kıyasla çok daha yenilikçi ve üretken olmamız gerektiği açıktır.'' 
     
     İSTİKRAR, SAĞLIKLI BÜYÜME İÇİN HAYATİ ÖNEMDE 

     Tuncay Özilhan, 3 yılda yüzde 5'lik büyüme hedefinin yakalanması için gereken özel sektör yatırımlarının gerçekleştirilmesinin, yatırım ortamının iyileştirilmesine bağlı olduğunu vurgularken, yerli ve yabancı yatırımların önündeki engellerin kaldırılması amacıyla Başbakanlık bünyesinde oluşturulan Yatırım Ortamının İyileştirilmesi Koodinasyon Kurulu çalışmalarının kesintisiz ve sonuç alıcı şekilde devam etmesi gerektiğini söyledi. 
     Hükümetin girişimciliği engelleyen sistem ve uygulamaları kaldırarak, girişim ortamının geliştirilmesi için harekete geçmesi gerektiğini kaydeden Özilhan, girişimcilik için elverişli bir ortam yaratmanın ön koşulunun, büyümeye ve istikrara dayalı makroekonomik politikalar olduğunu belirtti. 
     Bu konuda en önemli unsurun bu değişiklikleri yapabilme konusunda gerekli siyasi kararlılığın gösterilmesi olduğunu dile getiren Özilhan, şunları kaydetti 
     ''Hükümetimizin önümüzdeki günlerde kararlılıkla üzerine eğilmesi gereken konular bellidir. IMF Programı'nın gerekleri yerine getirilerek ekonomide istikrarın korunması, istikrarı kalıcı kılmak için gerekli yapısal reformların bir an önce hayata geçirilmesi gerekmektedir. 
     Bütün bunlar, aslında engebeli zemini düzlemeye çalışmaktan başka birşey değildir. İstikrar, sağlıklı büyümenin yegane aracı olarak hayati önemdedir. Aslında bizim amacımız, bu aracı kullanarak ülkemizi gelişmiş ülkeler arasına katacak sürdürülebilir büyüme hızlarına ulaşabilmek, halkımıza yıllardır özlemini çektiği refahı sunmaktır.'' Tuncay Özilhan, Türkiye'nin, gündeminin kalabalıklığı ve zorluğu içinde gerçek amacını gözden kaçırmadan, ülke geleceğinin ancak artan özel sektör yatırımlarıyla garanti altına alınabileceğini unutmadan girişimciliğe azami desteği vermesini istedi. 
     Özilhan, ''Türkiye'de Girişimcilik'' raporunun ardından yenilikçilik konusunda da bir araştırma yayınlayacaklarını bildirdi. 
     TÜSİAD Başkanı, toplantı sonrasında bir gazetecinin ''Girişimciyi desteklemek adına ne gibi faaliyetlerde bulunacaksınız '' sorusunu şöyle yanıtladı 
     ''Girişimcinin desteklenmesi, önünün açılması konusunda Yatırım Ortamının İyileştirilmesi Koodinasyon Kurulu'na TÜSİAD üye. Ama Türkiye'de öyle bir bürokrasi var ki, bazen Boğaz Köprüsü'nün üzerine çıkıp şunu düzeltin yoksa kendimi Boğaz Köprüsü'nün üzerinden atarım diyesim geliyor içimden.'' 

     
</TEXT>
</DOC>
