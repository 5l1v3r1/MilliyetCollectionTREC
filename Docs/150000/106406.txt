<DOC>
<DOCNO> 106406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur04.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis ''Ümraniye Sapığı''nın peşinde 
</HEADLINE>
<TEXT>

     İstanbul'un Ümraniye, Üsküdar ve Maltepe ilçelerinde geçen yıl ve bu yıl içinde kız çocuklarına yönelik 11 tecavüz olayı meydana geldiği belirtilerek, polisin, mağdurların küçük yaşta olması ve olay anında yaşadıkları şok nedeniyle sağlıklı bir eşkal bilgisine ulaşamadığı bildirildi. 
     İstanbul Emniyet Müdürlüğü Basın Protokol ve Halkla İlişkiler Şubesi'nden yapılan yazılı açıklamada, küçük yaştaki kız çocuklarına tecavüz olaylarıyla ilgili Gasp Büro Amirliği'nce çalışma yürütüldüğü kaydedildi. 
     Bu çalışmalar sonucu, 2001 ile 2002 yıllarında 11 tecavüz olayı meydana geldiği, bunlardan 8'inin polis, 3'ünün de jandarma bölgesinde gerçekleştiği ifade edilen açıklamada, Ümraniye, Üsküdar ve Maltepe ilçelerindeki olay bölgelerine yakın 52 okul ve çevresinde okullar kapanıncaya kadar önlem alındığı, okullar açıldığında da bu önlemlerin süreceği anlatıldı. 
     Ayrıca, olayların gerçekleştirilebileceği inşaat, metruk bina ve ormanlık alanların sık sık kontrol edildiği, uygun görülen yerlerde pusu çalışması yapıldığı, ildeki benzer olay failleri ile bölgeden toplanan eşkale uygun şahısların mağdurlara gösterildiği ve kan örnekleri alınarak DNA testleri yapıldığı belirtilen açıklamada, sanığın çizilen robot resimlerinin bölgede bulunan tüm okul müdürleri, esnaf ve polise yardımcı olabilecek kişilere dağıtılarak, konu hakkında vatandaşların bilgilendirildiği ve verdikleri ihbarların titizlikle değerlendirildiği bildirildi. 
     
     YAŞANAN ZORLUK 

     Mağdurlara bulaşan maddelerden sanığın DNA çözümü çıkarılarak, 6 Haziran 2002 tarihinde Emniyet Genel Müdürlüğü Asayiş Daire Başkanlığı'na gönderildiği ve tüm Türkiye genelindeki benzer olayların DNA çözümleri ile karşılaştırılmasının istendiği dile getirilen açıklamada, ancak bu çalışmalardan da olumlu bir sonuç elde edilemediği vurgulandı. 
     Açıklamada, şunlar kaydedildi 
     ''Mağdurların yaşının küçük olması ve olay anında yaşadıkları şok nedeniyle sağlıklı bir eşkal bilgisine ulaşılamamış, robot resimler ve eşkal bilgileri arasında bariz farklılıkların olması, çalışmaların zorluk içerisinde yürütülmesinde etken teşkil etmektedir. 
     Konuyla ilgili olarak İl Jandarma Komutanlığı, İlçe Emniyet Müdürlükleri de bilgilendirilerek, bölgedeki koordineli çalışmalar en üst düzeyde tutulmakta, sanığın yakalanması için yoğun bir çalışma yapılmaktadır.'' 
     





</TEXT>
</DOC>
