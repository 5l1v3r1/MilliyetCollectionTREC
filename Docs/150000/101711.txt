<DOC>
<DOCNO> 101711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur26.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP ve MHP'ye milletvekili adaylığı için hücum... 
</HEADLINE>
<TEXT>

     CHP'den milletvekili aday adaylığı için başvuruda bulunanların sayısı 356'ya ulaştı. 
     CHP Genel Sekreter Yardımcısı Bülent Baratalı, yaptığı açıklamada, başvuruların yoğun bir şekilde devam ettiğini, başvuranlar arasında çok sayıda eski milletvekili ile bürokrat bulunduğunu kaydetti. 
     Parti genel merkezindeki Parti Meclisi PM Salonu'nda oluşturulan masaya bugüne kadar 356 başvurunun yapıldığını ifade eden Baratalı, belediye başkanlığı görevinden istifa eden isimlerin de başvuranlar arasında yer aldığını söyledi. 
     
     MUSTAFA YILMAZ, BUGÜN BAŞVURDU 
     Bu arada, CHP'ye katılan Gaziantep Milletvekili Mustafa Yılmaz da bugün parti genel merkezine gelerek, başvuru masasına evraklarını teslim etti. 
     Yılmaz, CHP'nin milletvekili adaylarını ''aday yoklaması'' yöntemiyle belirleyeceği Gaziantep'ten aday olduğunu kaydetti. 
     CHP'den aday adaylığı için başvuranlar arasında eski bakanlardan Şerif Ercan ile Hasan Fehmi Güneş, eski Çanakkale Belediye Başkanı İsmail Özay, eski Merkez Bankası Başkanı Osman Şıklar, Prof. Dr. Mehmet Tomanbay, Prof. Dr. Hakkı Akalın ile CHP PM üyesi ve yazar Nazlı Eray da bulunuyor. 
     Prof. Dr. Yaşar Nuri Öztürk'ün ise milletvekili aday adaylığı için yarın başvuruda bulunmasının beklendiği ifade edildi. 
     Bu arada, görevinden istifa eden Kocaeli Belediye Başkanı Sefa Sirmen de genel merkeze gelerek, Genel Başkan Deniz Baykal ile bir süre görüştü. 
     
     MHP'YE YAKLAŞIK 200 KİŞİ BAŞVURDU 
     MHP'ye milletvekili aday adaylığı için yaklaşık 200 kişi başvuruda bulundu. 
     3 Kasım Pazar günü yapılacak genel seçimde milletvekili adaylarını merkez yoklaması ile belirleyecek olan MHP'ye dün başlayan milletvekilliği aday adaylığı için başvurular bugün de devam etti. 
     Milletvekili aday adaylığı için başvuran yaklaşık 200 kişinin çoğunluğunu halen MHP milletvekili olanlar oluşturuyor. 
     Başvuranlar arasında, görevlerinden istifa eden Kırıkkale Valisi Behiç Çelik, Milli Eğitim Bakanlığı Müsteşar Yardımcısı Necdet Özkaya, Gazi Üniversitesi Teknik Eğitim Fakültesi Dekan Yardımcısı Doç. Dr. Cemil Çetinkaya, Mesleki Eğitim Fakültesi Dekanı Rasih Demirci, hakim Çağatay Kayıran, Çorum Devlet Hastanesi Başhekimi Opr. Dr. Bülent Demirtürk de bulunuyor. 
     MHP'de, 16 Ağustos Cuma saat 17.00'de sona erecek aday adaylığı başvuruları için gerekli belgelerin yanı sıra, el yazısı ile dilekçe isteniyor. 
     MHP Seçim İşlerinden Sorumlu Genel Başkan Yardımcısı Ercüment Konukman, 2000'e yakın başvuru olacağını tahmin ettiklerini belirtti. 
     





</TEXT>
</DOC>
