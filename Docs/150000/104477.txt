<DOC>
<DOCNO> 104477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur19.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Çelikel ''Nijeryalı Lawal recm edilmesin'' 
</HEADLINE>
<TEXT>

     Adalet Bakanı Aysel Çelikel, Nijerya Federal Cumhuriyeti Adalet Bakanı ve Başsavcısı'na bir mektup göndererek, zina ile suçlanan ve taşlanmak suretiyle öldürme recm cezasına mahkum edilen Amina Lawal'ın 30 idamının önlenmesi konusunda çaba göstermesini istedi. 
     Adalet Bakanlığı'ndan yapılan yazılı açıklamaya göre, Bakan Çelikel, Nijerya Federal Cumhuriyeti Adalet Bakanı ve Başsavcısı Alhaji Musa Elayo Abdulahi'ye bir mektup gönderdi. 
     Adalet Bakanı Çelikel, mektubunda, Funtua Şeriat Mahkemesi'nin 27 Mayıs 2002 tarihli oturumu sonunda, Müslümanlar için şeriat kurallarını temel alan Katsina Eyaleti'nde yürürlüğe giren yeni ceza yasasına göre zina ile suçlanan 30 yaşındaki Müslüman kadın Amina Lawal aleyhindeki davada ölüm cezasının kesinleştiğini, endişe ile öğrendiğini belirtti. 
     İslam dininin, kadınları evli veya bekar olsun, kendine ait hakları olan bir birey olarak kabul ettiğine işaret eden Bakan Çelikel, mektubunda şunları kaydetti 
     ''Ayrıca, İslam dininde anneler yüceltilmişlerdir. İslam dini ve uluslararası insani değerler, onlara en iyi şekilde davranılmasını tavsiye eder. Mahkum olmasına rağmen, Amina Lawal her şeyden önce bir annedir ve hakkında zalimane, insanlık dışı ve aşağılayıcı bir ceza olan ve birçok Müslüman ülkede uygulanmayan taşlanmak suretiyle öldürme cezası uygulanmamalıdır. 
     Ekselansları, Nijerya'daki adaletin işleyişine karışmak gibi bir kastımız olmaksızın, sizden bu kadının idamının önlenmesi konusunda çaba göstermek üzere kişisel girişimlerde bulunmanızı rica ediyorum. 
     Bu vesileyle iyi dileklerimi sunar, ekselanslarından en derin saygılarımın kabulünü rica ederim.'' Nijerya'da, Funtua Şeriat Yüksek Mahkemesi, Amina Lawal'ın evlilik dışı çocuk dünyaya getirdiği gerekçesiyle Bakori kentindeki mahkeme tarafından verilen taşlanarak ölüm cezasını onaylamıştı. 
     Mahkeme, cezanın, Lawal'ın bebeğini sütten kesene kadar infaz edilmemesine karar vermişti. 
     





</TEXT>
</DOC>
