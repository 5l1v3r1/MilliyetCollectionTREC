<DOC>
<DOCNO> 105544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur08.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon eski İl Jandarma Alay Komutanı'na "rüşvet" davası... 
</HEADLINE>
<TEXT>

     Eski Trabzon İl Jandarma Komutanı emekli Kıdemli Albay Erdoğan Gökçek hakkında Trabzon Ağır Ceza Mahkemesi'nde, ''memuriyet fıfatını ve görevi kötüye kullanmak suretiyle irtikap'' iddiasıyla dava açıldı. 
     Cumhuriyet Savcısı Fatih Açıl tarafından hazırlanan iddianamede, 3 Eylül 1998 ile 6 Eylül 2001 tarihleri arasında Trabzon'da İl Jandarma Komutanı olarak görev yapan emekli Jandarma Kıdemli Albay Erdoğan Gökçek'in, İçişleri Bakanlığı ve Giresun Bölge Jandarma Komutanlığı'nca belirlenerek Trabzon Valiliği'nin onayı ile Trabzon İl Jandarma Komutanlığı'nın uygulamaya koyduğu emniyet ve asayiş tedbirlerine ilişkin kod uygulama planlarına aykırı şekilde hareket ederek, ekiplerine sözlü kod uygulama emirleri verdiği belirtildi. 
     İddianamede, sanık Gökçek'in, otel işletmeciliği yapan mağdurlar Sebahattin Akduman, Hasan Ali Akşan ile Hüseyin ve Bedir Başar üzerinde baskı kurmak amacıyla sürekli olarak kontrol ve denetimler yaptırdığı, yol uyglamaları çerçevesinde otel ve restoranlara giden, içinde yabancı uyruklu kadınların bulunduğu araçların güzergahlarını değiştirdiği kaydedildi. 
     İddianamede ayrıca, sanığın sözlü emirleri üzerine yapılan ve kod uygulama planlamasına aykırı olan bu uygulamalar sonucunda, İl Jandarma Komutanlığı sorumluluk sahası içinde bulunan ve özellikle merkez ilçe ile Yomra, Arsin, Akçaabat ilçelerinde faaliyet gösteren otel ve restoran işletmecilerinin müşteri azlığı nedeniyle maddi sıkıntı içine girdikleri ifade edildi. 
     Sanığın kod uygulama planı adı altında memuriyet sıfatını ve görevi kötüye kullanarak, verdiği sözlü kod uygulama emirleri ile zor durumda kalan otel sahiplerinin, sanığın eşine üzerinde altın zincir bulunan değerli bir saat hediye etmeleri üzerine denetimlerin azaldığı, sanığın otel işletmecilerine yönelik, Sizlere kolaylık sağlarım diyerek kendilerinden her ay için bin dolar aldığı, daha sonra da bu miktarın 2 bin dolara yükseltildiği, sanığın bu paraları mağdurların yanlarına giderek kapalı zarflar içinde aldığı, ayrıca söz konusu 4 otel işletmecisinden toplu olarak 70 milyar lira aldığı, otel işletmecileri tarafından kendisine verilen cep telefonunun faturalarını yine otel işletmecilerine ödettiği ileri sürüldü. 
     Sanığın, İl Jandarma Komutanlığı sırasında halı ticareti yapan Ömer Yeşilyurt'tan aldığı 2.5 milyar liralık borcu, Hasan Ali Akçan adına düzenlenmiş çek ile ödediği, ancak çekin karşılıksız çıktığı iddia edildi. 
     Sanığın Trabzon'da görev yaptığı 3 yıllık sürede mağdurların işletmeciliğini yaptığı otellerin bulunduğu bölgede 77 kez kurallara aykırı olarak sözlü kod uygulaması yapıldığı ve bu uygulamalar sırasında mağdurların işlettiği otellerin hiçbir ceza almadığı, sanığın memuriyet sıfatını kullanarak, mağdurları kendisine para veya maddi menfaat temin etmeye zorladığının anlaşıldığının belirtildiği iddianamede, sanığın TCK. 209 1 ve 219 1-son maddeleri uyarınca cezalandırılması istendi. 
     Gökçek, Trabzon İl Jandarma Komutanlığı'nın ardından Konya İl Jandarma Komutanlığı görevine getirilmiş, buradan da emekliye ayrılmıştı. 
     





</TEXT>
</DOC>
