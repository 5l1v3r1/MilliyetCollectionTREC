<DOC>
<DOCNO> 141257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko23.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Radikal bir kamu idaresi reformu yapılmalı 
</HEADLINE>
<TEXT>

     TÜSİAD ''Lizbon Stratejisi Türkiye'' raporunda, devletin rolünü yeniden belirleyen ve e-devlet girişimlerini teşvik eden radikal bir kamu idaresi reformunun yapılmasını istedi. 
     Avrupa Sanayici ve İşverenler Konfederasyonu UNICE dün Brüksel'de düzenlenen bir toplantı ile AB Lizbon Stratejisi'nin değerlendirildiği ülke raporlarını kamuoyuna açıkladı. TÜSİAD da toplantıda, üyesi bulunduğu UNICE nezdinde AB özel sektörünü temsil eden kuruluşlar ile birlikte bir aday ülke deneyimi olarak hazırladığı ''Lizbon Stratejisi Türkiye'' raporunu sundu. 
     TÜSİAD'dan yapılan açıklamaya göre, Lizbon Stratejisi çerçevesinde yapılması gereken reformlara dikkat çekilen raporlar, 21-22 Mart tarihinde toplanacak AB İlkbahar Zirvesi öncesinde sunularak, AB Konseyi'ne ''Zaman geçiyor, şimdi harekete geçmek lazım'' mesajı verildi. 
     Açıklamada, 2000 yılının Mart ayında, Lizbon'da toplanan AB Konseyi'nin, 2010 yılında AB'nin, dünyada, dinamizmi ve rekabet gücü en yüksek bilgi toplumu olma hedefini sağlayacak ekonomik ve sosyal reformları gerçekleştirme kararı aldığı hatırlatıldı. 
     AB üyesi ülkelerin, Lizbon Stratejisi olarak tanımlanan bu hedef doğrultusunda ulusal ve AB düzeyinde birçok ekonomik ve sosyal reformu gerçekleştirmesinin beklendiği kaydedilen açıklamada, şöyle denildi 
     ''Tek pazarın serbestleşmesinin tamamlanması, üye ülkelerin ortak hedefler için ekonomik ve sosyal politikalarının eşgüdümünün sağlanması, bu hedefin gerçekleştirmede önemli adımlar olarak görülmektedir. Ancak Avrupa özel sektörü, 3 yılın sonunda gelinen noktayı tatmin edici bulmayarak, Lizbon Stratejisi hedeflerine yönelik ulusal düzeyde yapılan uygulamaların yetersiz olduğuna ve hedefe ulaşmak için geç kalınacağına dikkat çekiyor.'' 
     
     BÜROKRASİ AZALTILMALI 
     TÜSİAD'ın Lizbon Stratejisi Türkiye raporunda, girişimcilik, yenilikçilik, sürdürülebilir kalkınma, kamu reformları ve e-devlet girişimlerinin öneminin altı çiziliyor. 
     Raporda, Türkiye ekonomisinin, AB ekonomisi ve global ekonomiyle bütünleşmesi için etkili bir kamu idaresi reformu yapılarak devletin rolünün yeniden tanımlanmasının gerekliliği vurgulanıyor. 
     Türkiye'nin Avrupa bütünleşme sürecine en önemli katkısının girişimcilik alanı olduğu belirtilen raporda, devletin makroekonomik dengeyi oluşturacak, kamu borçlanma ihtiyacını kısıtlayacak, mevzuat ve vergi ile ilgili yükleri azaltacak reformlar yapmaya devam etmesi gerekliliğine işaret ediliyor. Raporda, öncelikler konusunda ise şunlar kaydedildi 
     ''Devletin rolünü yeniden belirleyen ve e-devlet girişimlerini teşvik eden, radikal bir kamu idaresi reformu yapılmalıdır. İdari yükler azaltılarak, sermaye ulaşımı kolaylaştırılarak ve yenilik teşvik edilerek KOBİ'lere destek sağlanmalıdır.'' 
     





</TEXT>
</DOC>
