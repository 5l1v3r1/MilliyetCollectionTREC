<DOC>
<DOCNO> 107238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo05.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç şampiyon haltercimiz yardım istiyor... 
</HEADLINE>
<TEXT>

     Halterde geçen yıl Ağustos ayında Fransa'da yapılan Avrupa Şampiyonası'nda yıldızlar kategorisinde şampiyon olan Semih Yağcı'nın babası İbrahim Yağcı, çocuğunun ihtiyaçlarını karşılayamadığı için Sakarya Valiliği'nden yardım istedi. 
     Sakarya Valiliği'nin, Sosyal Yardımlaşma ve Dayanışma Vakfı'ndaki dert dinleme toplantısına katılan İbrahim Yağcı, Vali Yardımcısı Mükerrem Ünlüer'e, 14 yaşındaki oğlu Semih'in, geçen yıl Ağustos ayında Fransa'da yapılan şampiyonada, yıldızlar kategorisinde koparmada Avrupa Şampiyonu, silkmede Avrupa üçüncüsü ve toplamda Avrupa ikincisi olduğunu söyledi. Oğlunun halterde gelecek vaat ettiğini ifade eden Yağcı, ancak ekonomik güçlükler yüzünden oğluna iyi bakamadığını kaydetti. 
     Sakarya Polisgücü Takımı'nda halter hayatını sürdüren Semih Yağcı'nın, bu yıl Adapazarı Ticaret Lisesi'nde öğrenim göreceğini anlatan Yağcı, şunları kaydetti 
     ''Semih, antrenör İbrahim Elmalı tarafından çok iyi çalıştırılıyor. Oğlumun gelecekte dünya şampiyonu olacağına inanıyorum. Oğlumun geleceği var, ama ben ona bakamıyorum. Başta beslenme ve eğitim ihtiyaçlarını karşılamakta zorluk çekiyorum. Bu yüzden Sosyal Yardımlaşma ve Dayanışma Derneği'nden yardım görmek istiyorum.'' Atatürk Spor Salonu'nda eskimiş bir mayoyla antrenman yaparken görüşülen Semih Yağcı ise şunları söyledi 
     ''Yaşım çok genç ve yolun henüz başındayım. Türkiye'nin sesini dünyaya duyurmak ve İstiklal Marşı'mızı başta olimpiyatlarda olmak üzere bütün şampiyonalarda defalarca çaldırmak için çok çalışıyorum. Ama akücülük yapan babamın geliri yetmiyor.'' 
     





</TEXT>
</DOC>
