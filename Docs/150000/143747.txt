<DOC>
<DOCNO> 143747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/ekonomi/aeko.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Para yok, laf verelim 
</HEADLINE>
<TEXT>

Hava sahasını kullandıracak yeni tezkere için kredi yerine sözlü destek’ veren ABD’nin Büyükelçiliği’nden İki yıldır başarıyla uygulanan programı destekliyoruz’ açıklaması yapıldı 
     EKONOMİ SERVİSİ 

     Türkiye’de ABD askeri bulundurulmasını öngören hükümet tezkeresinin müzakereleri sırasında anlaşmaya varılan 24 milyar dolarlık krediye çevrilebilir, 2 milyar doları askeri olmak üzere toplam 6 milyar dolarlık hibeyi öngören ekonomik paket gündemden kalktı. 
     Başbakan Recep Tayyip Erdoğan, ABD’nin isteği doğrultusunda sadece hava sahasının açılmasını’ öngören tezkerenin Meclis’e sevkedileceğinin kesinleşmesinden sonra yaptığı açıklamada, "6 milyar dolarlık ilk ekonomik paket veya tezkereden sonra hemen para gelmesi 8.5 milyar dolarlık köprü kredi söz konusu değil. Tezkere sadece siyasi ve askeridir. Ancak bu dün akşama kadar ABD’den bir destek açıklaması bekliyoruz" dedi. 
     Erdoğan’ın beklediği açıklama, ABD’nin Ankara Büyükelçiliği’nden geldi. Açıklamada, "Türk hükümetinin IMF ile çalışarak güçlü ekonomik politikaları uygulama yolundaki sözlerine ve bu yöndeki uygulamaların devam edeceğine güveniyoruz. Program eğer tam olarak yerine getirilirse, Türkiye ekonomisinin daha da güçlenmesini sağlayacaktır. ABD hükümeti Türkiye’nin IMF ve Dünya Bankası programlarını destekledi ve Türkiye güçlü ekonomik politikaları uygulamaya devam ettiği sürece de bu desteği sürdürecek" denildi. 
     
     Beyaz Saray Yardım reddedilmedi 
     Bu arada Beyaz Saray Sözcüsü Ari Fleischer da gazetecilerin sorularını yanıtlarken TBMM’nin 62 bin ABD askerinin ülkeye kabul edilmemesi nedeniyle 24 milyar doları bulacak destek paketinin geçerli olmadığını söyledi ancak, "Beyaz Saray Türkiye’ye finansal yardımı reddetmiyor. Ancak, bunun ötesinde de hiçbir şey yok" dedi. 
     
     Pakette 24 milyar dolar vardı 
     Gündemden kalkan ABD paketinde 6 milyar dolarlık hibe’ vardı. 2 milyar doları askeri amaçlı nakit olan hibenin kalan 4 milyar doları kredi olarak da kullanılabilecekti. 
     Hibenin krediye çevrilmesinde her 1 milyar dolar hibe için 6 milyar dolar kredi’ esası uygulanacaktı. Böylece 24 milyar dolar kredi sağlanabilecekti. 
     15 yıl vadeli bu kredinin hemen işlerlik kazanması için ABD Kongresi’nden geçirilmesi beklenmeden 8.5 milyar dolarlık köprü kredi’ kullandırılacaktı. 
     
Gül Ek tedbirler gelebilir      Dışişleri Bakanı Abdullah Gül, Türk ekonomisini ABD destek paketine bağlamanın doğru olmadığını belirterek, "Önemli olan doğru tedbirler alıp, doğru şekilde uygulanması, mali disiplinin buna göre sağlanması. Bunlar olmadan 6 milyar dolar gelirse Türkiye’nin sırtında yük olarak kalır" dedi. 
     
     Kapı kapatılmadı 
     Gül, Reuters’in sorularını yanıtlarken ekonomik gidişata bağlı olarak yeni ek tedbirler de alınabileceğini söyledi. "Washington’un ileride yeniden Türkiye’de asker konuşlandırmayı talep etmesi halinde, Ankara’nın mali yardımı gündeme getirip getirmeyeceği" sorusuna ise Gül’den "Eğer bu tür konular masaya gelirse, elbette ekonomik konular da farklı biçimlerde yeniden gündeme gelir" yanıtı geldi. 
     Gül, ABD ile görüşmelerin sürdüğünü, bu konularla ilgili tartışmaların devam edeceğini belirtti. 
     
Şener Önlemler listesi hazır      SEÇKİN ÜREY Ankara 

     Başbakan Yardımcısı Abdüllatif Şener, ekonomik destek paketinin gelmeyeceğinin anlaşılmasından sonra savaşın başlamasıyla birlikte oluşacak ekonomik tabloyla ilgili olarak, "Her türlü senaryo ve alternatif bulunuyor. Alınması gerekirse ekonomik tedbirlerin listesi de hazır. Şu anda yeni bir önlemler paketinin açılmasına ihtiyaç yok" dedi. Abdüllatif Şener, savaşın uzunluğuna bağlı olarak ekonomik koşulların değişebileceğini ancak buna ihtimal vermediğini kaydetti. Büyümede düşüş görülebileceğini anlatan Şener, "Sıcak ortam geçtikten sonra sıçrayış olur ve yüzde 5’lik yıl sonu hedefi yakalanır" dedi. 
     
     Dolar kuru düşüktü’ 
     Şener, piyasalardaki dalgalanma konusunda şunları söyledi "6 milyar dolar geleceği beklentisi satın alınmıştı. Şimdi beklenti ortadan kalkmış oldu. Piyasaların ne kadar dalgalanabileceğini de görmüş olduk. Dolar kuru zaten düşüktü, şimdi beklenen normal seviyesine geldi." Yeni bir ekonomik destek paketinin gelip gelmeyeceği yönündeki soruya Şener, "Piyasalara yeni bir beklenti vermek doğru olmaz" dedi. 
     



 EKONOMİ 
















</TEXT>
</DOC>
