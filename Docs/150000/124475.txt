<DOC>
<DOCNO> 124475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo40.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'un kura değerlendirmesi... 
</HEADLINE>
<TEXT>

     UEFA Kupası 4. turunda Portekiz'in FC Porto takımı ile eşleşen Denizlispor'un kulüp başkanı Mustafa Baysal, kupada disiplini elden bırakmadan mücadelelerini sürdüreceklerini söyledi. 
     Fransa'da Olympique Lyon takımı ile oynadıkları maçın ardından İsviçre'nin Nyon kentinde giderek kura çekimine katılan Mustafa Baysal, A.A muhabirine yaptığı açıklamada, hedeflerinin ''4. turu da geçmek'' olduğunu dile getirdi. 
     ''Küçük-büyük takım'' ayrımı yapmadan yollarına devam edeceklerini kaydeden Mustafa Baysal, sözlerini şöyle sürdürdü 
     ''Kurada, FC Porto ile eşleştik. Hayırlı olsun. Artık, küçük-büyük diye bir takım yok. Her takım, her takımı yenebilecek güçte. Disiplini elden bırakmadan mücadelemizi sürdüreceğiz. Hedefimiz 4. turu da geçmek.'' Denizlispor'un ilk kez UEFA Kupası'na katılmasına karşın 'başarılı bir grafik'' çizdiğini belirten Baysal, ''Kazandıkça, tecrübe kazandık. Tur atladıkça, takımın kendine güveni geldi'' dedi. 
     İlk maçı 20 Şubat 2003'te oynayacaklarını belirten Baysal, ''İlk maçın deplasmanda yapılacak olmasının, bizim için herhangi bir avantaj ya da dezavantaj sağlayacağını düşünmüyorum. Deplasmanda elde edebileceğimiz en avantajlı skorla dönmeye çalışacağız'' diye konuştu. 
     





</TEXT>
</DOC>
