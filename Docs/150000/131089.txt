<DOC>
<DOCNO> 131089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur28.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Orman Çiftliği'nin hesapları ibra edilmedi 
</HEADLINE>
<TEXT>

     TBMM KİT Komisyonu, Atatürk Orman Çiftliği'nin AOÇ 2000 yılı hesaplarını, ''kurumun yeterince iyi yönetilmediği'' gerekçesiyle ibra etmedi. 
     AOÇ Müdürü Hasan Muhammed Güldaş, temennilerin görüşülmesinden ve ibra edilmeme kararından sonra yaptığı kısa açıklamada, ''AOÇ'de sınır tecavüzlerini ve fazla kullanımları biz tespit edip gündeme getirdik, gündeme getirmeseydik sorun yoktu. Umarım yanlış anlama olmaz'' dedi. 
     Güldaş, Komisyon'da hesaplar konuşulurken verdiği bilgide de, AOÇ arazilerinden 19 bin dekarlık bölümün yasalarla kullanıcılara tahsis edildiğini, 945 dekarlık yasal olmayan ihlallerle ise yasal mücadeleyi sürdürdüklerini söyledi. Güldaş, kira bedellerinin güncel değerlere yükseltilmesi için kira tespit komisyonları oluşturulduğunu, sözleşmesi biten tesislerin, bu komisyonun tespitleri doğrultusunda kiraya verildiğini kaydetti. Bazı yerlerin kira bedellerinin yargı yoluyla yükseltildiğini, ancak karşı tarafın temyize gitmesi ve davanın sonuçlanmaması nedeniyle yükseltilen bu kira tutarlarının tahsil edilemediğini anlatan Güldaş, halen yıllık 2 trilyon liraya yakın kira geliri sağladıklarını söyledi. 
     AOÇ Müdürü Güldaş, Marmara Oteli'nin inşaatı konusunda, daha önce Bakanlık tarafından açılan soruşturmanın sonucu hakkında bilgi verirken de olayın yargıya intikal eden bölümünün takip edildiğini, ancak daha önceki müdürler hakkında, konunun af yasası kapsamında olması nedeniyle, herhangi bir işlem yapılmayacağının tespit edildiğini kaydetti. 
     Güldaş, AOÇ sahası içindeki piknik alanlarının temiz tutulması ve korunması için, yeni sezonda, 100 bin-150 bin lira gibi sembolik kullanım ücretleri almayı planladıklarını anlatırken, özel hayvanat bahçelerinin giriş fiyatının yüksekliğine dikkati çekti. 
     Komisyonda, AOÇ arazilerinin Orman Genel Müdürlüğü tarafından öncelikli olarak ağaçlandırılması ve TBMM KİT Komisyonu'nun da burada sembolik olarak ağaçlandırma yapması yönünde verilen önerge kabul edildi. 
     AOÇ Müdürü Güldaş, ağaçlandırma sahası tahsisinde bir sorun olmadığını, dikilen fidanların 5 yıllık bakım ve sulama giderlerinin daha fazla masraf gerektirdiğini, bu giderlerin karşılanmasının önemli olduğunu söyledi. 
     Komisyon'da uzun süre, AOÇ arazilerine hafriyat ve moloz dökümü için belirlenen 2 sahaya çöp dökülüp dökülmediği tartışıldı. 
     AOÇ'nin sattığı ürünler nedeniyle tahsil edemediği 1 trilyon liralık alacak tartışılırken, AOÇ Müdürü Güldaş, toplam satış geliri hasılatlarının 15.5 trilyon lira olduğunu, piyasa şartları içinde satış gerçekleştirdikleri için teminat alamadıklarını, teminat istemeleri halinde ürünlerini büyük marketlerde pazarlamalarının mümkün olmadığını anlattı. 
     YÜksek Denetleme Kurulu raporlarında, AOÇ'nin Migros, Tansaş, Real, Gima, Adesse gibi süper-hiper marketlere sattığı ürünler nedeniyle 1 trilyon liralık alacağını tahsil edemediğine dikkat çekiliyor. 
     





</TEXT>
</DOC>
