<DOC>
<DOCNO> 146060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur28.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelilere verilen krediye zam yapıldı... 
</HEADLINE>
<TEXT>

     Üniversite öğrencilerine verilen öğrenim kredisi, aylık 45 milyon liradan 65 milyon liraya çıkarıldı. 
     Milli Eğitim Bakanı Hüseyin Çelik, yaptığı yazılı açıklamada, Yükseköğrenim Kredi ve Yurtlar Kurumu'nun üniversite öğrencilerine barınma hizmetinin yanı sıra öğrenim ve katkı kredisi verdiğini hatırlattı. 
     Yükseköğrenim gören öğrencilerin kredileri için geçen yıl 240 trilyon lira ödenek ayrılırken bu yıl rakamın 365 trilyon liraya yükseltildiğini belirten Çelik, öğrenim kredisi miktarının 1 Ocak 2003 tarihinden geçerli olmak üzere yüzde 44.4 artışla 45 milyon liradan 65 milyon liraya çıkarıldığını bildirdi. 
     Çelik'in açıklamasına göre, halen kredi alan 335 bin 971 lisans ve ön lisans ile 2 bin 580 master, 212 doktora öğrencisinin yanı sıra bu öğretim yılında krediden yararlanmak için başvuran toplam 151 bin 750 öğrenciye daha öğrenim kredisi verilecek. 
     Halen kredi alan öğrencilere, öğrenim kredisine yapılan zamdan kaynaklanan farklar en kısa sürede ödenecek. 
     
     KATKI KREDİSİ 
     Ayrıca, üniversite öğrencilerine verilen katkı kredisi için ayrılan ödenek de 50 trilyon liradan 85 trilyon liraya yükseltildi. Başvuran tüm öğrencilerin tamamına katkı kredisi verilecek. 
     Çelik, ''Son günlerde basında çıkan yükseköğrenim kredilerinin kesildiği yönündeki haberlerin gerçeği yansıtmadığını'' da bildirdi. 
     




</TEXT>
</DOC>
