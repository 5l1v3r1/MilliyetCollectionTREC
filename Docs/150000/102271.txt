<DOC>
<DOCNO> 102271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sonspo15.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı, Süreyya Ayhan'ı kabul etti 
</HEADLINE>
<TEXT>

     Cumhurbaşkanı Ahmet Necdet Sezer, 18. Avrupa Atletizm Şampiyonası'nda bayanlar 1500 metrede altın madalya kazanan Süreyya Ayhan'ı kabul etti. 
     Çankaya Köşkü'nde gerçekleşen kabule, Süreyya Ayhan'ın yanı sıra, Gençlik ve Spor Genel Müdür Yardımcısı Nuri Demirci, Atletizm Federasyonu Başkanı Hüseyin Yıldırım, Atletizm Federasyonu Genel Sekreteri Ayhan İnanlı ve Süreyya Ayhan'ın antrenörü Yücel Kop da katıldı. 
     Basına kapalı olarak gerçekleştirilen kabulde, Cumhurbaşkanı Ahmet Necdet Sezer'in, Türk atletizminin gelişmesi açısından genç sporcuya sahip çıkılması gerektiğini kaydettiği, spor teşkilatı yöneticilerinden milli atlete, her zaman koşulsuz olarak maddi ve manevi destek vermelerini istediği öğrenildi. 
     Cumhurbaşkanı Sezer'in, Süreyya Ayhan'dan daha büyük başarılar beklediğini ifade ettiği belirtilirken, bundan sonraki planlarıyla ilgili bilgi aldığı kaydedildi. 
     Ayrıca, Cumhurbaşkanı Ahmet Necdet Sezer'in Süreyya Ayhan'ı bir kupayla ödüllendirdiği bildirildi. 
     





</TEXT>
</DOC>
