<DOC>
<DOCNO> 136391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/siyaset/siy02.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gitti Ecevit’in Erika’sı geldi Gül’ün seccadesi 
</HEADLINE>
<TEXT>

Başbakanlık makam odasında eskiden Ecevit’in Erika’ marka daktilosu dikkat çekerdi. Şimdi ise Başbakan Gül’ün seccadesi... 
     ELÇİN ERGÜN Ankara 

     Bülent Ecevit döneminde "Erika" marka daktiloyla özdeşleşen Başbakanlık makam odasında artık Başbakan Abdullah Gül’ün seccadesi bulunuyor. Gül’ün Başbakanlık Merkez Binası’ndaki ikinci çalışma ofisi mütevazi ancak modern bir biçimde dizayn edilmiş durumda. Açık renk mobilyanın yanı sıra küçük bir toplantı masası ve şu sıralarda dünyanın dört bir yanından yapılan canlı yayınlar nedeniyle her dakika açık olan bir televizyonun yer aldığı odada sehpadaki seccade hemen dikkati çekiyor. 
     Sabah erken saatlerde girdiği Başbakanlık Binası’ndan gece geç saatlerde ayrılan ve birçok toplantıyı burada yapan Gül, öğle yemeği için bile makamından ayrılamıyor. Namaz kılmak için camiye gitmeye zamanı bulunmayan Gül, sadece cuma namazını TBMM’deki mescitte kılıyor. 
     Ecevit’in görevi bırakmasının ardından aynı makama taşınan Gül’ün kullandığı seccade televizyon sehpasının altında hazır bekliyor. Gül’ün odası krem rengi döşenmiş. Daha önce kırmızı üzerine desenli olan koltuklar beyazlarıyla değiştirilmiş. Önceki büyük halılar da yerini halıfleks döşemeye bırakmış. 
     



 SİYASET 












</TEXT>
</DOC>
