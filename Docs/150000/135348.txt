<DOC>
<DOCNO> 135348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/ekonomi/eko05.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank’tan KOBİ’lere çek ve senet gibi kart 
</HEADLINE>
<TEXT>

Akbank, çek, senete alternatif olarak peşin ya da vadeli tedarik ödemelerinde kullanılacak yeni bir tahsilat ve ödeme sistemi olan biz.card’ı kullanıma sundu 
     Akbank Genel Müdürü Zafer Kurtul, bankanın daha önceden KOBİ’leri desteklemek için "Şirketim’’ adlı bir proje başlattığını hatırlatarak, biz.card’ın da bu proje kapsamında geliştirildiğini söyledi. Hedeflenen sektörlerin bayiler ve tedarikçiler olduğunu kaydeden Kurtul, "biz.card, reel sektörün ödeme mekanizmasını ve finansmanını kolaylaştırmak için ortaya çıkardığımız bir kredi kartı’’ dedi. 
     Akbank Genel Müdür Yardımcısı Ziya Akkurt da sistemin geçen aydan itibaren bazı yerlerde denenmeye başlandığını belirterek, bir sorun yaşanmaması durumunda bayramdan sonra asıl uygulamaya geçeceklerini bildirdi. 
     
     Türkiye’de ilk uygulama 
     Deneme süresince kullanıcılardan çok olumlu tepkiler aldıklarını belirten Akkurt, kartın faiz oranının piyasa faizleriyle orantılı olarak ticari kredi faizlerinin biraz altında olacağını ifade etti. KOBİ ve bayilere yönelik oluşturulan bu sistemin Türkiye’de ilk olduğunu ifade eden Akkurt, ticaret dünyasında satıcı olan tedarikçilerle alıcı müşterilerin iş yapma şekillerini değiştirecek olan sistemin tahsilat garantisi sunarak çek, senet ve teminat mektubu ihtiyacını ortadan kaldırdığını söyledi. 
     
İlk hedef 20 bin müşteri      Akbank Kurumsal Bankacılık Pazarlama Müdürlüğü Bölüm Başkanı Serdar Besli de sistem dahilindeki firmalara mali yapılarına göre bir limit verileceğini belirterek, "Kartla ilk hedefimiz 20 bin müşteriye ulaşmak, her bir kartın her ay 10 milyar lira ciro yapmasını düşünüyoruz. İlk yıl ciro hedefimiz 500 milyon dolar civarında’’ diye konuştu. Besli, şirketlerin biz.card’ını kredi kartı ve banka kartı olarak da kullanabileceğini kaydederek, alıcı firmaların böylelikle tek kartla hem tedarik ödemelerini hem de diğer ödeme ihtiyacını karşılayabileceğni söyledi. 
     



 EKONOMİ 





















</TEXT>
</DOC>
