<DOC>
<DOCNO> 111628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/soneko18.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Oral ''Vatandaşı sıkıntıya sokacak dönem geride kaldı'' 
</HEADLINE>
<TEXT>

     Maliye Bakanı Sümer Oral, Türkiye'nin ''ekonomisinin düzgün hale gelmesi, bugün bulunduğu noktadan daha iyiye gitmesi ve küresel konjonktürde rekabetçi bir yapıya kavuşması'' için, ekonomik programı kararlılıkla uygulama durumunda olduğunu söyledi. Oral, ''Türkiye'nin birinci gerçeği ve hedefi budur'' dedi. 
     Bakan Oral, Türkiye Masası Şefi Juha Kahkonen başkanlığındaki IMF heyetini makamında kabul ederek bir süre görüştü. Oral, yaklaşık 1 saat 10 dakika süren kabulün ardından yaptığı açıklamada, ele alınan konulara ilişkin bilgi verdi. 
     Oral, ekonomik programın en zor bölümünün geride kaldığını belirtirken, ''Seçim sonrası hükümetler geçmiş dönemde bizim hükümetlerin karşı karşıya olduğukaldığı zorluklarla karşı karşıya gelmeyecek ve daha uygun bir zemin üzerinde yürüme imkanı olacak'' dedi. 
     Sümer Oral, IMF Türkiye Masası Şefi Kahkonen'le ekonomik programı ele aldıklarını, bunun uygulanmasını ve uygulama sonuçlarını, performansı üzerinde durduklarını söyledi. 
     Programın omurgasını mali politikaların ve bütçe disiplininin oluşturduğunu kaydeden Oral, programın kredibilitesindeki en önemli unsurun da mali politikaların ve bütçe uygulamalarının oluşturduğunu ifade etti. 
     Oral, programın uygulanmasından bugüne kadar mali pılitikalara ve program hedeflerine uyulduğuna işaret ederken, ''Hatta zaman zaman program hedeflerinden daha olumlu gelişmeler elde edildi'' dedi. 
     
     ''TÜRKİYE SEÇİM ORTAMINA GİRDİ'' 

     Bakan Oral, Türkiye'nin bir seçim ortamına girdiğini ve bir aydan daha az bir süre içinde seçim yapılacağını kaydederken, şöyle konuştu 
     ''Çeşitli vaatler var. Ama bütün vaatler ve umutların yanında, Türkiye'nin gerçeği var. Türkiye'nin gerçeği ekonomik yapısını ve kamu maliyesini kalıcı bir şekilde sağlıklı hale getirmektir. Bununla ilgili olarak uygulanan ekonomik programın titizlikle ve kararlılıkla uygulamaktan başka çare yoktur. 
     Türk ekonomisinin düzgün bir hale gelmesi, bugün bulunduğu noktadan daha iyi bir noktaya gitmesi, küresel konjenktürde rekabetçi bir yapıya kavuşması için ekonomik programı kararlılıkla uygulamak durumundadır ve bu yapılmaktadır. 
     Türkiye'nin birinci gerçeği ve hedefi budur. Bundan kesinlikle taviz verilmesi söz konusu olamaz. İkinci hedef AB'ye entegre olmaktır. Bunları gözönünde bulundururak programı uygulamaktır. Kararlılık ve titizlikle bu seçim döneminde sonra uygulamak durumundayız. Bunun dışında bir tercih sözkonusu olamaz.'' Oral, uygulanan programın yapısal değişimle ilgili bölümünün son derece önemli olduğunu belirtirken, programın en zor bölümünün, siyaseten en sevimli olmayan, toplumun özveride bulunmasını gerektiren döneminin geride kaldığını söyledi. 
     Bakan Oral, ''Geçen 3.5 yıl içinde bu programın zor dönemini yaşadık. Yapısal değişiklikleri yaptık. Bunlar toplumda özellikle dar gelirlilerde birtakım sıkıntılar yarattı. Ama bunlar yapılmasaydı, Türkiye ileri gitme imkanınından mahrum kalırdı, yarın için yapmak zorundaydık'' diye konuştu. 
     Bundan sonra yavaş yavaş olumlu sonuçların alınacağı döneme girildiğine işaret eden Oral, yapısal değişikliklerle sağlıklı bir zeminin oluşturulduğunu, programın titizlikle uygulandığını ve vatandaşı sıkıntıya sokacak döneminin geride kaldığını anlattı. 
     Bakan Oral, bundan sonra popilist uygulamalara geçmeden, düzgün makroekonomik politikalarla vatandaşın da yavaş yavaş bu olumlu sonuçları kendinde, cebinde, mutfağında hissedeceğini belirtirken, şöyle konuştu 
     ''O dönem başladı, zor dönem geçti. Seçim sonrası hükümetler geçmiş dönemde bizim hükümetlerin karşı karşıya kaldığı zorluklarla karşı karşıya gelmeyecek ve daha uygun bir zemin üzerinde yürüme imkanı olacak. 
     Ülke için gerekli ne ise o yapıldı, bunu yapmadığınız zaman ülkenin menfaatine hareket etmiş olmazdınız, onlar yapıldı.'' 
     
     "VERGİ ADALETİ SAĞLANACAK" 

     Bakan Sümer Oral, mevcut vergi yüklerini aşağıya çeken ama tabanı genişleyen ve vergi adaletini sağlayacak uygulamalar olacağını söyledi. 
     Ekonomiye duyarlı bir vergi sisteminin olacağını belirten Oral, Enflasyon Muhasebesi konusunda önemli çalışmaların yapıldığını, ancak seçim sonrası yasalaşacağını söyledi ve şöyle devam etti 
     ''Vatandaşların zaman zaman şikayet ettiği hayat standartı esasına göre alınan vergi, bu sene son bulmaktadır. O vergiyi biz geçici, 2 yıl için uygulamaya koymuştuk, bu yılın sonunda artık hayat standardı kalkacak ve önümüzdeki yıldan itibaren böyle bir vergi sözkonusu olmayacaktır. 
     Diğer alanlarda da KDV oranları, yavaş yavaş aşağıya çekilmeye başlayacaktır. 5 oranlı KDV'yi 3 oranlıya çektik, yüzde 40'lık oran ve 26'lık oran kalktı. Önümüzdeki günlerde, diğer alanlarda da yavaş yavaş gerilemeler sağlanacaktır. Bütün bunları görüştük Kahkonen ile.'' 
     PERFORMANS İYİ 
     Juha Kahkonen'in kabulde, uygulanan ekonomik programda özellikle ''mali politikalar ve bütçe disiplini'' konusunda gösterilen performansın altını bir kere daha çizdiğini ifade eden Oral, Kahkonen'in, ekonomik programın kredibilitesinin, mali politikalar ve bütçe uygulamaları olduğunu ifade ettiğini de söyledi. Oral, şöyle konuştu 
     ''Bu programın uygulanmasında Maliye Bakanlığı'nın gayreti ve elde edilen başarılı sonuçta, Maliye Bakanlığı çalışanlarına teşekkürlerini iletti. 3.5 yıllık dönemde, mali politikalar ve bütçe disiplininde öngörülen hedeflerin hep üzerinde olunmuştur. Bu da son derece önemlidir. 
     Hatta şunu ifade etti Ben başka ülkelere gittiğim zaman, Türkiye'de uygulanan programın mali disiplin ve bütçe uygulamaları ile ilgili olarak, Türkiye'yi örnek gösteriyorum. Güzel bir değerlendirme yaptık.'' 
     
     GAZETECİLERİN SORULARINI YANITLADI 

     IMF Türkiye Masası Juha Kahkonen'i kabulünden sonra basın mensuplarının sorularını yanıtlayan Oral, yeni meclisin ve yeni hükümetin oluşmasının ve dolayısıyla paketin sunulmasının Aralık ayının ikinci yarısını bulabileceğini belirtti. 
     Maliye Bakanı Sümer Oral, 2003 yılı bütçe tasarısının Anayasa'da öngörüldüğü gibi 17 Ekim tarihinde TBMM'ye sunulacağını, ancak, Uluslararası Para Fonu IMF ile üzerinde anlaşmaya varılan vergi paketinin seçimlerden sonra oluşacak yeni meclise kalacağını söyledi. 
     Oral, yeni vergi paketiyle vergide oranların düşürülüp vergi tabanının genişletileceğini, daha adil bir uygulamaya geçilmesinin amaçlandığını belirtti. 
     Oral, meclisin tatile girmesi ve seçimler nedeniyle vergi paketinin daha önce planlandığı gibi Ekim ayında TBMM'ye sunulması yerine, paket üzerindeki teknik çalışmaların devamına ve paketin oluşacak yeni meclisin onayına sunulmasının uygun olacağı üzerinde görüş birliğine varıldığını ifade etti. 
     Sümer Oral, yeni vergi paketiyle vergide oranların düşürülüp vergi tabanının genişletilmesiyle daha adil bir uygulamaya geçilmesinin amaçlandığını bildirdi. 
     KDV'de, çok önemli bir uygulama olan Özel Tüketim Vergisi'nin çıkarılmasıyla, en yüksek iki oranın kaldırılıp 5 oranlı sistemden 3 oranlı sisteme geçildiğini belirten Oral, yapısal reformların yapılmasıyla ilerde bu oranların da daha fazla aşağı çekilebilmesinin şartlarının oluştuğunu bildirdi. 
     
     HAYAT STANDARDINA GÖRE VERGİ YIL SONUNDA KALKIYOR... 

     Oral, hayat standardına göre verginin de bu yıl sonundan itibaren kaldırılacağını hatırlatarak, bunun vergi adaleti yönünde önemli bir adım olduğunu belirtti. 
     Sümer Oral, Türk maliyesinin teknolojinin olanaklarından yararlandığını belirterek ''e-maliye'', ''e-vergi'' uygulamalarıyla kayıtdışı ekonominin küçültüleceğini vergi kaçaklarıyla daha etkin mücadele edileceğini ve daha adil bir vergi sisteminin oturtulacağını bildirdi. 
     Seçimler konusunda, ''meydanlarda çok büyük vaadler var ama Türkiye'nin de gerçekleri var'' diyen Sümer Oral, ekonomik programın popülist uygulamalara taviz verilmeden titizlik ve kararlılıkla yürütülmesinden başka seçenek bulunmadığını savundu. Uygulanan ekonomik programın ''siyaseten sevimli olmayan, halkın özverisini gerektiren'' kısmının geride kaldığını, artık ürünlerinin ve olumlu sonuçlarının alınmaya başlanacağını da vurgulayan Oral, bundan sonraki hükümetlerin kendi hükümetlerinin karşılaştıkları sonunlarla karşılaşmayacağını ifade etti. 
     Oral, ''Türkiye bu kadar bütçe açıklarıyla küresel dünyada bir yere gidemez'' diyerek bütçe disiplininden sapılmamasının önemini vurguladı. 
     Maliye Bakanı Oral, geçici orman işçilerinin kadroya alınması ve memur maaşlarındaki artışın işçi emeklileriyle BAĞKUR'lulara da yansıtılması konusundaki kararların IMF'nin tepkisini çekip çekmediğini sonrusuna da, görüşmede bu ayrıntılara girilmediği karşılığını verdi. 
     Oral, Maliye Bakanı olarak bu uygulamalarla ilgili kendi görüşünün sorulması üzerine de bu konuların bakanlar kurulu kararı gerektirdiğini söyleyerek, ''bakanlar kurulu zeminine gelsin, o zaman değerlendiririz'' dedi. 
     Ekonomik programın belkemiğini mali politikalar ve bütçe uygulamalarının oluşturduğunu bildiren Oral, Türkiye'nin bu konuda her zaman program hedeflerini tutturduğunu hatta zaman zaman aştığını ifade etti. 
     





</TEXT>
</DOC>
