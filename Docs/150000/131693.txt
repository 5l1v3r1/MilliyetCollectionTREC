<DOC>
<DOCNO> 131693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/soneko06.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül "Enflasyonu kesinlikle düşüreceğiz" 
</HEADLINE>
<TEXT>

     Başbakan Abdullah Gül, hedeflerinin gayet açık olduğunu, önce enflasyonu kesinlikle düşüreceklerini, bundan kesinlikle vazgeçmeyeceklerini belirterek, ''enflasyonu düşürürken kamu borç stokunu kesinlikle indireceğiz'' dedi. 
     Yüksek Planlama Kurulu YPK , Başbakan Abdullah Gül'ün başkanlığında Başbakanlık Merkez binada toplandı. 
     Gül, toplantı öncesinde gazetecilere açıklama yaptı. YPK toplantılarında kanun gereği bütçenin hazırlanarak Bakanlar Kurulu'na sunulduğunu hatırlatan Gül, bu toplantılarda makro ekonomiden bütçe büyüklüklerine kadar birçok şeyin tartışılıp, ardından da Bakanlar Kurulu'na sevk edildiğini hatırlattı. 
     Bugün YPK'nın belki de ilk kez bir ön YPK toplantısı gerçekleştirdiğini ifade eden Gül, bugünkü toplantının ardından bütçenin tekrar gözden geçirilerek, 10 gün sonraki YPK toplantısında nihai şekli verildikten sonra Bakanlar Kurulu'na sunulacağını bildirdi. 
     Hükümetin ekonomik politikasının gayet açık olduğunu belirten Gül, bunda da kararlılık ve niyetten çok önemli olanının uygulamalar olduğunu vurguladı. 
     Gül, ''Uygulama ile performansla, niyetimizi ve kararlılığımızı ortaya koymazsak tabii ki inandırıcılığımız olmaz'' dedi. YPK'nın uzun zamandan beri toplanmadığını kararların dosya üzerinden imzalanarak verildiğini anlatan Başbakan Gül, YPK toplantısında 2003 yılı bütçe büyüklüğünün makro ekonomik dengelerin bir kez daha gözden geçirileceğini bildirdi. 
     Burada önem verdikleri asıl konunun faiz dışı fazla olduğunu anlatan Gül, kamu borçlarının sürdürülebilirliği açısından faiz dışı fazlanın önemli olduğunu bildirdi. 
     Bu nedenden dolayı faiz yükünün bütçede azaltılmasına dönük en büyük tasarrufun da faizlerdeki indirimden sağlanacağını belirten Gül, şöyle dedi 
     ''Faizler indirilip bütçe üzerindeki faiz yükü azaltılınca da bütçeler etkin şekilde bir mali araç olarak kullanılmaya başlanacaktır ve gerçek fonksiyonlarını yerine getirmeye başlayacaktır. 
     Son günlerde IMF, Dünya Bankası görüşmeleri de hep bu çerçeve içinde devam etmiştir. Hükümetimizin kararlılığı ve ne yapacağı konusunda bir kuşku ortada yoktur. Niyet ve kararlılık çok önemlidir. Ne yapacağımızı bilmek çok önemlidir. ama tabii ki uygulama performansı bunların ispatı olacaktır.'' 
     
     YPK 10 GÜN SONRA YENİDEN TOPLANACAK 
     2003 yılı bütçe hazırlıklarının önemine değinen Başbakan Gül, Maliye, Devlet Planlama Teşkilatı DPT ve Hazine bürokratlarının bu konudaki bütün çalışmaları yaptıklarını belirterek, ilgili bakanlarla birlikte bu çalışmaları şimdi gözden geçirerek tartışacaklarını bildirdi. 
     Bu tartışmaların ışığında 10 gün sonra bir kez daha YPK'nın toplanacağının ve 2003 yılı bütçesine kesin şeklini vereceğini ifade eden Gül, daha sonra bütçenin Bakanlar Kurulu'na gönderileceğini, oradan da TBMM'ye yollanarak kanunlaşacağını anlattı. 
     
     ENFLASYONU KESİNLİKLE DÜŞÜRECEĞİZ 
     Hükümetin hedefi ile ilgili de açıklamalarda bulunan Başbakan Gül, ''Hedefimiz gayet açık. Önce enflasyonu kesinlikle düşüreceğiz. Bundan kesinlikle vazgeçmeyeceğiz. Enflasyonu düşürürken kamu borç stokunu kesinlikle indireceğiz'' dedi. 
     Hedeflerinin Maastricht kriterlerine ulaşmak olduğunu da belirten Gül, bunlar olurken, reel faizlerin muhakkak düşeceğini Türkiye'nin risk priminin giderek azalacağını bildirdi. 
     En büyük tasarrufun faizlerden sağlanacağını bunu yapmak da en büyük amaçlarının ise sürekli sürdürülebilir bir büyüme sağlamak olduğunu anlatan Gül, ''Bir yıl çıkan bir yıl inen bir büyüme olmayacaktır. Türkiye dışarıda, içeride yaşanan olumsuzluklar konusunda hemen etkilenen bir ülke olmaktan kurtulacaktır'' diye konuştu. 
     Türk halkının bir daha ekonomik kriz içine düşmeyeceğini de belirten Gül, bunda da kararlı olduklarını ifade etti. 
     Gül, ''Hükümetimiz iş başındadır. Önümüzde uzun bir süre vardır ama işin başında işleri ne kadar sıkı tutarsak inanıyoruz ki her şey çok daha iyi olacaktır'' dedi. 
     Başbakan Gül, YPK toplantısının tamamlanmasının ardından gerekli açıklamanın hükümet sözcüsü tarafından yapılacağını bildirdi. 
     Toplantıya, Gül'ün yanı sıra, devlet bakanı ve başbakan yardımcıları Abdüllatif Şener ve Mehmet Ali Şahin, devlet bakanları Ali Babacan ve Kürşad Tüzmen, Maliye Bakanı Kemal Unakıtan, Bayındırlık ve İskan Bakanı Zeki Ergezen, Ulaştırma Bakanı Binali Yıldırım, Enerji ve Tabii Kaynaklar Bakanı Hilmi Güler, Çalışma ve Sosyal Güvenlik Bakanı Murat Başesgioğlu, Tarım ve Köyişleri Bakanı Sami Güçlü'nün yanı sıra Hazine Müsteşarı Faik Öztrak, Merkez Bankası Başkanı Süreyya Serdengeçti, DPT Müsteşarı Ahmet Tıktık, Bankacılık Düzenleme ve Denetleme Kurumu BDDK Başkanı Engin Akçakoca, Özelleştirme İdaresi Başkanı Turgut Bozkurt ve üst düzey bürokratlar katıldı. 
     





</TEXT>
</DOC>
