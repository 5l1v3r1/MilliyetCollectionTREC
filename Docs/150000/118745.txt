<DOC>
<DOCNO> 118745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/guncel/gun07.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Stat teröristlerine geçit verilmeyecek 
</HEADLINE>
<TEXT>

Futbolu çirkinleştiren holiganlara karşı alınacak tedbirleri anlatan İstanbul Emniyet Müdürü Özdemir, "Meydanı çapulculara bırakmayacağız’ dedi 
     İSTANBUL Milliyet 

     İstanbul Emniyet Müdürü Hasan Özdemir, stadlarda meydanı 3 - 4 çapulcuya bırakmayacaklarını belirterek, "Memlekete faydası olmayan bazı kişiler, centilmence maç seyredeceğine, sanki savaşa gelirmiş gibi maça geliyorlar" dedi. 
     Maçlarda alınacak önlenmelerin belirlenmesi için Emniyet Müdürlüğü’nde düzenlenen toplantıya katılan Özdemir, basın mensuplarının sorularını yanıtladı. Maça gelen taraftarlardaki bozuk para ve birden fazla cep telefonu gibi malzemelerin içeri sokulmayacağını kaydeden Özdemir, alkollü kişilerin de stada alınmayacağını bildirdi. 
     
     MEŞALEYE SIKI KONTROL 
     Stadyumlarda, yasak olmasına rağmen meşaleler yakıldığını hatırlatan Özdemir, sözlerini şöyle sürdürdü "Bunlarla ilgili de sıkı tedbirler alacağız. Öncelikle detaylı aramalarla, bunların stada sokulmamasını sağlamaya çalışacağız. Stat içerisinde halen meşale yakılıyorsa, o gruba çevik kuvvet ekibi tarafından yarma operasyonu’ düzenlenecek. Bunun için de daha önceden tatbikatlar yapacağız." 
     
     BÜFELERE ALKOL YASAĞI 
     Özdemir, olaylara neden olan taraftar derneklerinin mali kontrolden geçirileceğini, ayrıca bunlardan futbolcu ya da kulüp yöneticileri üzerinde panik, şiddet, korku gibi eylemler oluşturanlar varsa, "Çıkar Amaçlı Suç Örgütleriyle Mücadele Kanunu"na göre işlem yapılacağını söyledi. Stadın yaklaşık 200 metre yakınındaki büfelerde maç günlerinde içki satışının önleneceğini bildiren Özdemir, maçlara girmeleri kısıtlı kişilerin tekrar girmeye çalışmaları durumunda, "kamu güvenliği için verilen emirlere uymama" ile ilgili TCK’nın 526. maddesi gereği işlem yapılacağını kaydetti. 
     



 GÜNCEL 















</TEXT>
</DOC>
