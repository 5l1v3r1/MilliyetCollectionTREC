<DOC>
<DOCNO> 117796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/soneko22.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayaklı Borsa'da doların 1 milyon 600 bin liraya ineceği konuşuluyor 
</HEADLINE>
<TEXT>

     AK Parti'nin tek başına iktidar şansını yakaladığı seçimlerin ardından işlem hacimlerinin kırıldığı İMKB'de parlayan ışık, döviz piyasasında söndü. 
     Döviz fiyatlarındaki düşüş nedeniyle 4 Kasım Pazartesi'nden bu yana 80 bin liralık gerilemenin yaşandığı Tahtakale piyasasında, eski hareketlilik yerini bekleyişe bıraktı. 
     Yüksek hacimli döviz satışlarının gerçekleştiği Ayaklı Borsa'nın bulunduğu Altıncılar Sokak'ta sayıları azalan çalışanların ne elleri artık eskisi kadar havaya kalkıyor, ne de mobil telefonları kulaklarına gidiyor. Sokakta, seyircilerin, çalışanların deyimiyle ''tiyatrocu''ların da sayısının azaldığı dikkat çekiyor. 
     Kapalıçarşı'daki döviz bürolarına bağlı olarak Ayaklı Borsa'da çalışanlar da, şu andaki döviz fiyatlarının olması gereken rakamın çok altında bulunduğunu ve doların daha da düşerek, 1 milyon 600 bin liraya kadar ineceğini belirtiyor. 
     14 yıldır Ayaklı Borsa'da bulunan Mecidiyeköy Döviz çalışanı Osman Ataç, 6 aydır az olan talebin seçimin ardından daha da düştüğüne dikkat çekerek, işlerin iyi olduğu zamanlarda günlük ortalama 10-20 milyon dolar olan işlem miktarının gerileyerek, 5-10 milyon dolar seviyesine indiğini söyledi. 
     Ataç, Ayaklı Borsa ile bankaların döviz fiyatlarının aynı seviyeye geldiğini belirterek, seçim sonrasında bankalardan hiçbir talep gelmediğini bildirdi. 
     Döviz fiyatlarının aşırı iyimserlikten düştüğünü ifade eden Ataç, ''1 milyon 600 bin liraya kadar düşmesi bekleniyor. Bu psikolojik birşey. Şu anda olması gereken fiyat 1 milyon 650 bin liradır'' dedi. 
     
     DÖVİZDEKİ PARA BORSA'YA KAYDI 

     Kapalıçarşı'daki Topallıoğlu Döviz çalışanı Fahri Pekmezci de, dövizdeki düşüşün ''anormal'' olduğunu savunarak, ''Düşüş de yükselişi gibi sürpriz oldu. Biz de 1 milyon 600 bin liraya inmesini bekliyoruz'' dedi. 
     Pekmezci, piyasada beklentinin satın alındığını ifade ederek, ''Herkes Recep Tayyip Erdoğan'a güveniyor. Herşey olumlu bekleniyor ama yeni hükümetin programı tam belli değil. Biz de bekliyoruz'' diye konuştu. 
     13 yıldır Ayaklı Borsa'da bulunan Aklar Döviz çalışanı Serdal Bulut ise, bir dönem günde 100 bin lira oynayan döviz fiyatlarında, şu anda 5-10 bin liradan daha büyük değişiklik yaşanmadığını söyledi. 
     Bulut, Ayaklı Borsa'da kriz dönemindeki hareketlilikten eser kalmadığını ifade ederek, günlük işlem miktarının da ortalama 12 milyon dolar seviyesine düştüğünü bildirdi. 
     Mehmet Celkanlı da, dövizdeki paranın Borsa'ya kaydığını belirterek, ''Burada hareketlilik yok. Bankalar bile menkul alıyor'' dedi. 
     Bir başka Ayaklı Borsa çalışanı ise, kriz sonrasındaki hareketliliği hatırlatarak, ''O zaman çok yoruluyorduk, çok çalışıyorduk ama ükenin hayrı için o hareketliliği aramıyoruz'' dedi. 
     





</TEXT>
</DOC>
