<DOC>
<DOCNO> 127066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo22.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın gol raporu... 
</HEADLINE>
<TEXT>

     Galatasaray'da 2002-2003 futbol sezonunun 18 maçlık ilk bölümünde en golcü oyuncu, geçen sezonun İlhan Mansız ile birlikte ''gol kralı'' Arif Erdem oldu. 
     Lige çok iyi bir giriş yapan ve ilk 5 maçta fileleri 7 kez havalandıran Arif, daha sonra 7 maç boyunca suskun kaldı. İlk bölüm sonuna doğru 2 gol daha bulan Arif, 9 golle, sarı-kırmızılıların en golcü futbolcusu unvanını sürdürdü. 
     Galatasaray'da Arif'i, zaman zaman forma şansı bulan Ümit Karan 5 golle izlerken, Christian ve Berkant ise 3'er gol attı. 
     ''Cim Bom''da ayrıca, Felipe ve Ayhan'ın 2'şer, Bülent, Baliç ve Sarr'ın da birer golü bulunuyor. 
     Galatasaray'ın bir golünü ise Diyarbakırsporlu Hasan Yiğit kendi kalesine attı. 
     
     GOLLERİN GENELİ AYAKLA ATILDI 

     Galatasaraylı futbolcular, 2002-2003 sezonunun 18 maçlık ilk bölümünde, fileleri genellikle ayakla atılan gollerle havalandılar. 
     Sarı-kırmızılılar, bu sezon atılan 28 golden 18'ini ayakla kaydederken, kafayla 6, penaltıdan da 3 gol buldular. 
     Galatasaray, Diyarbakırspor maçında ise rakibinin kendi kalesine attığı golle galip gelmişti. 
     Bu arada ''Cim Bom'', ilk dönemde kalesinde gördüğü toplam 17 golün 12'sini de ayakla atılan şutlardan yedi. 
     Galatasaray'ın rakipleri kafayla 5 kez gol bulurken, sarı-kırmızılılar penaltıdan gol yemedi. 
     
     GOLLERİN ÇOĞUNU İLK YARILARDA ATIYOR 

     Galatasaray, 18 maçlık ilk bölümünde attığı 28 golün 16'sını yüzde 57.14 ilk yarılarda filelere gönderdi. 
     Sarı-kırmızılılar, oynadığı maçlarda ilk yarıda daha etkili olurken, yenildiği Fenerbahçe, Beşiktaş ve Gençlerbirliği, berabere kaldığı Elazığspor ve Adanaspor maçları ile galip geldiği Denizlispor ve Samsunspor ilk yarıdaki maç karşılaşmaları dışındaki 11 maçta ilk yarıda gol atmayı başardı. 
     
     İLK YARININ SON 15 DAKİKASINDA 7 GOL 

     Galatasaray, yapılan maçların ilk yarılarının son dakikalarına doğru rakibine baskı kurarken, bu anlarda toplam 7 gol buldu. 
     Sarı-kırmızılılar, 31 ile 45. dakikalar arasında rakip kalelerde gol yollarında daha etkili olurken, ilk maçta Samsunspor'a 33 ve 43, Bursaspor'a 40, İstanbulspor'a 37, Diyarbakırspor'a 36, Ankaragücü ve Gaziantepspor'a da 44. dakikalarda gol attı. 
     Galatasaray, ligde oynadığı karşılaşmaların ilk 15 dakikalarında 5 gol, 16 ile 30. dakikalar arasında ise 4 gol bulabildi. 
     Sarı-kırmızılılar, maçların ikinci yarılarında ise en fazla golü, 6 golle, 45 ile 60. dakikalar arasında 6 kaydetti. 
     61 ile 75. dakikalar arasında Galatasaray en kısır dönemini yaşarken, bu dakikalarda sadece 1 gol bulabildi. Galatasaray, maçın son 15 dakikalık bölümlerinde ise 5 gol attı. 

     
</TEXT>
</DOC>
