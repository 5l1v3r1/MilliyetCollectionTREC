<DOC>
<DOCNO> 128927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo17.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da transfer bilmecesi... 
</HEADLINE>
<TEXT>

     Elazığspor'un uzun süredir transfer etmiyi düşündüğü Kolombiyalı oyuncu Victoria'nın Gaziantepspor ile anlaşması, kulüpte tepki yarattı. 
     Elazığspor Kulübü Basın Sözcüsü Faruk Çikoğlu, Gaziantepspor'un, bu futbolcuyla Elazığspor'un ilgilendiğini bilmesine karşın bu oyuncuyu transfer ediyor olmasını fair play adına uygun bulmadıklarını söyledi. 
     Çikoğlu, düzenlediği basın toplantısında, transfer edilmesi düşünülen ve 2 aydın bu yana kulüp başkanı baki aydın ile teknik direktör Erol Tok'un talepleri doğrultusunda yapılan çalışmalarda ilk etapta üzücü bir sonuçla karşı karşıya kaldıklarını belirterek, özellikle Kolombiyalı oyuncu Victoria'nın Elazığspor'a tarnsferi aşamasında, bu sporcunun Gaziantepspor ile sözleşme imzalamasının kendilerini derinden üzdüğünü bildirdi. 
     Bunun Elazığspor adına bir kayıp olduğunu ve bunu kabul etmek gerektiğini ifade eden Çikoğlu, şöyle konuştu. 
     ''Yapılan çalışmalarda, sporcuya menejeri kanalıyla ulaşan kulüp başkanımıza futbolcu, 'Elazığspor'da oynamak isterim' şeklinde bir faks göndermişti. Bunun üzerine maddi konularda da menajeriyle anlaşma sağlanmış ve bu oyuncunun Türkiye'de oturma izni alması için gerekli çalışmalar başlatılmıştı. Ancak daha sonra öğrendik ki bu oyuncu Gaziantepspor ile 2.5 yıllık bir sözleşme imzalamış. Külup başkanımız bunun üzerine Gaziantepspor Kulübü Başkanı Celal Doğan'ı arayarak Elazığspor'un bu futbolcuyla temaslarının daha eskiye dayandığını ve hemen her konuda anlaşmanın sağlandığını bildirmiş, dost ve ve kardeş kulüp Gaziantepspor'un Victoria ile ilgilenmemesini iletmiş, buna rağmen kulübümüz adına olumlu sonuç vermemiştir. 
     Bu transferin olmaması kulübümüz adına bir başarısızlık olmakla beraber, Gaziantepspor'un, bu sporcuyla Elazığspor'un ilgilendiğini ve hemen hemen her konuda anlaştığını bilmesine karşın bu oyuncuyu transfer ediyor olmasını fair play adına uygun bulmuyoruz.'' Transfer konusunda yönetimin de hatasının bulunduğunu ve yetkisiz kişilerin transferler hakkında açıklamalar yapmış olmasının rolünün bulunduğunu ifade eden Çikoğlu, Gaziantepspor'un her yönüyle Doğu ve Güneydoğu Anadolu'nun istikrarlı bir takımı olduğunu, ancak kulübün yaptığını uygun bulmadıklarını söyledi. 
     Çikoğlu, Elazığspor'un transfer gündeminde, gelinen noktada karamsarlığa gerek olmadığını belirterek, Arnavut ve Belçikalı oyuncularla görüşmelerin sürdüğünü bildirdi. 
     Da Silva'nın henüz Belek kampına gelmediğini, bu oyuncunun yarın da kampa katılmaması durumunda yönetmeliğin kulüplere tanıdığı hakları kullanacaklarını belirten Çikoğlu, gerekli yasal işlemlerin yapılacağını sözlerine ekledi. 
     





</TEXT>
</DOC>
