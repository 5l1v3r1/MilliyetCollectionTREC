<DOC>
<DOCNO> 135636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/spor/spo02.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit gözaltında 
</HEADLINE>
<TEXT>

Werder Bremen, Fenerbahçe’nin tecrübeli savunma oyuncusuna kancayı taktı. Menajer Klaus Allofs, "Defansa iyi bir futbolcu arıyoruz. Aklımızdaki ilk isim Ümit Özat" dedi 
     HALİL HOŞSÖZ 

     Derbide izlediler 
     ALMANYA’NIN yüksek tirajlı spor dergisi Kicker, Werder Bremen’in sezon sonunda Ümit Özat’ı renklerine bağlamak için büyük çaba harcadığını ileri sürdü. Dergiye açıklamalarda bulunan menajer Klaus Allofs, "Gelecek sezon için iyi bir savunma oyuncusu transfer etmek istiyoruz. Aklımızdaki isim de Ümit Özat" dedi. Ayrıca Yeşil - Beyazlı ekibin teknik heyetinden Hune Fazliç’in geçen hafta Türkiye’ye gelerek derbide Ümit’i takip ettiği belirtildi. 
     
     Mustafa da listede 
     ALLOFS, Ümit Özat’la birlikte Mustafa Doğan’ı da mercek altında tuttuklarını açıkladı. Werder Bremen’in menajeri Allofs konu hakkında "Ümit’i alırsak, hem Türk vatandaşlarına kendi futbolcularını izleme olanağı sunarız, hem de taraftar sayımızda artış olur" diye konuştu. Bu arada Alman kulübünün sezon sonunda sözleşmesi bitecek olan Ümit Özat’ı bonservis bedeli ödemeden renklerine bağlamayı planladığı da öğrenildi. 
     
Dereağzı’nda çalıştılar      ANKARAGÜCÜ maçının hazırlıklarına dün tek antrenmanla sürdüren Fenerbahçe, Samandıra’daki zeminin kötü olması nedeniyle Dereağzı Tesisleri’ne gitti. Önceki gün yapılan antrenmanda sakatlanan Ortega, Samandıra’da tedavi görürken, Teknik Direktör Oğuz Çetin’in başkent deplasmanında henüz hazır olmadığı için Rebrov’u yedek soyunduracağı belirtildi. Öte yandan Rebrov, Milli Takımımız’ın Ukrayna ile oynayacağı maçın kadrosuna çağırıldı. 
     
Rüştü’de karar anı      Milli kaleci, Ankaragücü maçı sonrası yönetimle pazarlık masasına oturacak 
     YUSUF KOBAL 

     SEZON sonunda sözleşmesi bitecek olan kaleci Rüştü’nün İsrail asıllı İngiliz menajeri Finiyahavi, önümüzdeki hafta İstanbul’a gelecek. Milli kalecinin Ankaragücü maçı sonrası yönetimle pazarlık masasına oturacağı belirtildi. UEFA tarafından yılın kalecisi seçilen Rüştü konusunda Sarı - Lacivertli yöneticilerin bir hayli zorlanması bekleniyor. 
     
Özbağı sert çıktı      FENERBAHÇE Asbaşkanı Nihat Özbağı, Ortega olayına açıklık getirdi. Özbağı, Arjantinli futbolcu ile hiçbir problemlerinin olmadığını belirtirken, "Ortega’nın ne yapacağı belli. Çalışacak, hizmet verecek, Fenerbahçe’yi şampiyonluğa taşıyacak. Bu oyuncunun yıpratılmasına asla izin vermeyiz" dedi. 
     BEŞİKTAŞ karşısında alınan yenilgi nedeniyle camia olarak büyük üzüntü duyduklarına değinen Nihat Özbağı, "Fenerbahçe’de sorunlar olduğu söylentileri var. Bu asla doğru değil. Her kulüp maddi sıkıntı yaşıyor. Ama Fenerbahçe’de para kavgası olmaz. Yönetim içinde huzursuzluğumuz yok" diye konuştu. 
     



 SPOR 


























</TEXT>
</DOC>
