<DOC>
<DOCNO> 103207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur09.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal bugün Ecevit-Derviş görüşmesini bekliyor 
</HEADLINE>
<TEXT>

     CHP Genel Başkanı Deniz Baykal, Türkiye'deki sosyal demokrat toparlanmayı gerçekleştirmek için iyi niyetli açılımlarını sürdürdüklerini belirterek, ''İttifak çağrısı yoluyla bir gizli çatışma sürdürmek istemiyorum'' dedi. 
     Türk-İş eski başkanlarından Halil Tunç'un cenaze töreni için Konfederasyonun genel merkezine gelerek bir süre Genel Başkan Bayram Meral ile görüşen Deniz Baykal, buradan ayrılırken gazetecilerin sorularını yanıtladı. 
     Baykal, ittifak çağrısına karşılık Başbakan Bülent Ecevit'in ''Deniz Baykal, resmen bana 'Gel ömrünü CHP'de tamamla, burada öl' diyor'' sözlerini nasıl değerlendirdiğinin sorulması üzerine, kendisinin iyi niyetle düşüncelerini ifade ettiğini, bu değerlendirmeleri çok haksız gördüğünü, üzüntüyle karşıladığını bildirdi. Baykal, şöyle konuştu 
     ''Biz, Türkiye'deki sosyal demokrat toparlanmayı gerçekleştirmek için iyi niyetle açılımlarımızı sürdürüyoruz. Bazen bu iyi değerlendiriliyor, bazen anlayışla karşılanmıyor. Bunları görüyoruz maalesef. Olayın tabiatında bu var. Güçlükleri aşmaya gayret ediyoruz. Ama bir şey kesindir biz herkese büyük değer veriyoruz, saygı duyuyoruz. İçtenlikle bir bütünleşmeyi, bir kaynaşmayı gerçekleştirme doğrultusunda üstümüze düşen çabayı sergiliyoruz. Burada yanlış anlaşılmalar, haksız suçlamalar, ters tepkiler önümüze çıkabilir. Bunları aşmaya gayret ediyoruz.'' Bir gazetecinin, ''DSP, YTP kapıları kapattı. Birleşme umudunuz var mı '' sorusuna da Baykal, ''Bizim yapabileceğimiz kendi davranışımızı, tavrımızı sergilemektir. Bu iyi niyetli davranışın hak ettiği bir aşamada olabileceğini, olması gerektiğini düşünüyorum. Son dakikaya kadar bu davranışımızı sergilemeye devam edeceğiz'' yanıtını verdi. 
     Baykal, bir soru üzerine, eski Devlet Bakanı Kemal Derviş'le bugünkü görüşmesinin saat kaçta olacağının belirlenmediğini söyledi. 
     
     ''GİZLİ BİR ÇATIŞMA SÜRDÜRMEK İSTEMİYORUM'' 
     CHP Genel Başkanı Baykal, bir başka soru üzerine, ''ittifak çağrısı yoluyla bir gizli çatışma sürdürmek istemediğini'' kaydederek, sözlerini şöyle sürdürdü 
     ''İyi niyetle orada söyledik. Ben gerçekten yüreğimden gelen sesi dile getirdim. Umut ederdim, aynı dostlukla aynı sevgiyle değerlendirilsin, ele alınsın. Eğer tartışılması gereken bir nokta varsa tartışılsın, buna da açığız. Ama iyi niyetle sahiplenilsin. Bütün kapıların kapandığını, çok ters, çok olumsuz, çok suçlayıcı bir üslupla ele alındığını, ben de üzüntüyle gördüm. Öyle olmaması gerekirdi. Bu bizim kararlılığımızı değiştirmez. Biz bu davranışımızı sürdürmeye devam edeceğiz.'' ''Sol partilerin liderleri ile bir görüşmeniz olacak mı '' sorusunu da Baykal, şöyle yanıtladı 
     ''Böyle bir görüşmeden yarar çıkacağını gördüğüm anda elbette görüşürüm. Şimdi davranış sergiliyoruz, tutum ortaya koyuyoruz. Bu tutumun anlayışla karşılandığını, olumlu değerlendirildiğini ve buradan somut bazı sonuçların ortaya çıkabileceğini gördüğümüz zaman elbette altyapısı hazırlanarak görüşmeler gerçekleştirilebilir. Ama şimdi biz, uzun süreden beri ifade etmediğimiz, ilk kez bu kadar içeriğiyle düşüncesiyle duygusuyla bütünleşmiş bir tavır sergiledik. Bunun bir önemi olduğuna inanmıyorum. İleride bu doğru değerlendirilsin. Belki önümüzdeki günlerde tekrar doğru değerlendirilebilir. Bunu göreceğiz.'' 
     
     ''İNŞALLAH OLUMLU BİRŞEY ÇIKAR'' 
     CHP Lideri Baykal, ''Başbakan Ecevit'in olumsuz karşılığına rağmen, Ecevit'le Derviş biraraya gelecek. Bu görüşmeden olumlu bir sonuç çıkma ihtimalini görüyor musunuz '' sorusuna da ''İnşallah çıkar, çıkmasını temenni ederim'' yanıtını verdi. 
     Derviş ile görüşmelerinin ana konusunun ne olacağının sorulması üzerine Baykal, ''Başladığımız çalışmaları sürdüreceğiz. Bir beraberliğin şekillenmesi için, ele alınması, konuşulması gereken çok konu var. O konuları ele almaya başladık. Çok ileri bir noktaya getirdik. Çok yararlı, verimli bir görüşme oldu. Gündemi bitiremedik. O gündemi tamamlamaya yönelik çalışmayı bugün de sürdüreceğiz'' diye konuştu. 
     Baykal, ''Derviş, bugün son kararını verip, CHP'ye girecek mi Somut bir şey görecek miyiz '' sorusuna ise şu karşılığı verdi 
     ''Müzakere daha başlamadan bir şey söylenmez. Belli bir zamana, çalışmaya ihtiyaç var. Bu çalışma ne kadar sürer, bu aşamada kesin bir ifadeyi benim tek taraflı olarak kullanmam mümkün değil. Uzatmamak lazım, farkındayım. Kamuoyu büyük bir ilgi ve umutla bu çalışmaları izliyor. Bu bekleyişi sarsmamak lazım. O nedenle gereksiz yere uzatmamak lazım. Ama işin doğasının gereği, bir zamana, çalışmaya ihtiyaç var. Onu da sürdürmeye devam ediyoruz.'' Deniz Baykal, Başbakan Ecevit ile görüşüp görüşmeyeceğinin sorulması üzerine, bu aşamada planlanmış bir şey olmadığını belirterek, ''Sayın Derviş bugün öğleden sonra görüşecek. Onu bir alalım, bakalım ne olacak'' dedi. 
     





</TEXT>
</DOC>
