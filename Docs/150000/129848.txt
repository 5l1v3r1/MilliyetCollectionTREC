<DOC>
<DOCNO> 129848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur21.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölenler için Diyarbakır'da mezarlar kazılıyor.. 
</HEADLINE>
<TEXT>

     Diyarbakır'daki mezarlıklarda uçak kazasında ölenler için 70 mezar kazıldı. 
     Diyarbakır Büyükşehir Belediyesi ile alt kademe belediye ekipleri, dün akşamki uçak kazasında ölenler için Şehitlik Mezarlığı'nda 25, Mardinkapı Mezarlığı'nda 20 ve Yeniköy Mezarlığı'nda 25 olmak üzere toplam 70 mezarı kazarak, hazır hale getirdiler. 
     Belediye yetkilileri, maddi durumu iyi olmayan ölen yakınlarından defin ücreti talep edilmeyeceğini bildirdiler. 
     Öte yandan, Dicle Üniversitesi Şeref İnalöz Kapalı Spor Salonu'nda teşhis edilemeyen cesetler, hastane morglarına yerleştirildi. Ölenlerin yakınları da morglara ceset teşhisi yapmaya çalışıyorlar. Diyarbakır Valiliği'nden yapılan açıklamada, uçağın kara kutularının bulunduğunu belirtilerek, teşhis edilen 34 kişinin cenazelerini nakletmek isteyen yakınların 228 84 04 nolu telefondan THY Müdürü Servet Ertekin'e ulaşmaları istendi. 
     
     İSTANBUL'DAN ÜÇ UÇAK GİTTİ 

     Diyarbakır'daki uçak kazasında ölenlerin yakınları ile görevlileri taşıyan bir uçak, Diyarbakır'a gitti. 
     THY Genel Müdürlüğü binasında dün akşam saatlerinden bu yana bekleyen yolcu yakınlarından bir bölümü ile THY görevlileri ve sağlık personelinden oluşan 165 kişilik grup, Boeing 737-800 tipi yolcu uçağıyla Diyarbakır'a havalandı. 
     Yetkililer, Diyarbakır'daki hava şartlarının uygun olmaması halinde uçağın Mardin'e ineceğini ve daha sonra karayoluyla Diyarbakır'a gidileceğini söylediler. 
     Bu arada, yolcu yakınlarının diğer bölümünü ve basın mensuplarını taşıyacak ikinci bir uçağın ise İstanbul'dan daha sonra hareket edeceği bildirildi. 
     
     YAKINLARINI KAYBEDENLER 

     Bu arada, saat 08.00'den itibaren havaalanına gelmeye başlayan yolcu yakınları, saat 10.00'da otobüslere bindirilerek Atatürk Havalimanı İç Hatlar Terminali'ne getirildi. 
     Bitkin oldukları ve zaman zaman ağladıkları gözlenen kazazede yolcuların yakınları, uçuş işlemlerinin tamamlanmasının ardından uçaklara alınmaya başlandı. 
     Lacoste'un Türkiye Temsilcisi Eren Holding Yöneticisi olan yeğeni Nurullah Eren'i kaybeden Kadıköy Belediye Başkanı Selami Öztürk de, uçakla Diyarbakır'a gitmek için havalimanına geldi. 
     Selami Öztürk, en son 10 gün önce görüştüğünü belirttiği Nurullah Eren'in evli ve iki çocuk babası olduğunu ifade ederek, ''3-4 aydır Diyarbakır'a pamuk alımı için gidiyordu'' dedi. 
     
     ''GİTMESİNİ HİÇ İSTEMEDİM'' 

     Düşen uçakta eşi Mehmet Özbek'i kaybeden Tekil Özbek de, eşinin serbest meslek sahibi olduğunu ve bir ihaleye katılmak üzere Diyarbakır'a gittiğini söyledi. 
     Eşini kendisinin uğurlamadığını ancak uçağın kalkışından önce saat 17.00'de telefonla görüştüğünü belirten Özbek, eşinin ''bugün saat 13.00'te ihaleden çıkıp İstanbul'a döneceğini'' söylediğini anlattı. 
     Tekil Özbek, '' Beni çiçekle karşıla dedi. Cenaze çiçeğinden bahsediyormuş demek'' dedi. 
     Bir yıllık evli olduklarını ancak çok istemelerine rağmen çocuklarının olmadığını belirten Özbek, ''Keşke olsaydı. Gitme dedim ona. Ama gitmesi gerektiğini söyledi. Bugün gitme, yarın gidersin dedim ama beni dinlemedi. Gitmesini hiç istemedim'' diye konuştu. 
     Kazada mucize eseri hafif yaralı olarak kurtulan Aliye İl'in kızı Figen Erdoğan da, bu kadar acılı insan arasında annesinin kurtulduğuna sevinemediğini söyledi. 
     





</TEXT>
</DOC>
