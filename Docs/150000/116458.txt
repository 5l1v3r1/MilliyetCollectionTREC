<DOC>
<DOCNO> 116458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/ekonomi/eko06.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 700’e dayandı 
</HEADLINE>
<TEXT>

Seçim riskini almak istemeyen yabancıların TL’nin yüksek getirisinden faydalanmak için son güne yoğunlaşan talebiyle dolar 25 bin lira yükseldi 
     SONGÜL HATISARU 

     3 Kasım seçimleri öncesindeki son işlem gününde risk almak istemeyen yabancıların alım talebiyle dolar bir günde yaklaşık 25 bin lira birden yükseldi. Dolar Bankalararası piyasada Londra kaynaklı talebin yanısıra, yabancı bankalarında alımıyla 1.700 psikolojik sınırına yaklaştı. Dolardaki hızlı yükselişte yabancıdan gelen alım talebine karşın, piyasada belirgin bir satıcı olmaması etkili oldu. 
     Bankalararası piyasada sabah açılıştan itibaren talebin sürdüğü gözlendi. Dolardaki yükselişte, pozisyon kapamalarını son güne bırakan ve seçime riski minimize ederek girme eğiliminde olan yabancı talebi etkili oldu. Talebin cuma gününe yığılması, bazı yabancıların TL’nin yüksek getirisinden faydalanmak için son güne kadar beklemelerinden kaynaklandı. 
     Dün piyasada yaklaşık 300 milyonun üzerinde bir işlem hacminin gerçekleştiği tahmin ediliyor. Bankalararası piyasada dolar günü bin önceki günkü kapanış seviyesi olan 1 milyon 670 bin liraya oranla 21 bin liralık yükselişle 1 milyon 691 liradan kapattı. Merkez Bankası dolar kurunu 1 679 169 -1 687 268 olarak açıkladı. Bir önceki gün Merkez Bankası 1 662 511 - 1 670 530 kurunu açıklamıştı. Sabah açılışta 1 milyon 677 bin alış fiyatıyla açılan piyasada, aynı gün valorlü işlemlerde en yüksek 1 milyon 694 bin liradan işlem geçti. En yüksek işlem gören seviyeye göre dolar dünkü kapanışa göre yaklaşık 25 bin lira birden yükseldi. Bankalararası piyasada dolar dün kapanışta 1 milyon 686 - 1 milyon 689 bin lira seviyesine yükselirken, Pazartesi valörlü işlemlerde 1 milyon 700’den işlem geçti. 
     
     1 milyon 700’den döndü 
     Bankalararası piyasada 1 milyon 700 direnç seviyesi kırılamayınca, bankaların satış eğilimine geçtiği görüldu. Dolar 5 bin liralık gevşemeyle 1 milyon 695 bin ile pazartesi fiyatıyla kapandı. Bankalararası piyasadaki talep serbest piyasayı da etkiledi. Serbest piyasada da risk almak istemeyen bireysel yatırımcı talebi gözlendi ve serbest piyasada 1 milyon 698 bine yükseldi. 
     



 EKONOMİ 



















</TEXT>
</DOC>
