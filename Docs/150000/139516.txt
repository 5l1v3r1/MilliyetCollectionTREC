<DOC>
<DOCNO> 139516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur15.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet tezkerede değişiklik yapmayı düşünmüyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Hükümet olarak tezkerede herhangi bir değişiklik önerimiz yok'' dedi. 
     Başbakan Yardımcısı Şahin, Başbakan Abdullah Gül ile yaptığı görüşmenin ardından gazetecilerin sorularını yanıtladı. 
     Başbakanlık'tan TBMM'ye gönderilen, Türkiye'de yabancı asker bulundurulması ve Türk askerlerinin yurtdışına gönderilmesine ilişkin tezkereyle ilgili iki ayrı oylamanın yapılıp yapılmayacağına ilişkin bir soru üzerine Şahin, ''Bu doğrultuda bir önerge gelirse, ona Genel Kurul karar verir'' dedi. 
     Şahin, tezkerede, herhangi bir değişikliğin sözkonusu olup olmadığı şeklindeki soruya da ''Hükümet olarak tezkerede herhangi bir değişiklik önerimiz yok'' karşılığını verdi. 
     Şahin, ''Genel Kurul'da olabilir mi '' sorusuna ise ''Genel Kurul'da gelirse ona milletvekilleri karar verir'' yanıtını verdi. 
     Cumhurbaşkanı Ahmet Necdet Sezer'in, tezkereye ilişkin görüşlerinin yer aldığı haberlerin anımsatılması üzerine Şahin, ''Cumhurbaşkanı'nın ne dediğini bilmiyorum. Artık şu anda tezkere, TBMM'nin malıdır. TBMM, bu tezkereyle ilgili bir karar verecektir'' diye konuştu. 
     Öte yandan, görüşmeye katılan AK Parti Grup Başkanvekili Salih Kapusuz da Başbakanlık'tan ayrılırken, tezkereye ilişkin oylamanın nasıl olacağının sorulması üzerine, bu konunun Meclis Başkanlığı'nın bileceği bir iş olduğunu söyledi. 
     Kapusuz, ''Tezkereyle ilgili tek bir oylama mı yapılacak '' sorusuna, ''Elbette tek bir oylama yapılır'' yanıtını verdi. 
     





</TEXT>
</DOC>
