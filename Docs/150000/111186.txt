<DOC>
<DOCNO> 111186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sonspo16.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut Uslu "Fenerbahçe iyi yolda" 
</HEADLINE>
<TEXT>

     Fenerbahçe Kulübü Asbaşkanı Mahmut Uslu, sarı-lacivertli takımın UEFA Kupası maçlarıyla birlikte çıkışa geçtiğini ve iyi yolda olduğunu söyledi. 
     Kulüp binasında, genç basketbolcu Erkan'ın imza töreninden sonra basın mensuplarının sorularını yanıtlayan Uslu, takımın, UEFA Kupası birinci turunda eledikleri AIK Solna ile deplasmanda oynanan ilk maçın birinci devresinde sergilenen futbolla bir çıkış yakaladığını, ancak savunmada yaşanan sorunlar nedeniyle çok çabuk gol yediğini ifade etti. 
     Dün akşamki maça da değinen Uslu, ''Herhalde biraz da şanssızlığımız var diye düşünüyorum. Dün akşam 4-5 pozisyon bulup zorla ilk golümüzü attık. Ancak ardından yine gol yedik. Böyle olunca da strese giriyoruz ve gerek takım, gerek taraftarlar, gerekse bizlerde mutsuzluk başlıyor. Elbette herkes böyle bir takımın mutluluk vermesini istiyor'' şeklinde konuştu. 
     
     ''GOLÜ ATACAK OLAN TEKNİK HEYET DEĞİL'' 
     Takımın başarısız oyunu karşısında sorumluğu sadece teknik heyete yüklemenin yanlış olduğunu ifade eden Mahmut Uslu, ''Sahaya inip golü atacak kişiler onlar değildir. Herkes kendisine iyi bakmak zorunda'' dedi. 
     Teknik heyetin başarı için elinden gelen her şeyi yaptığı belirten asbaşkan Uslu, alınan başarısız sonuçların ardından eleştirilerin odağı haline gelen teknik direktör Werner Lorant'a destek vererek, ''Dün akşamki maçta takımı aynı antrenör oynattı'' diye konuştu. 
     Lorant'ın gidip gitmeyeceği konusunda kafalarda soru işareti oluşmaması gerektiğini anlatan Mahmut Uslu, ''Lorant bizim sözleşmeli antrenörümüz ve teknik heyetimizle devam ediyoruz. Bu nedenle artık bu konuda bir soru işareti oluşmaması lazım. Bu konuların gündeme gelmemesi gerekiyor'' diye konuştu. 
     
     ''ERTELEMEYE PRENSİPTE KARŞIYIM'' 
     Asbaşkan Uslu, maçların ertelenmesine prensipte karşı olduğunu vurgulayarak, Birinci Süper Lig'de geçen sezon yapılan ertelemelerle bu yılki ertelemelerin birbirinden ayrı olduğuna dikkati çekti. 
     Geçen sezon özellikle Galatasaray'ın maçlarının ertelenmesinin ardından sert açıklamalar yapan Uslu, ''Ertelemeye prensipte karşıyım. Biz bu yılki ilk erteleme müracaatımızı, Futbol Federasyonu Başkanı söyledi, biz de yaptık. İkincisinde ise mecburi bir durum vardı. Geçen yılkilerle karıştırmamak lazım, tamamen ayrılar. Birinde, birilerine sorularak erteleme yapıldı, birinde ise resen yapıldı'' dedi. 
     
     ''SPORTİF BAŞARILARIN İLK ADIMINI ATTIK'' 
     Bir takım için sportif alanda kazanılan başarıların önemli olduğunu ifade eden Mahmut Uslu, Fenerbahçe Kulübü'nün büyük bir değişim içinde olduğunu ve sportif alandaki başarıların ilk adımı attığını kaydetti. 
     Uzun süren bir şampiyonluk özleminin ardından 2000-2001 sezonunda şampiyon olduklarını anlatan sarı-lacivertli yönetici, ''Biz yönetim olarak sadece geçen yıl şampiyon olamadığımız için bu özlemi 1 yıl çektik'' dedi. 
     3 Kasım tarihinde yapılacak seçimlerin ülkeye hayırlı uğurlu olması dileğinde de bulunan Mahmut Uslu, ''Fenerbahçe şampiyon olur, Türkiye mutlu olur'' diyerek sözlerini tamamladı. 
     





</TEXT>
</DOC>
