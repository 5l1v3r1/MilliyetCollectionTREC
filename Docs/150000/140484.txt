<DOC>
<DOCNO> 140484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/yazar/gunes.html </URL>
<DATE> 2003/03/04/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Tezkere reddedilince 
</HEADLINE>
<TEXT>

     Piyasalar bu karara önce büyük tepki gösterdi. Kur ve faiz yükseldi. Borsa ise inanılmaz bir çöküş gösterdi. Bu tepkiler gayet normal. Çünkü piyasalarda beklenti bu tezkerenin Meclis’ten geçmesiyle ciddi bir mali yardımın ABD tarafından sağlanmasıydı. Rakamlar bile kamuoyuna sızmıştı. Tabii şimdi ne olacağı bilinmiyor. ABD’nin mali yardımı eskisi kadar bonkör olmasa bile, IMF’nin Türkiye’yi tümüyle terk etmesi elbette beklenmemeli. 
     
     IMF ne yapacak 
     Ancak IMF bundan böyle çok daha sıkı önlemler isteyecektir. 4. Gözden Geçirmede IMF’nin çok daha titiz davranarak, kamu maliyesinde faiz - dışı fazlanın tutması için katı olacağı göz önünde tutulmalıdır. 
     Tezkere Meclis’te reddedilse bile savaşın Türkiye’ye zararı azalmayacaktır. Turizmde iptaller başladı bile. Uzun süredir yükselen petrol fiyatları şimdi tahmin edilen rekor düzeylere ulaşmak üzere. Faizler ise daha tezkere Meclis’te reddedilir reddedilmez dün derhal yukarı fırladı. Zaten reel faizler yüzde 30’dan fazlaydı. Öylesine ki, böyle giderse iç borcun dönmesi tartışılır hale gelebilir. 
     Dün bir de bütçe açıklandı. Bütçenin apar topar açıklanması biraz da piyasaları dindirmeyi amaçlıyor. Kaldı ki, dün Merkez Bankası ve Başbakan ayrı ayrı açıklamalarla piyasayı yatıştırmaya çalıştılar. 
     
     Faizlerdeki yükselme 
     Açıklanan bütçe ciddi bir mali disiplini öneriyor. Milli gelir içinde yüzde 6.5’luk faiz - dışı fazlanın yüzde 1.1’in bütçe dışından elde edilmesi hedefleniyor. Bunlar elbette kolay değil. Çünkü savaşın sürmesi halinde kamu harcamalarını kısmak zorlaşacaktır. Yine yüzde 5’lik bir büyüme bir savaş eşiğinde çok kolay görünmüyor. Bu durumda kamu gelirleri tahminlerin altında kalabilir. Asıl önemlisi ise faiz giderleri. Eğer faiz giderleri kontrol edilemezse, programın sürmesi çok zorlaşabilir. Çünkü bütçede artık en büyük harcama kalemi faizler. 65 katrilyonluk faiz servisi bütçenin yüzde 45’ine denk geliyor. 
     Faizlerin düşmesi için tüm belirsizliklerin ortadan kalkması gerek. Riskler eğer çok yüksekse, düşük faizli borçlanma için yeni kaynakların bulunması gerekiyor. Savaşın eşiğinde ABD’den IMF kanalıyla elde edilecek yardımlar bunu karşılayacaktı. Olmadı. 
     Türk ekonomisi savaştan mutlaka zarar görecek. Buna kuşku yok. Ya bu zarar ABD tarafından karşılanacak, ya da karşılanmayacak. Meclis’in aldığı karar zararın karşılanmadan sürdürülmesi yönünde oldu. O zaman zararı biz halk olarak karşılayacağız. 
     Öte yandan, Kuzey Irak’ta olanlara veya olabileceklere Türkiye’nin müdahale etmesi böylece daha zorlaşacaktır. 
     
     







AKP nereye 


Bin hayır vardır... 


ABD, sinyal bekliyor 


Ankara’yla Washington arasında 2. tezkere hattı 


Tezkerede 2. tur 


Diyet 


İzmir, Aydın, Nazilli ve Trabzon’da eğitim 


Tezkere reddedilince 


Bekleme süreci... 


Yapılan ameliyat değil, bir küçük pansuman 


İkinci deneme 


Tayyip Bey, Demirel’in yolunda mı 


Halk sakin, bu şartlarda daha iyisi olamaz 


Siirt’te 3 - 0 garanti değil 


</TEXT>
</DOC>
