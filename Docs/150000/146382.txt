<DOC>
<DOCNO> 146382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun28.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Franks ''Operasyonda duraklama yok'' 
</HEADLINE>
<TEXT>

     Amerikalı komutan General Tommy Franks, Irak operasyonunda duraklama olmadığını söyledi. 
     General Franks, Katar'daki Esseyliye kampında yaptığı basın açıklamasında, kara birliklerinin Irak'ın başkenti Bağdat'a ilerlemelerinin durdurulduğu yönündeki haberleri yalanladı. 
     Franks, ''Irak'tan gelen haberler, operasyonların sürdüğünü yansıtıyor. Operasyon kuzeyde, batıda ve Bağdat civarında devam ediyor'' dedi. 
     General Franks, Iraklıların, cephe hatlarına malzeme akışını engelleyemediklerini de belirtti. 
     Irak'ta sıkı direniş ve malzeme yokluğu nedeniyle kara birliklerine 4 ila 6 gün ilerlemeyi durdurmaları yolunda talimat verildiği bildirilmişti. 
     Franks, kara birliklerinin Irak'taki ''terörist tesislerine'' saldırdığını söyledi. 
     General Franks, Katar'daki Esseyliye kampında yaptığı basın açıklamasında, koalisyon güçlerinin Bağdat'a 96 kilometre uzaklıkta olduğunu söyledi. 
     Operasyonun ''planlara göre'' ilerlediğini, koalisyon güçlerinin ''önemli ilerlemeler'' kaydettiğini söyleyen General Franks, ''Irak'ın kıyı şeridinin tamamının güvende olduğunu'' kaydetti. 
     Franks, savaşın yaza kadar sürüp sürmeyeceği şeklindeki bir soruyu, ''Hiçkimse hiçbir zaman bilemez'' diye yanıtladı. 
     Franks, ''Irak rejimi lideri öldü mü yoksa sağ mı bilmiyorum'' dedi. 
     General Franks, Katar'daki Esseyliye kampında yaptığı basın açıklamasında, Irak Devlet Başkanı Saddam Hüseyin'in saldırılardan kurtulup kurtulmadığı yolundaki bir soruyu, ''bilmiyorum'' şeklinde yanıtladı. 
     Franks, ''Bu rejimin lideri öldü mü yoksa sağ mı bilmiyorum. Bu rejimin, yukardan denetlendiğine dair geçen son birkaç gün içinde geçerli kanıt görmedim'' dedi. 
     Pentagon'dan daha fazla birlik istediği yolundaki haberleri de yalanlayan Franks, Irak rejiminin, her geçen gün askeri kapasitesinden çok şey kaybettiğini ileri sürdü. 
     General Franks, Bağdat'taki sivil kayıplarla ilgili bir soruyu, doğrudan yanıtlamaktan kaçındı ve bu operasyonun inanılmaz ve kusursuz olduğunu söylemekle yetindi. 
     Franks, Irak halkının ABD önderliğindeki birliklerin sivillerin zarar görmemesi için gösterdiği dikkati anlayacağını savundu. 
     ABD önderliğindeki birliklerin, Irak'ın batısında hava ve kara operasyonlarını rahatça yaptığını belirten Franks, Irak'ta ele geçirilen birkaç uçak pistinden hava operasyonu düzenlendiğini söyledi. 
     General Franks, birliklerin, Irak'ın kuzeyinde büyük ''bir terörist tesisini'' imha ettiğini belirterek, El Kaide ile bağlantısı olduğundan şüphelenilen Ensar El İslam'a düzenlenen bu saldırıda 120 militanın öldürüldüğünü bildirdi. 
     Saddam'a karşı olan Iraklıların ABD önderliğindeki birliklerle çalıştığını belirten Franks, bu işbirliğinin özellikle Nasıriye'de olduğunu ve Iraklıların iktidardaki Baas partisi üyeleriyle ilgili bilgi sağladıklarını söyledi. 
     





</TEXT>
</DOC>
