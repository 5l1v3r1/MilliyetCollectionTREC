<DOC>
<DOCNO> 126624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur07.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de soğuktan tarihi saat dondu... 
</HEADLINE>
<TEXT>

     - Kar yağışı ve soğuklar günlük yaşamı etkiliyor. 
     Kayseri Meteoroloji Bölge Müdürü Ziya Çolak, yaptığı açıklamada, 19 Aralık'ta öğleden sonra başlayan kar yağışının, cuma gece yarısına kadar sürdüğünü ve kar kalınlığının kent merkezinde 35 santimetreye, Erciyes Kayak Merkezi'nde 50 santimetreye ulaştığını söyledi. 
     Hava sıcaklığının, etkili olan yoğun kar yağışla birlikte hissedilir derecede düştüğünü belirten Çolak, 22 ve 23 Aralık günlerinde hava sıcaklığının 1984 yılından bugüne dek ilk kez sıfırın altında 20 derece ölçüldüğünü kaydetti. 
     Çolak, Kayseri'nin bugünden itibaren yeni bir yağışlı havanın etkisi altına gireceğini, akşam saatlerinde başlaması beklenen hafif kar yağışının, 25 Aralık Çarşamba gününe kadar sürmesinin tahmin edildiğini dile getirdi. Kar yağışına bağlı olarak 28-29 Aralık'ta hava sıcaklığının sıfırın altında 25 dereceye kadar düşmesi bekleniyor. 
     Bu arada, gece sıfırın altında 20 dereceye kadar düşen hava sıcaklığı nedeniyle Cumhuriyet Meydanı'ndaki tarihi saat donarak çalışmaz hale geldi. 
     
     BOLU'DA KAR YAĞIŞI 
     Bolu'da sabah başlayan kar yağışı D-100 Karayolu ve E-80 Otoyolu'nda ulaşımı ulaşımı aksatıyor. Karayolları ekipleri kar yağışının Ankara-İstanbul arasındaki ulaşımın aksamaması için, özellikle yolun Bolu Dağı bölümünde tuzlama çalışması yapıyorlar. 
     Trafik Bölge Müdürlüğü yetkilileri ise sürücüleri, öğleden sonra etkisini artırması beklenen kar yağışı konusunda uyardılar. Yetkililer, Bolu Dağı geçişini kullanacak sürücüler araçlarında mutlaka zincir, takoz çekme halatı ve yolda bekleme olasılığına karşı battaniye bulundurmasını istediler. 
     Özellikle TIR, treyler ve kamyon sürücülerini ise zincirsiz yola çıkmamaları konusunda uyaran yetkililer, ''Yolun Bolu Dağı bölümü özellikle zincir takmayan ağır vasıtaların kayması sonucunda kapanıyor. Bu yüzden zincirsiz ağır vasıta geçişine izin verilmeyecek'' dediler. 
     





</TEXT>
</DOC>
