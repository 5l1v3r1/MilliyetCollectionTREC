<DOC>
<DOCNO> 108124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo22.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma'dan basına tehdit 
</HEADLINE>
<TEXT>

     Beşiktaş'ın Fransız futbolcusu Pascal Nouma, dünkü antrenmanda yaşananlarla ilgili bugün medyada hakkında çıkan haberler için sert tepki gösterdi. 
     Nouma, BJK Nevzat Demir Tesisleri'ndeki antrenman öncesi yaptığı açıklamada, "Ben nazik davranmaya çalışıyorum. Kimseye problem çıkarmak istemiyorum. Eğer bir problem çıkarılacaksa, teknik direktör veya takım arkadaşlarıma problem çıkarmayın, bana çıkarın. Benimle uğraşmak tehlikeli olabilir. Herkesle de teker teker hesaplaşabilirim" dedi. 
     Teknik direktör Mircea Lucescu ise dün antrenmanda yaşanan olayların yanlış bir şekilde kendi ve Nouma'nın ağzından aksettirildiğini kaydederek, "Yazılanlara kızgınım. Pascal'ın, antrenman maçında arkadaşına uyarıda bulunduğunu gördüm. Ne olduğunu sordum. Aramızda mesafe vardı. Bunu yüksek sesle tekrar sorma ihtiyacı duydum. Bana 'Antrenman da olsa maçı kazanmak istiyorum' dedi. Ben de ona hak verdim, oyuncuların yerini değiştirdim" diye konuştu. 
     Nouma'nın antrenman maçında goller attığını ve koştuğunu kaydeden Rumen teknik adam, "Nouma'yı problemli futbolcu haline getiriyorsunuz. Bir daha böyle bir şey tekrarlanırsa, basını antrenmanlara almam" diyerek sözlerini tamamladı. 
     





</TEXT>
</DOC>
