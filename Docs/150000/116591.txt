<DOC>
<DOCNO> 116591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur09.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ve Uzan aynı okulda oy kullanacak 
</HEADLINE>
<TEXT>

     Siyasi partilerin, seçim heyecanı, seçime bir gün kala miting meydanlarından Genel Merkezlere taşındı. Partiler, seçim gecesi için hazırlıklarını tamamlarken, Liderlerin de nerede oy kullanacakları belli oldu. 
     Daha önce Ankara'da oy kullanacağını açıklayan CHP Genel Başkanı Deniz Baykal, son anda Antalya'da oy kullanmaya karar verirken, DYP Genel Başkanı Tansu Çiller ile Genç Parti Genel Başkanı Cem Uzan'ın İstanbul'da aynı okulda oy kullanacak olması dikkat çekti. 
     Cumhurbaşkanı Ahmet Necdet Sezer, Oyak Sitesi'ndeki Ahmet Andiçen İlköğretim Okulu'nda 2155 numaralı sandıkta oy kullanacak. TBMM Başkanı Ömer İzgi TED Ankara Vakfı Lisesi'nde 2357, DSP Genel Başkanı Bülent Ecevit Oran Perihan İnan İlköğretim Okulu'nda 2465 numaralı sandıkta oy verecek. Genelkurmay Başkanı Orgeneral Hilmi Özkök ise Çankaya İlköğretim Okulu'nda 1167 numaralı sandığa oyunu atacak. 
     Anayasa Mahkemesi Başkanı Mustafa Bumin Ahmet Andiçen İlköğretim Okulu'nda 2156 numaralı sandıkta, Yargıtay Başkanı Eraslan Özkaya ile Yargıtay Cumhuriyet Başsavcısı Sabih Kanadoğlu Milli Piyango Lisesi'nde 2100 numaralı sandıkta oy kullanacaklar. 
     9'uncu Cumhurbaşkanı Süleyman Demirel Çankaya İlköğretim Okulu'nda 1174 numaralı sandıkta oy verecek. 
     
     BAYKAL ANTALYA'DA 
     Siyasi partilerin genel başkanlarından MHP Genel Başkanı Devlet Bahçeli Anıttepe İlköğretim Okulu'nda 4443, ANAP Genel Başkanı Mesut Yılmaz Reşit Galip İlköğretim Okulu'nda 2313, SP Genel Başkanı Recai Kutan Yüce Koleji'nde 2490, YTP Genel Başkanı İsmail Cem Çankaya İlköğretim Okulu 1185 numaralı sandıkta oy kullanacak. 
     Daha önce seçmen kütüğüne kayıtlı olduğu Ankara'da oy kullanacağı açıklanan CHP Genel Başkanı Deniz Baykal ise seçim bölgesi Antalya'da oy verecek. 
     DYP Lideri Tansu Çiller İstanbul Yeniköy İlköğretim Okulu'nda 1640, GP Genel Başkanı Cem Uzan aynı okulda 1634 no'lu sandıkta oylarını atacak. AKP Genel Başkanı Recep Tayyip Erdoğan ise İstanbul Üsküdar Lisesi'nde oy kullancak. 
     İP Genel Başkanı Doğru Perinçek, TKP Genel Başkanı Aydemir Güler, YP Genel Başkanı Sadettin Tantan, Millet Partisi Genel Başkanı Aykut Edibali, ÖDP Genel Başkanı Ufuk Uras, LDP Genel Başkanı Besim Tibuk İstanbul'da oy kullanacak. 
     BBP Genel Başkanı Muhsin Yazıcıoğlu Sivas, BTP Genel Başkanı Haydar Baş Trabzon, DEHAP Genel Başkanı Mehmet Abbasoğlu Ankara'da oy verecek. 
     
     PARTİLERDE ŞENLİK HAZIRLIĞI 
     Liderlerin oylarını kullandıktan sonra, ilk alınacak sonuçların vereceği morale göre partilerinin genel merkezlerine gelerek, seçmenlerle birlikte sonuçları izlemesi bekleniyor. Bunun için parti genel merkezlerinde, bilgi işlem merkezlerinin oluşturulup, dev ekranların kurulmasına kadar bir dizi hazırlık yaptı. 
     ANAP'ta Genel Merkez'de sandık kurullarından sonuçları toplayacak bir seçim merkezi oluşturulurken, Hukuk Bürosu da genişletildi. Ayrıca, Genel Merkez'de kurulan dev ekrandan, seçim sonuçlarının anında yansıtılması sağlanacat. ANAP Genel Başkanı Mesut Yılmaz'ın sonuçları, evinde izlemesi bekleniyor. 
     DSP'de seçimleri mütevazı bir şekilde izleyecek. Genel Merkez'de yöneticilerin sonuçları izlenmesi için odalar belirlendi. 
     MHP'de illerden gelen sonuçları almak üzere bir büro oluşturdu. Dev ekran ve sinevizyon gösterisi gibi hazırlıklar tamamlandı. Genel Başkan Devlet Bahçeli'nin de sonuçları Genel Merkez'den partililerle birlikte izlemesi bekleniyor. 
     AKP'de Genel merkez önünde dev bir ekran kurulması, sonuçların şekilleneceği saat 20 00'den itibaren, şenlik ve gösteri yapılması planlanıyor. Tayyip Erdoğan'ın ise İstanbul'da oyunu kullandıktan sonra sonuçları izlemek üzere Ankara'ya gelmesi bekleniyor. 
     CHP genel merkezinde bir dev ekran oluşturularak, illerden gelen seçim sonuçları anında yayınlanacak. Parti hukuk komisyonu, olası aksaklıklara karşın geç saatlere kadar genel merkezde bulunacak. CHP Genel Başkanı Deniz Baykal Antalya'da oy kullandıktan sonra Ankara'ya gelecek. 
     DYP Genel Merkezi'nde GİK Salonu'nda bir seçim merkezi oluşturdu. Salona kurulacak dev ekrandan sonuçlar anında verilecek. Genel Başkan Tansu Çiller ise seçim gecesi İstanbul'da olacak. 
     YTP Genel Merkezinde seçim merkezi oluşturuldu. İsmail Cem ve diğer yöneticiler Genel Merkez'de olacak. SP Genel Merkez binasında basın için bir oda ayrıldı. 
     Ayrıca, seçim sonuçları parti teşkilatlarından gelecek bilgilerin bilgisayar ortamında izlenilmesi sağlandı. Recai Kutan'ın da seçimler için Genel Merkez'de olması bekleniyor. 
     





</TEXT>
</DOC>
