<DOC>
<DOCNO> 122142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo06.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta İlhan Mansız, yuvada kaldı... 
</HEADLINE>
<TEXT>

     Beşiktaş'ta sözleşmesi sezon bitiminde sona erecek İlhan Mansız, bugün kulübüyle 2 yıllık yeni sözleşme imzaladı. 
     Uzun süredir yönetimle transfer konusunda görüşen İlhan, varılan anlaşma sonucunda Ümraniye'deki BJK Nevzat Demir Tesisleri'nde ikinci başkan Hüsnü Güreli ve asbaşkan Yıldırım Demirören'in de hazır bulunduğu törende, sezon sonundan itibaren 2 yıl daha kendisini siyah-beyazlı formaya bağlayan sözleşmeyi imzaladı. 
     Beşiktaş Kulübü İkinci Başkanı Güreli, İlhan ile sözleşme yeniledikleri için çok mutlu olduklarını belirterek, ''Bu sezonki mukavelesinin dışında İlhan'ın sözleşmesini 2 yıl daha uzattık. İlhan 2.5 yıl daha Beşiktaş'a hizmet edecek. Burada büyük başarılara imza atacağına inanıyorum'' dedi. 
     Güreli, sözleşmenin Türk Lirası üzerinden yapıldığını ve ödenecek bedeli de Futbol Federasyonu'na bildireceklerini, basının da istemesi halinde federasyondan İlhan için ödenecek rakamı öğrenebileceğini kaydetti. 
     
     İLHAN ''ÇOK MUTLUYUM'' 
     İlhan Mansız ise sözleşmesinin sürmesine rağmen kulübünün sözleşmesini uzatmak istediğini, bunun da kendisini gururlandırdığını söyledi. 
     ''Yuvamda kaldığım için çok mutluyum'' diyen İlhan, ''Beşiktaş'ta henüz istediğim hedeflere ulaşamadım. Bunları gerçekleştirmek için kaldım. Sözleşme imzalamış olmam performansıma da olumlu yansıyacaktır'' diye konuştu. 
     Kendisine Avrupa'dan teklif gelip gelmediğiyle ilgili sorulara da İlhan, ''Ben öncelikle Beşiktaş'ta kalmak istiyordum. Bunu da gerçekleştirdim'' diye yanıt verdi. 
     İlhan Mansız, basın mensuplarının gol krallığıyla ilgili sorusu karşısında da ''Benim hedefim gol krallığı değil. Takımda kimin gol attığı önemli olmaz. Biz bireysel başarıdan çok takım başarısına inanıyoruz ve bu sezon da takım olarak çok başarılı olacağız'' şeklinde konuştu. 
     
     DEMİRÖREN ''İMZALAR SÜRECEK'' 
     Asbaşkan Yıldırım Demirören de İlhan'ın Beşiktaş'ta kalmasından dolayı mutlu olduklarını, birkaç futbolcularıyla daha sözleşme yenilemeyi düşündüklerini dile getirdi. 
     Pancu ve Cordoba için çalışmalarının sürdüğünü belirten Demirören, belirledikleri futbolcularla da sezon bitmeden anlaşma yoluna gideceklerini ifade etti. 
     





</TEXT>
</DOC>
