<DOC>
<DOCNO> 133690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sonspo15.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov'un imzası yine ertelendi... 
</HEADLINE>
<TEXT>

     Ezeli rakibi Beşiktaş ile hafta sonunda yapacağı derbi maçın hazırlıklarını sürdüren Fenerbahçeli futbolcular, salonda kuvvet çalışması yaptı. 
     Teknik direktör Oğuz Çetin yönetiminde, Samandıra Tesisleri'nde yapılan idmanda futbolcular, yarım saat koşu yaptıktan sonra salona girdi. 
     Sarı-lacivertlilerin, salonda kondisyoner Stefano Marrone yönetiminde kuvvet çalışması yaptıkları öğrenildi. 
     Hastalığı nedeniyle dün salonda çalışan Ortega, bugünkü idmanda yer aldı. Durumu düzelen sarı-lacivertli futbolcunun, kuvvet çalışmasına da katıldığı bildirildi. 
     Sakatlıkları bulunan futbolculardan Serhat'ın bu akşam takımla birlikte idman yapabileceği kaydedildi. Yusuf ve Ogün'ün takımla antrenmana çıkıp, çıkmayacağına bu akşam karar verileceği ifade edildi. 
     Sakatlıkları bulunan futbolcuların da katıldığı antrenmana sadece Ümit Milli Takım aday kadrosunda yer alan kaleci Volkan, Tuncay ve Semih katılmadı. 
     Fenerbahçe, bu akşam yapacağı antrenmanla Beşiktaş maçı hazırlıklarını sürdürecek. 
     Bu arada Beşiktaş maçı öncesi Doç.Dr.Turgay Biçer'in futbolculara bugün bir seans terapi uygulayacağı öğrenildi. 
     
     REBROV PERŞEMBE'YE KALDI 

     Fenerbahçe'nin yeni transferi Ukraynalı Rebrov'un imza töreni yine ertelendi. 
     Dün imza atması beklenen Ukraynalı futbolcunun, daha sonra bugün için imza atacağı bildirilmişti. Ancak bugün Rebrov'un imzası konusunda kulüpten net bir açıklama yapılmazken, Ukraynalı futbolcunun 30 Ocak Perşembe günü Kemal ile birlikte imza atacağı öğrenildi. 

     
</TEXT>
</DOC>
