<DOC>
<DOCNO> 118406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/yazar/zbirand.html </URL>
<DATE> 2002/11/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Askeri rahat bırakalım 
</HEADLINE>
<TEXT>

     Ülke olarak elimize altın bir fırsat geçti. 
     Önümüzdeki yıllarda herşey düzeltilemese dahi, dengelerin yavaş yavaş yerine oturacağı, herkesin kendi işiyle meşgul olacağı, gereksiz gerilimler yaratarak siyasal rahatımızı bozmadan, ekonomik krizden çıkma mücadelesi verebileceğimiz bir döneme girebiliriz. 
     Bu konuda en büyük sorumluluk AKP’ ye ait olacaktır. 
     Laik- demokratik sistemi bozmadan, önceliği ülkeyi fakirlikten çıkarmaya verdikleri taktirde üstlerine düşeni yerine getirmiş olacaklardır. Zafer sarhoşluğuna kapılmadan, oy oranı sayesinde istediğini gerçekleştirebilecekleri rüyasına dalmadan ülkeyi yönetmelilerdir. 
     Sorumluluğun diğer bölümü de bizlere, yani laik kesime ve AKP’ nin dünya görüşünü veya bazı politikalarını paylaşmayanlara düşmektedir. 
     Geçmişteki alışkanlığımız, laik sistemin tehdit altına girdiğini gördüğümüzde veya görüşlerini paylaşmadığımız siyasi iktidarları hep askere şikayet etmek olmuştur. Komutanları göreve çağırmış, bizim adımıza iktidarlara baskı yapmalarını, bu gidişe son vermelerini istemişizdir. Böyle dönemlerde gazetelerin manşetleri, TV’ lerin spotları hep komutanların konuşmalarına dönmüştür.Başka demokrasilerde Sivil Toplum Örgütlerinin STÖ üstlendikleri işlevleri, bizler Türkiye’ de askere yüklemişizdir. Sokaklara dökülüp laik sistemi korumak veya ülkeye zarar getirecek politikaları protesto edip engellemek yerine, işin kolayına gidip, ihaleyi Türk Silahlı Kuvvetlerine vermişizdir. 
     TSK’ yı kendi ellerimizle bir denetim mekanizmasına dönüştürmüşüzdür. 
     Asker, 27 mayıs ve 12 Şubat ihtilal girişimleri dışında, genelde laik çevrelerin sözcüsü olmuştur. Ülke yönetimine sırf el koymak için harekete geçmemiştir. Müdaheleye zorlanmıştır. Zorlayanlar da bizler - siviller- olmuşuzdur. 
     Siyaset boşluk kabul etmez. Siyasi boşluklar da hem ekonomik, hem de sisteme yönelik tehlikleri beraberinde getirirler. Siyasi kadrolar ülkeyi yönetemez duruma girip boşluk yarattıklarında da bunu daima birileri doldurur. Kritik anlarda da asker doldurmuştur. Dikkat edecek olursanız, asker siyasi boşluk olmadığı, sistemin tehlike ile karşı karşıya kalmadığı zaman kışlasında kendi işiyle uğraşmıştır. Özal dönemi bunun en tipik örneğidir. 
     
     MANŞET VERMEYEN GENELKURMAY BAŞKANI 
     Şimdi de yeni bir dönem başlamaktadır. 
     İktidar yüzde 35’ lik muazzam bir çoğunlukla AKP’ ye geçmiştir. 
     AKP de bu sonuçtan dolayı şaşırmıştır. 
     Nasıl bir parti ve nasıl bir iktidar olacağı bilinmemektedir. Seçim öncesinde çok daha kolaylıkla " din motifleri güçlü olan " bir parti diye nitelendirilebilirdi. Ancak seçimde aldığı oylarla durum değişmiş gibi görünmektedir. AKP yeni bir kalıba girecektir. 
     Herşeye rağmen kuşkular tamamen yok olmuş değildir. Tayyip Erdoğan’ın geçmişi bu kuşkuları canlı tutmaktadır. Yani, herkes AKP ve liderini izleyecek. En basit hatası dahi mercek altında büyütülecek. Bu durum kısa ve orta vadede AKP’ nin en önemli hendikapı olacak ve parti - aksini ispat edene kadar- geçmişte kendi kendine yarattığı bu önyargılarla yaşamak zorunda kalacaktır. 
     Dolayısiyle, önümüzde son derece duyarlı bir dönem vardır. 
     Sorumluluğun öteki yanı da bizlerle ilgilidir. 
     Eminim dikkatinizi çekmiştir. 
     Türk Silahlı Kuvvetlerinin 1 inci Başkanı Genelkurmay Başkanı Org. Özkök , Sedat Ergin’in deyimiyle "Manşet vermeyen Genelkurmay Başkanı" olacağının bütün sinyallerini vermektedir. TSK da aynı sinyallere uyum göstermektedir. Ata’nın ölüm yıldönümünde yayınlanan bildiriyi, bazıları uyarı gibi yorumlamışlarsa da, Genelkurmay, çok dikkatle yazılmış olan bu açıklamada, ilkelerini tekrarlamanın ötesine geçmemiştir. Eskiden olduğu gibi, emekli komutanlar TV’lerde konuşmamaktadır. "Askeri Yetkililer" kulaklara birşeyler fısıldamamaktadır. 
     TSK, AKP’ ye emanet edilen yüzde 35’lik oy oranına saygılı davrandığını her hareketiyle göstermektedir. 
     Yeni iktidar sistemi bozmadıkça, ona emanet edilen oylardaki öncelikleri değiştirmedikçe, yani yeni bir siyasi boşluk yaratmadıkça da, bu yaklaşım sürecektir. 
     
     MEDYA DA DİKKATLİ DAVRANMAK ZORUNDA 
     Bu ortamın devam etmesi medya’nın tutumuna da çok bağlıdır. 
     Yine dikkatinizi çekmek isterim, seçim sonuçlarından bu yana , uzun süredir ilk defa " Asker ne diyor " veya " Asker kuşkulu " gibi yayınlar çıkmadı. Medya da siyasi boşluğun dolduğunu gördüğü için mikrofonlarını komutanlara uzatmadılar. Emekli paşaları ekranlarında davet etmediler. 
     Sanki yeni bir süreç başlayacakmış, yeni dengeler kurulacakmış gibi bir hava var. Bu fırsatı değerlendirebilirsek, hepimiz kazanacağız. Ancak, tüm çabayı karşı tarafa bırakarak olmaz. "AKP adam olsun, rahat edelim" gibi tepeden bakarak değil, bizler de kışkırtmadan bu yeni sürece destek vermeliyiz. 
     Aksi halde eski tas, eski hamama döneriz. 
     
     ARTIK ASKER DEĞİL, SİVİL TOPLUM SAHİPLENMELİ 
     Bu yeni dönemde, sistemin kollama ve koruyuculuğunu, denetimciliğini de askere bırakmaktan kurtulunmalıdır. Askerin asıl görevi dışa karşı ülkeyi korumak ve Türk toplumunun kafasındaki " son andaki kurtarıcı " konumudur. Halk askeri bir sigorta olarak görmektedir. Ancak işin doğrusu ve sağlıklısı, TSK’yı günlük siyasetin içinden çıkarmaktır. 
     Bunun tek yolu da, kısa yolda hareket edip, sıkıştıkça askerin kapısını çalmak değil, Sivil Toplum Örgütleri aracılığı ile tepki koymaktır. STÖ sistemi korumalı, iktidarlara tepki göstermelidir. Unutmamamız gerekir ki, sokaklara yüzbinlerce insanı dökmüş Sivil Toplum Örgütleri, silahlı kıtalardan çok daha etkindirler. Hiçbir iktidar böyle bir baskının karşısında dayanamaz. 
     Bu yeni dönemde bizler de biraz , öğrenebilirsek, emin olun çok dengeler rayına oturur. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Azınlık ve parya duyguları 


CIA Yemen’de... 


Şener 109 değişebilir 


Tayyip Erdoğan başbakan olmalı 


AKP’de sesli düşünmek 


Çekilmiş liderin güncesi 


Ankara’da işler durdu 


İt ürür, kervan yürür... 


Hortumculardan arınmış temiz medya istiyorum 


İktidar paylaşımı 


AKP, CHP ve düzenin yabancılaşması 


Farkında olmadan büyüyoruz’ 


Rusya o kadar uzak değil 


</TEXT>
</DOC>
