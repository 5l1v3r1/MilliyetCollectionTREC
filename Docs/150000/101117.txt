<DOC>
<DOCNO> 101117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/yasam/yas04.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya’yı en eski canlı kurtaracak 
</HEADLINE>
<TEXT>

Karadeniz’in oksijensiz derinliklerinde bulunan ve metan gazıyla beslenen tam 4 milyar yıllık bir mikro organizma, küresel ısınmaya dur’ diyecek 
     DIŞ HABERLER SERVİSİ 

     Alman bilim adamları Karadeniz’in derin sularında yaşayan bir organizmanın küresel ısınmayı durdurabileceğini bildirdi. 
     Araştırmacılara göre, ışık ve oksijenin bulunmadığı derin sularda yaşayan ve metan gazıyla beslenen organizma, bu özelliğiyle küresel ısınmaya "dur" diyebilme yeteneğine sahip tek canlı. 
     
     Sera etkisini yiyecek’ 
     Almanya’da Max Planck Enstitüsü, Hamburg Üniversitesi ve Alfred Wegener Enstitüsü’nce ortaklaşa yapılan araştırma sonucunda, 4 milyar yıldan beri Karadeniz’de yaşayan söz konusu organizmanın dünyayı büyük bir felaketten kurtarabileceği kanaatına varıldı. 
     Çünkü küresel ısınmaya yol açan sera etkisi aşırı miktarda metan gazının atmosfere salınımı sonucu meydana geliyor. Dünya ısındıkça da kutup bölgelerinde donmuş toprağın hemen altında bir tabaka halinde duran geniş metan yataklarının açığa çıkması riski bulunuyor. Bu durumda ısınan hava, süreci tetikleyerek sıcaklığın daha çok ve hızla artmasına yol açacak. 
     
     Dünyanın ilk’ canlılarından 
     İngiliz The Guardian gazetesinin haberine göre, araştırmayı gerçekleştiren bilim adamlarından Prof. Antje Boetius, metanın ancak oksijenle parçalandığını, Karadeniz’deki mikro organizmanın nasıl olup da oksijensiz bir ortamda metanı yediğini bilmediklerini belirtti. Prof. Boetius, "Dünyanın ilk canlılarından olan Karadeniz’deki mikro organizmanın iklimsel felaketleri önleyecek mekanizma olarak evrimleştiğini düşünüyoruz" dedi. 
     Alman araştırmacılar bu mikro organizmanın metanı yiyerek tükebileceğini ve küresel ısınma sürecini en azından yavaşlatabileceğini vurguladı. 
     



 YAŞAM 






















</TEXT>
</DOC>
