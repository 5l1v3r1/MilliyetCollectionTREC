<DOC>
<DOCNO> 113873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sondun07.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Prenses Diana elbiselerini eskicilere satıyormuş 
</HEADLINE>
<TEXT>

     Fransa'nın başkenti Paris'te geçirdiği trafik kazasında hayatını kaybeden Galler Prensesi Diana'nın, birkaç kez giydiği, eski moda kıyafetlerini ikinci el ürün satan mağazalara ve eskici dükkanlarına satarak önemli gelir elde ettiği öne sürüldü. 
     Prenses Diana, Prens Charles ve Prens Willam'a ait 310 parça eşyayı çalmakla suçlanan Diana'nın eski uşağı Paul Burrell, yargılandığı Old Bailey Ağır Ceza Mahkemesi'nde, prensesin giymediği kıyafetlerini sattığını söyledi. 
     Burrell, etiketleri çıkartılan kıyafetleri kendisinin dükkanlara götürdüğünü, satıştan elde edilen binlerce sterlinlik geliri de Diana'ya verdiğini belirtti. 
     Burrell, hatta bir anda ortaya çıkan bu kadar yüklü nakit paranın prensesin mali danışmanı Michael Gibbins'i bile şaşırttığını, danışmana durumun daha sonra açıklandığını savundu. 
     Burrell bu paralarla prensesin sinema, tiyatro biletleri ve dergiler aldığını, alışverişe çıktığını, hatta yurtdışına seyahat bile ettiğini iddia etti. 
     





</TEXT>
</DOC>
