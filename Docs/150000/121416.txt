<DOC>
<DOCNO> 121416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur07.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Pamuk ''AKP radikal macelar istemiyor'' 
</HEADLINE>
<TEXT>

     Yazar Orhan Pamuk, İspanyol gazetesinde yayımlanan söyleşisinde, AKP'yi Avrupa'daki hıristiyan demokratlara benzeterek, Tayyip Erdoğan ve ekibinin, "radikal maceralar" istemediği inancında olduğunu bildirdi. 
     Orhan Pamuk'un İspanyolca çevrisi yayınlanan "Yeni Hayat" romanı, İspanya'nın yanı sıra, Latin Amerika ülkelerinin okuyucusuyla da buluştu. Kitabın İspanyolcasının yayınlanması dolayısıyla İspanya'nın önde gelen gazetelerinden La Vanguardia, Pamuk'la uzun soluklu bir söyleşi gerçekleştirdi. Söyleşide, Türkiye'de iktidara gelen AKP hükümeti, İslam, Türk-Yunan ve Türkiye-AB ilişkileri gibi konular da gündeme geldi. 
     
     "AKP ILIMLI VE MERKEZCİ" 

     Orhan Pamuk, La Vanguardia'nın sorularını yanıtlarken iktidara gelen AKP'nin ılımlı ve demokratik tutumuyla Avrupa'daki demokrat hıristiyanlara yakın olduğunu belirterek, "Lideri Tayyip Erdoğan ve ekibi, merkezci ve ılımlı olduklarını, radikal maceralar istemediklerini beyan ediyorlar" dedi. AKP'nin bu konudaki samimiyetine inandığını ifade eden Pamuk, "Erdoğan geçmişte aşırıydı, ancak cezaevinde bir süre geçtikten sonra sanıyorum yeniden düşündü ve yenilenmiş ve ılımlı bir üslupla siyasete döndü. 
     Yeni bir parti kurdu ve radikal eski yolculuk arkadaşlarıyla karşı karşıya geldi ve sandıkta onları yendi" diye konuştu. 
     Pamuk, seçimlerde ılımlı İslamcıların oyların yüzde 35'ini, radikallerin ise yüzde 2'sini aldığına dikkat çekti. 
     Türkiye'de radikal İslamcıların bile terör ve silahlı mücadeleden vazgeçtiğini savunan Pamuk, "Ben, Türkiye'de artık başka Müslüman ülkelerinde görülen köktendinci manzaralardan çok uzak olduğumuza inanıyorum" dedi. Pamuk, Türkiye'de artık İslam'ın eskiye göre çok daha açık ve hoşgörü içinde yaşandığını da söyledi. 
     
     "TÜRKİYE AB'YE GİRECEK" 

     Orhan Pamuk, Türkiye'nin AB üyelik talebine ilişkin soruya da "İspanya, AB'ye girmişse, Türkiye de girecek" yanıtını verdi. En yoksul Türk'ün bile AB'den neler beklediğini bildiğini belirten Pamuk, bu beklentileri daha iyi bir ekonomik durum ve onurlu bir yaşam olarak özetledi. 
     Pamuk, Türkler'in bir gün devlet ve polisin kendilerine AB'deki devlet ve polisinin vatandaşlarına yaptığı muamelenin aynısını yapacağına güvendiğini ifade etti. Orhan Pamuk, "Türkiye, AB'ye ne verecek " sorusunu yanıtlarken de Avrupa'n kendi geçmişini Türkiye'den öğrenebileceğini, çünkü Avrupa'nın geçmişinin hala Türkiye'de yaşadığını belirtti. Türkiye'nin AB'ye, "insanın her zaman ve her yerde insan olduğu"nu kanıtlayabileceğini de ifade eden Pamuk, Türkiye'de 70 milyonluk bir pazar olduğuna da işaret etti. 
     Pamuk, kendisi için "Türkiye'nin en çok satan yazarı" nitelemesini yaptığı söyleşide Türkler ve Yunanlılar'ın kavga etmesinin "aptalca" olduğunu gördüklerini, bunun silaha para yatırma ve turistleri korkutma anlamına geldiğini belirterek "Şimdi konuşuyoruz ve çok daha iyi oluyor" dedi. 
     İspanya'da Franco döneminde Katalan bir anarşist idam edildiğinde İstanbul'taki İspanyol Konsolosluğu önünde yapılan protesto gösterilerine katıldığı, buna karşın Türkiye'de yapılan darbelere karşı Barcelona veya Madrid'de bir gösteri yapılmadığına dikkat çeken Pamuk, kendisinin kızları tavlamak için yazmaya başladığını da anlattı. 
     Gençliğinde güzel kızların daha çok burjuva partilerde bulunduğunu, solcu kızların ise cinsel özgürlüğe karşı çıktığını ifade eden Pamuk, kendisini "ateist" bir aileden gelme bir ateist olarak da tanımladı. 
     





</TEXT>
</DOC>
