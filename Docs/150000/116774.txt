<DOC>
<DOCNO> 116774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur38.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de endişeli bekleyiş... 
</HEADLINE>
<TEXT>

     DYP'ye ulaşan ilk sonuçlar memnuniyet yaratırken, daha sonraki sonuçlar endişeye neden oldu. 
     Seçim sonuçlarını izlemek amacıyla DYP Genel Merkezi Genel İdare Kurulu Salonu'nda seçim bürosu oluşturuldu. İllerden gelen sonuçlar GİK Salonu'ndaki 15 telefon aracılığıyla 30 parti çalışanı tarafından alınarak, değerlendirilip, sinevizyon ekranına yansıtıldı. 
     Genel Merkez'e saat 17.00 itibariyle ulaşan ve 29 bin 345 oyun kullanıldığı sonuçlara göre, DYP birinci, DEHAP ikinci ve ANAP'ın üçüncü sırada olduğu duyuruldu. Bu sonuç, çalışanlar ve partililer tarafından alkışlarla karşılandı. 
     Ancak ilerleyen saatlerde DYP Genel Merkezi'ne gelen sonuçlar farklılaşmaya başladı. Saat 18.45 itibarıyla 172 bin 918 oyun dağılımına göre, AK Parti birinciliğe yükselirken, DYP ikinci sıraya düştü. 
     Bu arada Genel Başkan Yardımcılarına kendi illerinden ve diğer illerden sonuçlar da ulaşmaya başladı. Bu sonuçlar DYP Genel Merkezi'nin sıkıntılı bir bekleyişe girmesine neden oldu. 
     Genel Başkan Yardımcısı İsmet Attila kırsal kesimin oylarının DYP'nin oy oranını yükselteceğini ve asıl durumun saat 24.00'e doğru ortaya çıkacağını söyledi. Attila, ''Başbakan adayı bile belli olmayan AK Parti'nin bu oranda ve büyükşehirlerden bile oy almasını ilginç'' olarak niteledi. 
     Seçim sonuçlarını Genel Başkan Yardımcıları İsmet Attila ve Mehmet Ali Yavuz Genel Merkez'de izlediler. 
     Sonuçları İstanbul'da izleyen Genel Başkan Tansu Çiller'in ilerleyen saatlerde DYP İl Başkanlığı'nı ziyaret edebileceği belirtildi. 
     





</TEXT>
</DOC>
