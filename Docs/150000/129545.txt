<DOC>
<DOCNO> 129545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko49.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyakbank'ın aylık değerlendirmesi... 
</HEADLINE>
<TEXT>

     Oyakbank'ın değerlendirmesinde, bu ay netleşecek 2003 programının detaylarının, ekonomide güvenin tekrar oluşması için önemli olacağı vurgulandı. 
     Oyakbank Hazine Grubu Ekonomik Araştırma Bölümü tarafından hazırlanan Ocak ayı Aylık Ekonomi Bülteni'nde, ekonomide yaşanan gelişmeler değerlendirildi. 
     Değerlendirmede, hükümetin 2003 yılında yüzde 20'lik enflasyon hedefine ulaşabilmesi için, son dönemde tedirginlik yaratan gecikmeleri bir an önce telafi ederek Merkez Bankası'nın politika etkinliğini arttırması uygun olacağı bildirildi. 
     Kaynaklar konusunda somut bir planlama açıklanmadan sosyal amaçlı yeni harcamalar yapılmasının ise hükümete ''kazanacağını düşündüğünden daha fazlasını kaybettirme riski doğurduğu'' ifade edilen değerlendirmede, AB, Kıbrıs konusu ile Irak'a olası operasyon konusunun belirsizliklere neden olduğu anlatıldı. 
     Tüm bu dış belirsizliklerle birlikte, ''iç politikaya yönelik hükümetin ilk ayki ekonomi icraatlarında dağınık bir görünüm sergilemesi, 4. gözden geçirme için Aralık'ta Türkiye'ye gelen IMF yetkililerinin ziyaretlerinden somut bir sonuç çıkmaması, hükümetin yapısal reformlar konusunda tedirginlik yaratan girişimleri'' olmasının, seçim öncesi ve sonrası dönemde yaşanan iyimserliğin dağılmasına neden olduğu ifade edilen değerlendirmede, şu görüşlere yer verildi 
     ''Hükümet, başlangıçtaki karşıt söylemlerine rağmen bugün itibariyle IMF programı dahilinde, 2003 yılı için belirlenen yüzde 20'lik enflasyon ve GSMH'nin yüzde 6.5'i kadar kamu sektörü faiz dışı fazla hedefini benimsediğini ilan etmiş olsa da, 2003'ün ilk üç ayının Geçici Bütçe dahilinde geçecek olması ve tarım sektörüne aktarılması öngörülen ciddi kaynakların, kamu yatırımlarda öngörülen artışlarla birlikte önemli bir faiz dışı fazla kaydedilmeyecek olması, yıl genelindeki hedefin tutturulabilirliği konusunda sıkıntı yaratmakta, bir diğer deyişle de hükümete güven duyulmasına engel olmaktadır.'' AB'ye uyum kapsamında en önemli kazanımlardan biri olarak görülen Kamu İhale Kanunu'nun, uygulanabilir olmadığı gerekçesiyle ''değiştirilmek ya da ertelenmek istenmesi, vergiler konusunda yapısal reform perspektifi ile değil, daha kısa vadeli bir bakış açısı ile geçici çözümler aranıyor'' olmasının ise ''AK Parti'nin seçim sonrasında kazandığı primlerin tükenmesine neden olduğu'' savunulan değerlendirmede, Ocak ayında netleşecek 2003 programının detaylarının, ''güvenin tekrar oluşması için önemli olacağı'' vurgulandı. 
     Sınırları yakınındaki olası Irak operasyonunun, Türk ekonomisine zarar vereceğinin açık olduğu ifade edilen değerlendirmede, bu aya ilişkin beklentiler konusunda ise şöyle denildi 
     ''Ocak ayı bu ortamda, Türkiye'nin Irak, Kıbrıs politikalarının çözüme yönelik olarak yeniden şekillendirildiği, içeride ise 2003 yılı programı ve IMF yapısal kriterleri başta olmak üzere hükümet icraatlarının biraz daha somutlaştığı, buna karşın belirsizliklerin tamamen ortadan kalkmadığı bir ay olacak gibi görünmektedir.'' 
     





</TEXT>
</DOC>
