<DOC>
<DOCNO> 122851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun19.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa ve Almanya, Türkiye'ye 2004'e mi randevu veriyor 
</HEADLINE>
<TEXT>

     Fransa ve Almanya'nın, Kopenhag zirvesinde Türkiye'ye, tam üyelik müzakereleri tarihini belirlemek için 2004 yılının sonuna randevu vermeyi düşündükleri iddia edildi. 
     Fransız basınında çıkan haberlerde, Fransa Cumhurbaşkanı Jacques Chirac ve Almanya Başbakanı Gerhard Schröder'in, dün yaptıkları görüşmede, Kopenhag kriterlerini yerine getirip getirmediğini değerlendirmek üzere Türkiye'ye 2004 sonu için randevu verilmesi konusunda uzlaştıkları belirtildi. 
     Haberlerde, Paris ve Berlin'in, Türkiye'nin kriterlerle ilgili siyasi ve ekonomik alanda istenen reformları yapması halinde, AB'nin 2004 yılı sonunda müzakere takvimini belirlemesini istedikleri kaydedildi. 
     Chirac ve Schröder, dün akşam Almanya'nın Storkow kentinde yaptıkları görüşmenin ardından düzenlenen basın toplantısında, Türkiye konusunda vardıkları uzlaşmaya ilişkin ayrıntı vermeyerek, AB'nin diğer üyeleriyle yapacakları görüşmelerden sonra ortak tavrın belirleneceğini söylemişlerdi. 
     





</TEXT>
</DOC>
