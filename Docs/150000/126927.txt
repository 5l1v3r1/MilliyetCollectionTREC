<DOC>
<DOCNO> 126927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/siyaset/siy10.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İpler Kahire’de koptu 
</HEADLINE>
<TEXT>

AKP’li çapkın bakan, görevli olarak Kahire’ye giderken eşiyle birlikte sekreter sevgilisini de götürünce olanlar olmuş. Durumu anlayan eşi, bakanı terk etmiş 
     ANKARA Milliyet 

     AKP hükümetinin çapkın bakanının, eşi tarafından yurtdışındaki görevi sırasında terk edildiği ortaya çıktı. İddialara göre, şık bakan, AKP’ye katılmadan birkaç yıl önce tayini çıkınca, "görevlimiz" diye tanıştırdığı sevgilisi S.G. ve eşiyle Kahire’ye gitti. Ancak bir süre sonra eşi ilişkiyi anlayınca sinir krizleri geçirip Türkiye’ye döndü. Yine bakanlık koridorlarında ve AKP çevrelerinde anlatılanlara göre, eşinin kendisini terk etmesinden sonra Kahire’de sevgilisiyle kalan Bakan Bey’in tayini bu kez Viyana’ya çıktı. Çapkın bakan, sevgilisi S.G.’yi de beraberinde götürdü. Türkiye’ye dönüşünde de birliktelikleri devam etti. 
     
     EMİNE HANIM BİLİYOR 
     Bakan Bey, bakanlıktaki görevinden istifa edip siyasete atılmaya karar verdiğinde S.G. ile yaşamını sürdürdü. AKP Genel Merkezi’nde ona oda tahsis edildi. Yine iddialara göre, Bakan Bey, AKP Genel Merkezi’nin karşısındaki 18. Sokak’ta S.G. için ev tuttu ve akşamları bu eve gidip gelmeye başladı. Bakan Bey’in bu ilişkisini bilen İstanbul Kadın Kolları’ndan bir grup ile yine olayı bilen ve AKP’ye düşünce olarak yakın olan bir kadın gazeteci, Tayyip Erdoğan’ın Üsküdar’daki evine giderek AKP liderinin eşi Emine Erdoğan’a durumu aktardı. Ancak Emine Hanım, "Biz özel hayata karışmıyoruz" demekle yetindi. 
     İddialara göre, S.G. daha sonra Bakan Bey’in talimatı ile Bakanlık Özel Kalemi’ne getirildi. S.G., AKP’nin Meclis Grubu’nda geçici görevli olarak gösterildi, ancak Bakan Bey’i arkasından bir gölge gibi izledi. 
     



 SİYASET 



















</TEXT>
</DOC>
