<DOC>
<DOCNO> 146800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko21.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye, faiz gelirlerini beyan etmeyenlerin peşinde... 
</HEADLINE>
<TEXT>

     Maliye, faiz geliri elde edip de bunları beyan etmeyerek vergi kaçıranların peşine düştü. 
     Ankara'da başlatılan uygulama çerçevesinde, menkul kıymet sermaye iratları için genel bir tarama yapılıyor. Bu taramada, beyanı gereken menkul sermaye iratları için beyanname verilip verilmediği ya da gerçek tutarlar üzerinden bildirimde bulunulup bulunulmadığı ortaya çıkarılacak. 
     Ankara Defterdar Vekili Cemal Boyalı'dan alınan bilgiye göre, Maliye müfettişleri koordinatörlüğünde yürütülen çalışmada ülkemizde faaliyet gösteren bütün banka ve özel finans kurumlarından faiz gelirlerine ilişkin bilgi istendi. Şu ana kadar gelen bilgiler de, bilgisayar ortamına aktarıldı. 
     Söz konusu inceleme için, Defterdarlık bünyesinde bir de özel ekip oluşturuldu. 
     
     SON 5 YILA BAKILACAK 
     Özel ekip, menkul sermaye iratlarında son 5 yılı büyüteç altına alacak. 
     Bu kapsamda, bankalar ve özel finans kurumlarından gelen bilgiler ile mükelleflerin 1998, 1999, 2000, 2001 ve 2002 yılı beyanları tek tek karşılaştırılacak. Bunun için Mart ayında verilen gelir vergisi beyannameleri denetime tabi tutulacak. 
     Ağustos ayı sonuna kadar bitirilmesi planlanan çalışmada, belirlenen yıllarda beyana tabi faiz geliri elde edenlerin bunlar için bildirimde bulunup bulunmadıkları, beyanname vermişlerse gerçek geliri beyan edip etmedikleri araştırılacak. 
     Eksik beyanda bulunan ya da hiç beyanname vermeyenler için gerekli yasal işlem yapılacak. 
     
     PİŞMANLIKLA BEYAN DÜZELTSİNLER 
     Ankara Defterdar Vekili Boyalı, son 5 yılda beyana tabi faiz geliri elde ettiği halde bunu gizleyerek, vergi kaçıranların yapılacak çalışmada mutlaka ortaya çıkacağını söyledi. 
     Bankalardan gelen bilgilerde faiz gelirini Ankara'da elde ettiği halde başkentin vergi mükellefi olmayanların da ilgili Defterdarlıklara bildirilerek, incelenmelerinin isteneceğini kaydeden Boyalı, şöyle devam etti 
     ''Bu şekilde Ankara'da bulunmasa da, burada elde edilen faiz gelirlerinin beyan edilip edilmediğini öğreneceğiz. Bizim amacımız, her mükellefin kazandığı paranın vergisini vermesi, vergi kayıp ve kaçağının da önüne geçilmesi. 
     Geçmiş yıllarda faiz gelirlerini kaçırmış olan mükelleflerin önünde bir imkan daha var. Bilindiği gibi Vergi Barışı Kanunu'nun başvuru süresi 21 Nisan'a kadar uzatıldı. Menkul sermaye iradını eksik beyan eden ya da hiç beyan etmeyen mükelleflerimiz de bu imkandan yararlanabilir. Bu durumdaki mükelleflerimiz, vergi dairelerinde oluşturulan Vergi Barışı Danışma Masalarından da ayrıntılı bilgi alabilir. Bu, söz konusu durumdaki mükelleflere verdiğimiz son şans olacaktır. 21 Nisan'dan itibaren denetim işlemleri hızla başlanıp, bitirilecektir.'' Boyalı, bu tür risklerle karşılaşmak istemeyen mükellefleri 1998, 1999, 2000 ve 2001 için vergi barışından yararlanmaya, 2002 yılı için de pişmanlıkla beyan düzeltmeye çağırdı. 
     Ankara Defterdar Vekili, geçen yıl gayrımenkul sermaye iratları için yürütülen benzer bir çalışmanın sonucunda, bu yıl kira geliri beyan edenlerin sayısında yüzde 27'lik bir artış sağlandığını da sözlerine ekledi. 
     Öte yandan Maliyeciler, faiz gelirleri konusunda diğer illerde de benzer bir tarama yapılacağını ifade ettiler. 
     





</TEXT>
</DOC>
