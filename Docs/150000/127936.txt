<DOC>
<DOCNO> 127936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/soneko10.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların desteklenmesine tepki... 
</HEADLINE>
<TEXT>

     Gaziantep Sanayi Odası GSO 
     Başkanı Nejat Koçer, bankalara gösterilen ilginin, aylardır destek istemlerine yanıt alamayan reel sektörü rahatsız etme noktasına vardığını söyledi. 
     Koçer, yaptığı açıklamada, reel sektörün bir yıldan bu yana devam eden destek taleplerine ''kaynak yok'' diyen ekonomi yönetiminin, bankacılık sektörü ile girdiği yakınlaşmadan rahatsızlık duyduklarını belirtti. 
     Bankalara, bir yıldan bu yana verilen desteklere ilave yeni destekler sağlanmasının amaçlandığını ifade eden Koçer, şunları kaydetti 
     ''Bankalara aktarılan kaynak reel sektöre aktarılsaydı sonuç daha pozitif olacaktı. Aktarılan onca kaynağa rağmen toparlanamayan bankalara yeni destekler verilmesi girişimlerinden rahatsızlık duyuyoruz. 
     Bankalara yapılan desteğin dolaylı olarak ülke ekonomisine ve reel sektöre destek olacağı görüşüne katılmıyoruz. Türkiye'nin en önemli üretim merkezlerinden Gaziantep'te, geçen yıl bankaların açtığı kredi rakamları, bankalara verilen destek yanında çok komik kalıyor. 
     Bankalara yeni bir kaynak aktarılsa bile bugüne kadar olduğu gibi bundan sonra da reel sektöre ve üretime yansımayacağı görüşündeyiz.'' Koçer, kapalı kapılar ardında yürütülen görüşmeler sonucu ve acelece uygulanmak istenen bankalara ek destek yasasının tartışma konusu olacağına dikkati çekerek, ''Reel sektör başta olmak üzere, kamuoyu bankalara olan bu aşırı ilginin takipçisi olacak ve bu konu gelecekte çok tartışılacaktır. Bir oldu-bitti ile geçirilmeye çalışılan bu yasa ile aktarılacak kaynağın nereye gideceğinin çok iyi bilinmesi gerekiyor'' dedi. 
     Reel sektörün beklediği desteğin yapılması için artık daha fazla sıra beklemek istemediğini belirten Koçer, bundan sonraki desteklerin reel sektörün ayağa kaldırılması için düşünülmesi gerektiğini ifade etti. Koçer, Türkiye ekonomisini yönetenlerin, gerçek üretim anlayışının ve imalatçı ihracatçıların desteklenmesi gerektiğini hatırlamasının, 2002'de ekonomide gerçekleşmesi beklenen iyileşmenin ön şartı olduğunu sözlerine ekledi. 
     






</TEXT>
</DOC>
