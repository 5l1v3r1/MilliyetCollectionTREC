<DOC>
<DOCNO> 114816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/yazar/cemal.html </URL>
<DATE> 2002/10/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sekiz anket, sekiz sonuç 
</HEADLINE>
<TEXT>

     Sekiz tane seçim araştırması. Hepsi ayrı kuruluşlar tarafından bu ayın ilk üç haftasında yapılmış. 
     AKP hepsinde birinci. 
     En yüksek yüzde 30, en düşük yüzde 22.4 oy gözüküyor Tayyip Erdoğan’ın partisinde... 
     CHP tümünde ikinci parti. 
     En düşük yüzde 11.3, en yüksek 18.3 oyu var CHP’nin... 
     GP, üçüncü parti. 
     Ama genellikle barajın altında. Yüzde 6.6’yla yüzde 13 oy gözüküyor Uzan’ın partisinde. 
     DYP 5.4’le 9.2’de. 
     Sekiz araştırmadan altısında Doğru Yol oyları, yüzde 5.5’la 6.5 arasında değişiyor. Yani baraj tehlikesi var Çiller’in. 
     MHP 3.6 ile 7.9’da. 
     Eğer bu sekiz araştırmadaki eğilim 3 Kasım’a kadar devam eder, sandık başında da değişmezse, Bahçeli’nin baraja takılması uzak ihtimal değil. 
     DEHAP 3.1 ile 6.4’te. 
     Baraja takılabilir. 
     ANAP 2.4’le 9.18’de. 
     Sekiz adet seçim araştırmasından birinde yüzde 8.2, birinde 9.18 gözüküyor ANAP’ın oyları. Geri kalan altı araştırmada ise 2.4’le 3.8 arasında değişiyor. Yani bu araştırmalara göre baraj sorunu büyük ANAP’ın... 
     YTP 0.8’le 3.2’de. 
     Yeni Türkiye ve İsmail Cem, bu araştırmaların tümünde baraj altı... 
     DSP 0.6 ile 3.17’de. 
     Ecevit’in partisi sekiz araştırmada da kötü bir grafik çiziyor. Bu eğilimler son hafta da değişmezse, DSP’nin barajı aşması olanaksız. 
     SP 0.9’la 4.72’de. 
     Bu seçim araştırmalarına göre, Erbakan Hoca - Recai Kutan ikilisinin baraj konusunda çok fazla umutlu olmaları için bir neden yok gibi... 
     Kararsızlara gelince... 
     14.9 - 25.4 arasında. 
     Kararsızlar hala çok önemli. 
     Bu araştırmalara bakınca, AKP’nin birinciliğiyle CHP’nin ikinciliğinin kararsız oyların dağılımından dolayı yer değiştirmesi yakın ihtimal değil. Ancak bu ikilinin oy oranları kararsız seçmenlerin son dakika tercihinden etkilenebilir. 
     AKP inip CHP çıkabilir. 
     Bir varsayım 
     AKP’nin tepki oylarından artık yeterince nasibini aldığı... Bu nedenle, daha çok kentlerde biriken kararsız seçmenlerden büyük payın CHP’ye düşebileceği... Böylece CHP’nin yüzde 20’yi yakalayıp üstüne de çıkmasının 3 Kasım’da gündeme geleceği... 
     Bu arada Erbakan Hoca’yla meydanlara çıkan SP’nin AKP oylarından tırtıklamaya başladığı son haberler arasında... 
     Bir varsayım da ANAP’la ilgili 
     Mesut Yılmaz’ın son haftalarda bir çıkış yaptığı... Özellikle Avrupa Birliği’ni iyi kullandığı... Büyük kentlerdeki kararsızları etkilediği... "Madem CHP nasıl olsa barajı aşıyor, o zaman ben eski göz ağrıma döneyim" diyenlerin büyük kentlerde ANAP oylarını yükselişe geçirdiği... 
     Bütün varsayımlar gibi bu da tartışmaya açık tabii. Çünkü ANAP anketlerde kötü seyrediyor. Yılmaz’ın performansıyla ANAP 3 Kasım’a kadar barajı yakalayabilir mi sorusu geçerliğini korumakta... 
     Yüzde 10 barajını yakalama açısından kimi uzmanlar, DYP’yi daha şanslı görüyor. MHP’ye şans tanıyanların sayısı daha az... 
     GP barajı geçer mi 
     Tarhan Erdem son hafta GP’nin düşüşe geçtiğini, ancak henüz yüzde 10’un altına inmediğini belirtiyor. 
     Cem Uzan’ın partisiyle ilgili olarak bir uzmanın şu sözleri ilginç 
     "Bir ürün iyi paketlenebilir. Reklamı çok iyi yapılabilir. Kampanya fena halde ilgi çekebilir. Ancak, piyasaya çıktığında dükkana gidip alanların sayısı, yani o ürünün satışı kötü gidebilir. Reklam piyasasında bunun örnekleri vardır. Genç Parti’nin de başına 3 Kasım’da bu gelebilir." 
     AKP tek başına hükümet olabilir mi 
     Kesin, iddialı yanıt güç. 
     Seçim sisteminin işleyişi, yüzde 10 barajını aşacak parti sayısı ve aşamayan partilerin sandalyelerinin nasıl dağılacağı gibi konuları öngörmek kolay değil. 
     Bir ve iki numara belli 
     AKP ile CHP. 
     Ötekiler, baraj savaşında... 
     Ne düşünüyorsunuz 
     
     







Yine siyaset ve hukuk 


Bill Clinton ve evrenselleşme süreci 


Gürer Aykal... 


Savaş bulutları 


Sekiz anket, sekiz sonuç 


Seyirci koyun sürüsü değil, elbet yuuuh çekecek 


Şu bizim hukuk 


"Kapatıyorum... kapaaattt..." 


Kıratın son tırısı 


Fukuyama’yı dinlerken... 


AKP, TÜSİAD’dan tüyo aldı 


AKP’ye son darbe 


Fukuyama ve keskin nişancı 


Sanayide üretim artışı devam ediyor 


Türkiye Suriye’ye mi özenecek 


</TEXT>
</DOC>
