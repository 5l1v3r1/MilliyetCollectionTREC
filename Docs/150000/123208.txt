<DOC>
<DOCNO> 123208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur23.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır futbolculara seslendi Sendika kurup örgütlenin... 
</HEADLINE>
<TEXT>

     Başbaşkan Yardımcısı Ertuğrul Yalçınbayır, futbolculara, haklarını korumaları için sendika kurup örgütlenmelerini önerdi. 
     Bursaspor Kulübü'nün Vakıfköy Orhan Özselek Tesisleri'ndeki bayramlaşma törenine katılan Yalçınbayır, Avrupa Birliği AB ve insan haklarından sorumlu başbakan yardımcısı olarak Türk futbolcuların daha fazla sayıda Avrupa takımlarında oynamasını ve her kesimde olduğu gibi haklarını koruyabilmeleri için örgütlenmesini istediğini söyledi. 
     Türkiye'nin insan hakları konusunda dünya standartlarına ulaşmasının en başta gelen hedefleri arasında yer aldığını anlatan Yalçınbayır, ''Bu konuda en önemli görev sizlere düşüyor. Federasyona ve kulüplere karşı haklarınızı koruyabilmek için sendika kurup örgütlenin'' dedi. 
     Yalçınbayır, Türkiye'de çok sayıda yabancı oyuncu bulunduğunu, ancak Türk futbolcuların aynı oranda Avrupa'da oynayamadığını kaydederek, şunları söyledi 
     ''Türk futbolu son yıllarda önemli yol katetti. Avrupa'nın önde gelen kulüplerinde daha fazla Türk futbolcusunun yer almasını istiyorum. Siz, dünyanın güçlü kulüplerinde oynayacak kapasitedesiniz. İçinizdeki hırsı biliyorum. Avrupa ve dünyaya açılın. Bu sayede hem ufkunuzu genişletirsiniz. Hem de Türkiye'nin adını Dünya'ya duyurursunuz.'' 
     





</TEXT>
</DOC>
