<DOC>
<DOCNO> 113092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/soneko26.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir Çimento Fabrikası'nı Rumeli Holding aldı... 
</HEADLINE>
<TEXT>

     Eskişehir'de açık artırma usulü satılığa çıkarılan Eskişehir Çimento Fabrikası, 77 trilyon 150 milyar lira ile en yüksek teklifi veren Rumeli Holding A.Ş. iştiraklerinden Standart Çimento'nun oldu. 
     Bankacılık Düzenleme ve Denetleme Kurulu BDDK ile Türkiye İş Bankası'nın, Zeytinoğlu Grubu'ndan toplam 62 trilyon liralık ipotekli alacağına karşılık icra yoluyla satılığa çıkarılan fabrikanın, açık artırması Eskişehir Büyükşehir Belediyesi Nikah Salonu'nda yapıldı. 
     Açık artırmaya, Stantart Çimento, OYSA İskenderun Çimento, ABN Amro Finansal Kiralama, Türkiye İş Bankası ve BDDK yetkilileri katıldı. 
     Taşınmazlarıyla birlikte satışa çıkarılan fabrikanın açılış fiyatı 30 trilyon lira olarak belirlendi. Açık artırma, 50 trilyon liradan sonra Hollanda menşeli ABN Amro Finansal Kiralama Şirketi ile Rumeli Holding arasında büyük çekişmeye sahne oldu. 
     Çimento fabrikası, yaklaşık 40 dakika süren açık artırma sonunda 77 trilyon 150 milyar lira ile en yüksek teklifi veren Standart Çimento'nun oldu. Standart Çimento adına açık artırmaya Rumeli Holding avukatları Hakkı Özgür ile Berrin Özeş katıldı. 
     
     İCRA YOLUYLA SATIŞ... 
     BDDK'nın, çimento fabrikasının yüzde 41 hissesine sahip Zeytinoğlu Grubu'ndan 50 trilyon lira ipotekli, İş Bankası'nın da 12 trilyon lirası ipotekli olmak üzere toplam 62 trilyon lira alacakları bulunuyor. 
     İş Bankası, Zeytinoğlu Holding iştiraklerinden Esbank'ın, BDDK'ya devredilmesinin ardından, 12 trilyon lira ipotekli alacağına karşılık icra yoluyla fabrikanın satışını istemişti. 
     Yüzde 48.6'sı BDDK'ya, yüzde 41'i Zeytinoğlu Holding'e ait fabrikanın 16 Eylül'de yapılması gereken açık artırma usulü satışı durdurulmuştu. İş Bankası, BDDK'nın, Esbank'tan doğan 50 trilyon lira ipotekli alacağına karşılık fabrikanın tüm taşınmazlarıyla satışını istemesi üzerine, bugün yapılan açık artırmayı beklemek için 3. İcra Dairesi'nden satışın durdurulmasını istemişti. 
     
     ÇİMENTO FABRİKASININ DURUMU... 
     Türkiye'nin ilk özel sektör kuruluşlarından olan ve temeli 1954 yılında atılan Eskişehir Çimento Fabrikası, geçen yıl 11 ayda 491 bin ton krinker, 477 bin ton da çimento üretti. 
     Yıllık 495 bin ton krinker, 700 bin ton çimento üretme kapasitesine sahip fabrika, 2001 yılında 18.2 trilyon lira ciro elde etti. Toplam 1186 dekar açık, 17 bin 942 metrekare de kapalı alana sahip fabrikada, toplam 304 kişi istihdam ediliyor. 
     





</TEXT>
</DOC>
