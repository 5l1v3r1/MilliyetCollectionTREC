<DOC>
<DOCNO> 143446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sonspo10.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio, kontra ataklarla turu geçmeyi hedefliyor... 
</HEADLINE>
<TEXT>

     UEFA Kupası çeyrek final ikinci maçında perşembe günü Beşiktaş ile karşılaşacak SS Lazio, kontra ataklarla turu geçmeyi planlıyor. 
     SS Lazio'nun Arjantinli golcü futbolcusu Claudio Lopez, İtalyan basınında yer alan demecinde, ''1-0'lık avantajımızdan dolayı Türkler üzerimize daha fazla gelecekler. Bizim için daha fazla olacak boşlukları kontra ataklarla en iyi şekilde kullanmak zorundayız. Turu geçmek için yeterli kaliteye ve önemli futbolculara sahibiz'' dedi. 
     İtalyan basınınca, ''Beşiktaş maçına psikolojik olarak en iyi hazırlanmış futbolcu'' olarak gösterilen Lopez, İnönü Stadı'ndaki atmosferin kendileri için önemli bir faktör olduğunu, bu yüzden en yüksek motivasyonda, dikkatli oynamaları gerektiğini kaydetti. 
     Lopez, Irak'a yönelik savaş olasılığında İstanbul'da maç yapmalarının kendileri için bir sorun olup olmayacağı sorusuna, ''Biz oynamak ve yarı finale çıkmak istiyoruz'' yanıtını verdi. 
     Öte yandan, Irak'a yönelik bir savaşın başlaması halinde perşembe akşamı İnönü Stadı'nda oynanacak maçın UEFA tarafından ertelenme riski bulunduğunu düşünen Lazioluların tedirgin olduğu gözleniyor. 
     Kulüp yöneticilerinden alınan bilgilerde, şu an itibariyle Lazio'nun İstanbul'a hareket planında hiçbir değişiklik olmadığı, ancak UEFA'nın kararına göre bir değişiklik olabileceği belirtildi. 
     Resmi girişimde bulunmadan İtalya Dışişleri Bakanlığı'ndan Türkiye'deki durum hakkında bilgi istediklerini söyleyen Laziolu bir yönetici, Irak'a karşı savaşın çıkması halinde Türkiye'nin takınacağı tutumun UEFA'nın kararında önemli olacağını düşündüğünü ifade etti. 
     Roma kentinin gazetelerinden İl Messaggero ise konuyla ilgili şu yorumda bulundu 
     ''Lazio, İstanbul deplasmanına kararsızlığın ve endişenin hakim olduğu bir atmosferde hazırlanıyor. Lazio, resmi girişimlerde bulunmadan Irak kriziyle ilgili gelişmeler konusunda oldukça fazla sayıda bilgi edindi. UEFA, olası bir savaşta her türlü kararı almaya hazır. 
     Bu arada Türk Hükümeti, Irak'a yönelik savaş çıkması halinde ligdeki tüm maçların hemen durdurulacağını resmi olarak açıkladı. Hadisedeki tüm gelişmeler izlenirken, Lazio programda olduğu gibi perşembe akşamı oynayacak şekilde en ince ayrıntılarına kadar maça hazırlanıyor.'' Gazete, 11 Eylül saldırısının olduğu sırada Şampiyonlar Ligi'nde Galatasaray ile oynamak için Lazio'nun İstanbul'da olduğunu hatırlatarak, Türkiye'de oynanacak maçın yine bir saldırı anına gelmesini kötü tesadüf olarak değerlendirdi. 
     Lazio, açıklanan programa göre yarın saat 11.00'de antrenmanlarını yaptığı Formello tesislerinde kısa bir idman yaptıktan sonra saat 16.30'da TSİ 17.30 İstanbul'a hareket edecek. 
     





</TEXT>
</DOC>
