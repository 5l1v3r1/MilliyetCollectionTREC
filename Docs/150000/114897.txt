<DOC>
<DOCNO> 114897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo20.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Dolmabahçe'de galibiyet arıyor... 
</HEADLINE>
<TEXT>

     Beşiktaş, Birinci Süper Futbol Ligi'nde 10. haftanın açılış maçında yarın kendi evinde sezonun flaş takımlarından Malatyaspor'u konuk edecek. 
     BJK İnönü Stadı'nda yaptığı son 5 resmi ve özel maçta galibiyete hasret kalan siyah-beyazlılar, Malatyaspor önünde taraftarlarına galibiyet hediye etmeye çalışacak. 
     
     DOLMABAHÇE'DEKİ SON 5 MAÇ BERABERE 
     Beşiktaş, geçen sezon ligde toplam 23 puan kaybettiği BJK İnönü Stadı'nda bu sezon da puan kayıplarını sürdürüyor. 
     Siyah-beyazlılar, Dolmabahçe'de yaptığı UEFA Kupası 1. tur ilk karşılaşmasında Bosna Hersek'in Sarajevo takımıyla 2-2, Birinci Süper Lig'de Trabzonspor ve Gaziantepspor'la 0-0, milli maçlar nedeniyle ligi verilen arada oynadığı özel maçlarda da Avusturya'nın Sturm Graz takımıyla 0-0, Romanya'nın Rapid Bükreş takımıyla da 1-1 berabere kalmıştı. 
     
     ANKETE KONU OLDU 
     Beşiktaş'ın, BJK İnönü Stadı'nda son dönemlerdeki başarısız sonuçları, siyah-beyazlı kulübün resmi internet sitesindeki ankete de konu oldu. 
     Bugün başlayan, ''Sizce futbol takımımızın BJK İnönü Stadyumu'nda puan kaybetmesinin nedeni nedir '' konulu ankete şimdiye dek katılanların yüzde 41.4'si ''psikolojik etkenler'' lehinde oy kullandı. 
     Ankete katılanların yüzde 23.6'si ''seyirci baskısı'', yüzde 22.1'u ''rakibin katı defansı'', yüzde 12.9'si de ''sahanın zemini'' yönünde oy verdi. 
     
     NOUMA VE TÜMER KADRODA 
     Beşiktaş, Malatyaspor maçının hazırlıklarını bu akşam BJK Nevzat Demir Tesisleri'nde basına kapalı yapacağı idmanla tamamlayacak. 
     Siyah-beyazlılarda sakatlığı süren Ahmet Dursun'un yanı sıra Serdar, Zafer, Niyazi, Ali Cansun ve Eser'in kamp kadrosuna alınmadığı öğrenildi. 
     Sarı kart cezası biten Zago'nun yanı sıra Nouma ile uzun bir sakatlık dönemini geride bırakan Tümer ise kadroya dahil edildi. 
     Beşiktaş'ın, Malatyaspor karşısına Cordoba, Ali Eren, Ronaldo, Zago, Tayfur, Yasin Sülün, Kaan Dobra, Pancu, İbrahim, Sergen, İlhan ilk 11'i ile çıkması bekleniyor. 
     BJK İnönü Stadı'nda saat 20.00'de başlayacak ve Digitürk Lig TV'den naklen yayınlanacak maçı hakem Ali Aydın yönetecek. 
     





</TEXT>
</DOC>
