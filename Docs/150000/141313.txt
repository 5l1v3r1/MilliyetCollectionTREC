<DOC>
<DOCNO> 141313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo35.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Köse Beşiktaş maçında sahadan galibiyetle ayrılmaya ihtiyacımız var 
</HEADLINE>
<TEXT>

     Trabzonspor Kulübü Başkan Yardımcısı Bahri Köse, Beşiktaş ile yapacakları maçta sahadan galibiyetle ayrılmaya ihtiyaçlarının olduğunu söyledi. 
     Bahri Köse, yaptığı açıklamada, bu sezon ligde alacakları dereceyle UEFA Kupası'na katılmayı hedeflediklerini ve bu yolda Gençlerbirliği karşısında haketmedikleri bir yenilgi aldıklarını belirterek, ''Beşiktaş maçında hedefimizi gerçekleştirmek için sahadan galibiyetle ayrılmaya ihtiyacımız var'' dedi. 
     Bordo-mavili takımın Gençlerbirliği karşısında almış olduğu yenilgiyi unuttuğunu ve hep önüne baktığını da ifade eden Köse, ''Beşiktaş, ligin yenilgisiz bir takımı ancak biz de bu maçtan 3 puanla ayrılmak arzusundayız. İyi futbol oynayan bir takımız. Beşiktaş maçında sahadan galibiyetle ayrılacağımıza inanıyoruz'' dedi. 
     Bu sezon derbi karşılaşmalarında iyi sonuçlar alamadıklarını ve taraftarlarına bir galibiyet hediye etmek istediklerini de ifade eden Köse, şöyle konuştu 
     ''Beşiktaş maçında sahadan galibiyetle ayrılmak takıma birçok bakımdan olumlu etkiler yapacaktır. Takımımızın kendine güveni daha da çok artacaktır. Türkiye Kupası'nda da yarı finale kalan bir takım olarak olumlu bir motivasyon sağlayacaktır. Aslında bu sezon derbi maçlarında kötü futbol oynamadık. Beşiktaş ve Fenerbahçe ile berabere kaldık. Derbi maçlarında en iyi futbolumuzu da Galatasaray karşısında göstermemize rağmen, sahadan yenilgiyle ayrıldık. Bu kez taraftarlarımızın yüzünü güldüreceğiz.'' Beşiktaş'ın sakat ve cezalı futbolcularının yokluğunun kendileri açısından fazla bir avantaj sağlayacağına inanmadığını da ifade eden Köse, rakiplerini geniş ve kaliteli bir kadrosunun bulunduğunu da sözlerine ekledi. 
     Öte yandan Beşiktaş maçı öncesi futbolculara transfer taksitleri ve Adanaspor galibiyeti priminden dolayı toplam 400 bin dolarlık çekleri verildi. 

     
</TEXT>
</DOC>
