<DOC>
<DOCNO> 142063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo23.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... Maldarasanu akşamki antrenmanda sakatlandı... 
</HEADLINE>
<TEXT>

     Beşiktaş, İtalya'nın SS Lazio takımıyla oynayacağı UEFA Kupası çeyrek final ilk maçının hazırlıklarını bu akşam basına kapalı olarak gerçekleştirdiği antrenmanla sürdürdü. Antrenmanda Maldarasanu sakatlandı. 
     Teknik Direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda siyah-beyazlı futbolcuların taktik ağırlıklı bir çalışma yaptıkları öğrenildi. 
     Antrenmana sakatlıkları süren Tümer, İbrahim, Ronaldo, Yasin Sülün ve Zago'nun katılmadıkları bildirildi. Bu arada antrenmanda, eski takımı Rapid Bükreş'teyken Avrupa kupası maçı oynadığı için, SS Lazio maçında forma giyemeyecek olan Maldarasanu'nun sakatlandığı kaydedildi. 
     Kulüp Doktoru Ayhan Optur, Maldarasanu'nun adale sakatlığı geçirdiğini, bu nedenle MR'a gönderdiklerini, durumunun yarın netlik kazanacağını söyledi. 
     Ayhan Optur, İbrahim ve Tümer'in SS Lazio karşısında forma giyemeyeceklerini, ayak bileğinde ağrıları olan Ronaldo ile Yasin Sülün'ün ise Roma'ya götürüleceğini ve oynayıp oynamayacaklarına orada karar vereceklerini kaydetti. 
     Beşiktaş, 13 Mart Perşembe günü oynayacağı SS Lazio maçı için, yarın sabah özel uçakla Roma'ya gidecek. 
     





</TEXT>
</DOC>
