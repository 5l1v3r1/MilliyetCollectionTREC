<DOC>
<DOCNO> 124215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo14.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da 8 futbolcu Gaziantep'e gitmiyor... 
</HEADLINE>
<TEXT>

     Galatasaray, Gaziantepspor ile yapacağı zorlu deplasman maçına, 8 futbolcusundan yoksun olarak gidecek. 
     Sarı-kırmızılılarda, Beşiktaş maçında gördüğü sarı kartla cezalı duruma düşen Ümit Davala'nın dışında, sakatlıkları bulunan Batista, Suat, Baliç, Ayhan, Almaguer, Ergün ve Mehmet Bölükbaşı, Gaziantep maçının kadrosuna alınmadı. 
     Galatasaray, Gaziantepspor maçının hazırlıklarını, bugün yaptığı ve yaklaşık 40 dakika süren hafif bir çalışmayla tamamladı. Teknik direktör Fatih Terim yönetiminde Florya Metin Oktay Tesisleri'nde gerçekleştirilen ve basına kapalı olan antrenmanda, oyuncuların ısınma hareketlerinden sonra top kapma ve koşuyla çalışmayı tamamladıkları bildirildi. 
     Antrenmana, sakatlığı bulunan oyuncular katılmazken, Galatasaray, akşam saatlerinde Gaziantep'e gidecek. 

     
</TEXT>
</DOC>
