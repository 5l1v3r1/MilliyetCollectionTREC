<DOC>
<DOCNO> 134379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/ekonomi/eko02.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’liler İnoksan’a haber gönderdi 
</HEADLINE>
<TEXT>
Mutfaklar Kurban Bayramı’na yetişsin 
İnoksan, Irak operasyonu için konuşlanan ABD askerlerinin sahra mutfaklarını yapıyor. ABD’liler son siparişin Kurban Bayramı’na kadar yetiştirilmesini istedi 
     Irak operasyonu için Ortadoğu’da konuşlanan ABD birliklerinin kullandığı sahra mutfaklarını, Türk şirketi İnoksan gönderiyor. 
     Dubai Veliaht Prensi Şeyh Muhammed Bin Raşid El Maktum’un sarayı, Romanya Parlamentosu, Türkmenistan Devlet Sarayı ve çok sayıda beş yıldızlı otelin komple mutfağını yapan firma, son aylarda Amerikan askerlerine mutfak ve ekipmanları üretiyor. 
     Şirketin Yönetim Kurulu Başkanı Vehbi Varlık, askeri tesislerde yaptıkları işler ve olumlu referansların, ABD’nin olası Irak operasyonu öncesinde firmalarına yeni kapılar açtığını söyledi. Varlık, şöyle konuştu 
     "Dubai üzerinden Katar, Suudi Arabistan üzerinden Lübnan, Ürdün, Kuveyt ve Bahreyn’de konuşlanan ABD’li askerlere, üç beş aydır sahra mutfağı gönderiyoruz. Son siparişi Kurban Bayramı’na yetiştirmemizi istediler. Kriz nedeniyle iç pazar büyük ölçüde daraldı. Irak’taki savaş olasılığı 2003’ü tamamen kaybettirebilir. Ama sıcak bölgeden gelen bu yoğun talep, bize nefes aldırdı. Bu taleplerin bir süre daha devam edeceğini düşünüyoruz." 
     Üretimlerinin yüzde 40’ını ihraç ettiklerini kaydeden Varlık, başta Rusya, Ukrayna, Azerbaycan, Türkmenistan, Kazakistan, Libya, Bulgaristan, Romanya, İsviçre ve Arnavutluk olmak üzere, 5 kıtada 50 ülkeye ihracat gerçekleştirdiklerini belirtti. 
     
Veliahtın sarayına da kurdu      Dubai Veliaht Prensi Şeyh Muhammed Bin Raşid El Maktum’un sarayının mutfak işini de aldıklarını belirten Varlık, "İspanya’daki fuarda sarayın aşçısı ile tanıştık, irtibata geçildi. Sarayın ve aşçının mutfak işlerini yaptık" dedi. Dubai’de son yıllarda sayıları giderek artan yeni 5 yıldızlı otel projelerini de yakından takip ettiklerini söyledi. Varlık ayrıca, Bakü - Ceyhan Petrol Boru Hattı Projesi’nin Bakü’deki 2 bin 500 kişilik şantiyesi, Romanya Parlamentosu, Türkmenistan Devlet Sarayı, Azerbaycan Cumhurbaşkanlığı Konutu ile çeşitli bakanlıkların mutfaklarını yaptıklarını belirtti. 
     



 EKONOMİ 
























</TEXT>
</DOC>
