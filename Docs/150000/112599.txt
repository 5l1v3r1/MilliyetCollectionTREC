<DOC>
<DOCNO> 112599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sonspo06.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Rapid Bükreş maçına hazır 
</HEADLINE>
<TEXT>

     Beşiktaş, Romanya'nın Rapid Bükreş takımıyla yapacağı hazırlık maçının hazırlıklarını, bu sabah gerçekleştirdiği antrenmanla tamamladı. 
     Ümraniye'deki BJK Nevzat Demir Tesisleri'nde teknik direktör Mircea Lucescu yönetiminde Rapid Bükreş maçının son çalışmasını yapan futbolcular, yarın öğleden sonra tesislerde toplanacak ve maç saatini beklemeye başlayacak. 
     Bu arada teknik direktör Lucescu, yarın evlenecek olan Ali Eren'e izin verdi. Ali Eren, Rapid Bükreş maçında forma giymeyecek. 
     Öte yandan göz nezlesi olan ve Fransa'da tedavisini tamamlayan Nouma, yarın İstanbul'a gelecek. 
     Beşiktaş ile Romanya'nın Rapid Bükreş takımı arasındaki hazırlık maçı, yarın BJK İnönü Stadı'nda saat 19.00'da başlayacak ve TRT-1'den naklen yayınlanacak. 
     Diğer yandan Rapid Bükreş, bu akşam İstanbul'a gelecek ve Dedeman Oteli'ne yerleşecek. 
     
     BEŞİKTAŞ'A YABANCI KONUK 
     Beşiktaş'ın Rapid Bükreş ile yapacağı hazırlık maçını, Pakistan Devlet Başkanı Pervez Müşerref de izleyecek. 
     Beşiktaş Kulübü İletişim Komitesi Başkanı Mete Düren, Beşiktaş sevgisiyle tanınan Pervez Müşerref'in de stada geleceğini belirterek, ''Kendisi Rapid Bükreş ile yapacağımız maçı izlemek için BJK İnönü Stadı'ndaki yerini alacak'' dedi. 
     





</TEXT>
</DOC>
