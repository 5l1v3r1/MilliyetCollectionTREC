<DOC>
<DOCNO> 122883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur14.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Irak için herhangi bir taahhüdümüz sözkonusu değil" 
</HEADLINE>
<TEXT>

     Başbakan Abdullah Gül, ''Irak'a müdahale konusunda şu anda herhangi bir taahhüdümüz söz konusu değildir'' dedi. 
     Başbakan Gül, Ulaştırma Bakanlığı'nca düzenlenen '' Bayram Düşü'' projesi kapsamında, Erzincan ve Erzurum'dan İstanbul'a getirilen 11 başarılı öğrenciyle Atatürk Havalimanı VIP Salonu'nda bayramlaştı. 
     Daha sonra gazetecilerin bayramını kutlayan Gül, ''Ankara'da basın mensuplarıyla sürekli konuştuğunu, bu nedenle de söylenecek pek bir şey olmadığını'' bildirdi. 
     ''Ama Türkiye'nin çıkarları neyi gerektiriyorsa bunu muhakkak yapacağız'' diye konuşan Gül, geleceğe umutla bakmak gerektiğini kaydetti. 
     Gül, sözlerini şöyle sürdürdü 
     ''İşbirliği ve büyük bir dayanışma içinde Türkiye'yi ve Türk halkını hak ettiği noktalara getirmek gerekiyor. Şimdi zaman, enerjimizi halkımızın hizmetine harcama vaktidir. Türkiye'yi kalkındırma zamanıdır. Bunun için herkes elinden gelen gayreti gösterecektir. Türk halkını mutlu etmek için ne gerekiyorsa yapacağız.'' Bir gazetecinin ''Ankara'da son günlerde Irak'a müdahale konusunda görüşmeler yapıldığını'' hatırlatarak, ''herhangi bir anlaşmaya varılıp varılmadığını'' sorması üzerine Başbakan Gül, şu karşılığı verdi 
     ''Bu konuda dün Başbakanlık'tan yapılan yazılı açıklama geçerlidir. Orada ne denildiyse doğrudur. Görüşmeler olmuştur. Çeşitli arzular, talepler söz konusu olabilir. Ama yazılı açıklamada denildiği gibi Türkiye açık, demokratik bir ülkedir. Her şey şeffaflık içerisinde gerçekleşecektir. Bu açıdan şu anda herhangi bir taahhüdümüz söz konusu değildir.'' 
     
     ''ESAS MESELE SAVAŞIN OLMAMASIDIR'' 
     Abdullah Gül, ''Basına yansıyan 'Türkiye'nin 25 milyar dolar istediği' yolundaki haberlerin doğru olup olmadığı'' sorusunu ise şöyle yanıtladı 
     ''Şüphesiz birçok detaylar vardır. Onları konuşma durumunda değilim, ama esas mesele savaşın olmamasıdır. Savaş olmasın diye hepimiz gayret ediyoruz. Muhakkak ki bir savaş olursa, komşumuzla olacağı için de Türkiye'yi her bakımdan ilgilendirecektir. Ekonomi, siyaset ve turizmi ilgilendirecektir. Bunlara karşı hükümetin hazırlıklı olması tabii bir şeydir.'' ''Görüşmelerde serbest ticaret anlaşması gündeme geldi mi '' sorusu üzerine de Gül, şöyle konuştu 
     ''Detaylara girmeyeceğim. Ne gerekiyorsa bunları açık açık konuşuyoruz. Bunlar ciddi konulardır, şaka değildir. Türkiye'nin menfaati, çıkarı neyi gerektiriyorsa, bunlar açık açık konuşuluyor. Dışişleri, Genelkurmay Başkanlığı ve diğer ilgili kurumlar, muhakkak ki hazırlıklarını yapmaktadır. Bu açıdan Türkiye, inşallah güneyinde olup bitecek olaylardan da en az zararla çıkma yoluna bakacaktır. Gayretimiz bir savaşın çıkmamasıdır. Bunun için uluslararası hukuka önem veriyoruz.'' 
     
     ''YOLSUZLUKLARLA MÜCADELE GÖREVİMİZ'' 
     Başbakan Abdullah Gül, AK Parti Genel Başkanı Recep Tayyip Erdoğan'ın ''yolsuzluklarla mücadele için bir ekip kurulduğunu söylediğinin'' hatırlatılması üzerine, şunları kaydetti 
     ''Hükümetimizin sunduğu programda, onunla ilgili birçok açıklamalar vardır. Ne yazık ki yolsuzluklar saklanamaz boyutlara ulaşmıştır. Bunlarla mücadele bizim görevimizdir. Eğer Türkiye'de bazı yanlış işler yapılmışsa, muhakkak ki bu yanlış işler ortaya çıkartılır. Bunlar yapılırken, kesinlikle siyaset içine girmeyecektir. Siyaset dışında yargı organı yapacaktır. Siyasetçiler olarak biz, konuyu kesinlikle siyasetin merkezi haline getirmeyeceğiz.'' 
     





</TEXT>
</DOC>
