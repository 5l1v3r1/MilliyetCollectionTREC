<DOC>
<DOCNO> 120084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/siyaset/siy06.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç’tan "türbanlı protokol" savunması 
</HEADLINE>
<TEXT>
"Anormal birşey yok" 
     SALİHA ÇOLAK Ankara 

     TBMM Başkanı Bülent Arınç, eşi Münevver Arınç’ın türbanıyla protokolde yeralmasının "Anormal birşey olmadığını" söyledi. Devlet protokolünün gereğini yerine getirdiğini savunan Arınç, "Cumhurbaşkanı eşiyle yurtdışı gezisine çıkarken, ben de kendilerini eşimle uğurladım. Normal olanı yaptık. Yaptığımız şey tamamen protokol görevimizi yerine getirmekten ibaret. Bu olayda oraya buraya çekecek bir taraf yok. Kimse bunun arkasında özel birşeyler aramasın, özel bir anlam çıkarmasın" diye konuştu. Arınç, emekli Tuğgeneral Ömer Şarlak’ın "Yadırgadım" açıklamasını, "Aslında Meclis Başkanı olmasam söyleyecek çok şey vardı. Ama konuşmayacağım" diyerek yorumlamazken, ailesinin bu konuda susma kararı aldığı, Münevver Arınç’ın, basınla karşılaşmamak için "ev telefonlarına dahi çıkmayacağı" öğrenildi. 
     
     Kamusal alan tartışması 
     Bu arada Arınç’ın türbanlı eşinin, en üst protokol kurallarının uygulandığı salona girmesi "Kamusal alan" tartışması başlattı. Yetkililer, cumhurbaşkanının uğurlandığı salon ve apronun protokol uygulaması nedeniyle kamusal alan olduğunu, bu nedenle türbanla girilmesinin "Tartışılabileceğini" kaydetti. 
     



 SİYASET 






















</TEXT>
</DOC>
