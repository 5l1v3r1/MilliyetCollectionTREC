<DOC>
<DOCNO> 116717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sondun15.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın Kum kentinde 3 kişi idam edildi... 
</HEADLINE>
<TEXT>

     İran'ın başkenti Tahran'ın yaklaşık 120 kilometre güneyindeki kutsal Kum kentinde, 3 kişi asılarak idam edildi. 
     Keyhan gazetesinin haberine göre, silahlı soygun ve cinayetten suçlu bulunan Afgan asıllı 3 kişinin idam cezası, kentin ''72 Şehit Meydanı''nda halk önünde asılarak infaz edildi. 
     İran'da cinayet, silahlı soygun, tecavüz ve uyuşturucu kaçakçılığı suçlarına idam cezası uygulanıyor. 
     Bu arada İran gazetesinin haberine göre, kuzeydoğudaki Horasan eyaletinin başkentti Meşhed'de bir fuhuş çetesinin çökertilirken, çete mensubu 17 kadın ve 21 erkek tutuklandı. 
     Horasan eyaleti Polis Müdürü İskender Momeni, Hint asıllı çete mensuplarının, bir dönem Pakistan ve Afganistan'da fuhuş çetesi yönettikten sonra kaçak olarak İran'a girdiklerini ve erkeklerin Meşhed'de yoksul İranlı kızlarla evlenerek onları Pakistan'a götürdüklerini söyledi. 
     Çete mensuplarının, kızları Pakistan'da fuhuş sektöründe çalıştırdıklarını ve müstehcen film çekiminde kullandığını söyleyen Momeni, bu kişilerin evlerinde yapılan aramada uyuşturucu madde, müstehcen cd ele geçirildiğini belirtti. 
     Momeni, Pakistan'da fuhuşa zorlanan 20 İranlı genç kızı geri getirmeyi başardıklarını ve Pakistan'da fuhuş sektöründe çalışan çok sayıda İranlı kız bulunduğunu, onları da geri getirmeye çalıştıklarını kaydetti. 
     





</TEXT>
</DOC>
