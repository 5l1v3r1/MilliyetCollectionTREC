<DOC>
<DOCNO> 140510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun19.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT "Borsanın düşmesi Türkiye'de siyasi dinamikleri değiştirir" 
</HEADLINE>
<TEXT>

     New York Times gazetesi, Türkiye'de borsanın düşmesinin siyasi dinamikleri değiştireceğini öne sürdü. 
     Gazete, kimliği açıklanmayan bir Beyaz Saray yetkisinin, ''Burası Türkiye. Müzakere hiçbir zaman sona ermez'' sözlerine yer verdi. 
     Pentagon yetkililerinin, Türkiye'deki üslerin kullanılamayacağını varsayan yeni bir plan hazırlığına başladıklarını da yazan gazete, henüz resmi açıklama yapılmamakla birlikte, bu bağlamda 101. hava indirme tümeninin görev yönergesinde önemli değişiklikler olabileceğini belirtti. 
     Pentagon'un önceki planlarının, ağır zırhlı araçlarla donatılmış 4. piyade tümenini Türkiye üzerinden Kuzey Irak'a sokma esasına dayandığını hatırlatan gazete, şimdi 101. hava indirme tümeninin Kuveyt üzerinden 750 km uzaktaki hedeflere ulaşması gerektiğini kaydetti. 
     
     BM'DEN KARAR ÇIKSA DA, ÇIKMASA DA 
     Gazete, yönetim kaynaklarına dayandırdığı haberinde, ''Başkan George Bush'un, BM Güvenlik Konseyi'nden Irak'ın silahsızlandırılamadığını onaylayan ikinci bir karar çıksa da, çıkmasa da, Irak'ın işgaliyle ilgili planların en kısa zamanda uygulamaya koyulacağını'' savundu. 
     Ancak bunun için, askeri malzemenin Türkiye'den Kuveyt'e naklinin beklenmesi gerektiğini kaydeden gazete, ''sürecin bir haftadan fazla zamana ihtiyaç gösterdiğine'' işaret etti. 
     





</TEXT>
</DOC>
