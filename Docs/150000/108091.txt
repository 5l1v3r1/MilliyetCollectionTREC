<DOC>
<DOCNO> 108091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/soneko16.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM'in ikinci toplantısının konukları Baykal ve Derviş... 
</HEADLINE>
<TEXT>

     Türkiye İhracatçılar Meclisi'nin TİM , ''İhracatçılar Soruyor, Liderler Cevaplıyor'' başlıklı dizi toplantılarının ikincisi, CHP Genel Başkanı Deniz Baykal ve eski Devlet Bakanı Kemal Derviş'in katılımıyla 20 Eylül Cuma günü yapılacak. 
     Yaklaşan seçimler nedeniyle siyasi parti liderlerinin üretim ve ihracata yönelik proje, program ve politikalarını sektör temsilcileri ile paylaşmasını öngören toplantı çerçevesinde, Deniz Baykal ve ekonomi-dış ticaret kurmayları TİM'in konuğu olacak. 
     İstanbul'daki Dış Ticaret Kompleksi'nde yapılacak toplantı, TİM'i oluşturan İhracatçı Birlikleri'nin üyeleri, davetli işadamı ve akademisyenler tarafından izlenecek. 
     Basına açık yapılacak toplantının ilk bölümünde, konuk siyasi parti lideri üretim ve ihracatla ilgili proje, program ve politikalarını sektör temsilcilerine aktaracak. Daha sonra 2 bölüm olarak gerçekleştirilecek soru-cevap aşamasına geçilecek. 
     27 Eylül'de tamamlanacak ''İhracatçılar Soruyor, Liderler Cevaplıyor'' başlıklı dizi toplantılarının ilkine, YTP Genel Başkanı İsmail Cem konuk olmuştu. 
     





</TEXT>
</DOC>
