<DOC>
<DOCNO> 127644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur17.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzle suçlanan göz doktoru için 24.5 yıl hapis cezası isteniyor 
</HEADLINE>
<TEXT>

     İstanbul'da görmek için geldiği sevgilisinin evli olduğunu öğrenince Mersin'e dönmek isteyen genç kıza bıçak tehdidiyle tecavüz ettiği öne sürülen göz doktoru Yusuf Karataş hakkında, 24.5 yıla kadar ağır hapis cezası istemiyle dava açıldı. 
     İstanbul Cumhuriyet Savcısı Metin Küçükerden tarafından hazırlanan iddianamede, kendi aralarında nişanlandıkları Erhan adlı kişiyi görmek amacıyla İstanbul'a gelen 21 yaşındaki E.Y'nin, burada sevgilisinin evli olduğunu öğrenince Mersin'deki evine dönmek üzere Esenler'deki otogara gittiği belirtildi. 
     Burada morali bozuk bir şekilde dolaşan E.Y'nin, yanına yaklaşan göz doktoru Yusuf Karataş tarafından yardım edeceği bahanesiyle Fatih'te psikiyatrist arkadaşı Sinan Kurtaran'la kaldığı bekar evine götürüldüğü belirtilen iddianamede, Karataş'ın eve geldikten sonra 3 gün alıkoyduğu E.Y'ye zehirli iğne ve bıçak tehdidiyle tecavüz ettiği anlatıldı. 
     Alıkoyma ve tecavüz olayında Kurtaran'ın da Karataş'a yardımcı olduğu öne sürülen iddianamede, E.Y'nin, bir kalemle kağıda yazdığı ve pencereden sokağa attığı yardım isteme notunu bulan vatandaşın durumu haber vermesiyle gelen polislerce kurtarıldığı bildirildi. 
     İddianamede, 1 Eylül 2002 tarihinde bu suçtan dolayı tutuklanarak cezaevine konulan sanıklardan Karataş'ın, ''Cebir, şiddet ve tehditle birkaç defa zorla ırza geçmek'', ''Şehvet hissi ile zorla alıkoyma'' suçlarından 17.5 ile 24.5 yıl, Sinan Kurtaran'ın da, ''Suça, işlenmesini kolaylaştırmak suretiyle iştirak''ten dolayı 4.5 ile 8.5 yıl arasında ağır hapis cezası verilmesi istendi. 
     Sanıkların yargılanmasına, önümüzdeki günlerde İstanbul 4. Ağır Ceza Mahkemesi'nde başlanacak. 
     





</TEXT>
</DOC>
