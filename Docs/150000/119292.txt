<DOC>
<DOCNO> 119292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/dunya/dun02.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami Cihad’dan kanlı pusu 15 ölü 
</HEADLINE>
<TEXT>

Filistin örgütlerinin son aylarda düzenlediği en kanlı saldırıda, El Halil’de duadan dönen Yahudi yerleşimcilere kurşun yağdı 
     DIŞ HABERLER SERVİSİ 

     Filistin’in Batı Şeria bölgesindeki El Halil kentinde önceki gece Yahudi yerleşimcilere pusu kuran İslami Cihad militanları, biri albay toplam 12 kişiyi öldürdü, 15 kişiyi yaraladı. 
     120 bin Filistinli tarafından çevrelenmiş 600 Ortodoks Yahudi’nin İsrail ordusunun sıkı koruması altında yaşadığı bir yer olan El Halil’in Kiryat Arba semtinde meydana gelen olayda, İslami Cihad militanları, dua etmekten dönen sivil bir gruba makineli tüfek ve el bombalarıyla saldırdı. Hemen yakındaki İsrail askerlerinin de müdahale etmesiyle büyüyerek 1.5 saat süren çatışmada, Albay Dror Weinberg dahil 9’u güvenlik görevlisi, üçü sivil 12 İsrailli ile 3 İslami Cihad militanı öldü, 15 kişi ise yaralandı. 
     Görgü tanıkları İslami Cihad militanlarının iyi hazırlandıklarını ve kurdukları pusuyla İsrail askerlerini yerlerinden kıpırdatmadıklarını belirttiler. Bir tanık, "Her yerden, her açıdan kurşun yağdı. Sağdan, soldan tepemizden. Yaralılar uzun süre toplanamadı" dedi. Saldırının sorumluluğunu üstlenen radikal dinci İslami Cihad, İsrail askerlerince birkaç gün önce öldürülen örgütün Batı Şeria komutanı İyad Sawalha’nın intikamını aldıklarını bildirdi. 
     
     İsrail füzeyle karşılık verdi 
     Saldırı ardından misilleme yapan İsrail helikopterleri, dün Gazze’de bir Filistin metal atölyesini füzelerle vurdu. Atölyeden yükselen dumanların Gazze kentinden görüldüğü bildirildi. Geceleyin de İsrail askerleri, El Halil’e girdi. İsrail, Filistinlilerle her türlü görüşmeye "kapıyı kapattığını" açıkladı. 
     



 DÜNYA 











</TEXT>
</DOC>
