<DOC>
<DOCNO> 143635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun47.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters'e göre Türkiye, ABD'ye askeri destek için kapıyı örtmüyor 
</HEADLINE>
<TEXT>

     Reuters ajansına göre Türkiye, ABD güçleri için hava koridoru sağlanmasından daha fazla bir askeri destek için kapıyı kapatmıyor. 
     Başbakan Yardımcısı ve Dışişleri Bakanı Abdullah Gül, Reuters'e verdiği demeçte, ''Washington, Türkiye'de asker konuşlandırmayı yeniden talep ederse, Türkiye'nin tutumunun ne olacağı'' sorusunu yanıtlarken, böyle bir isteğe karşı çıkılacağı mesajı vermedi. Ajans, bu tutumu, ''kapının kapatılmadığı'' şeklinde yorumladı. 
     Gül, ''Washington'un ileri bir tarihte yeniden Türkiye'de asker konuşlandırmayı talep etmesi halinde, Ankara'nın mali yardımı gündeme getirip getirmeyeceği'' sorusunu yanıtlarken, ''Eğer bu tür konular masaya gelirse, elbette ekonomik konular da farklı biçimlerde yeniden gündeme gelir'' dedi. Gül, ABD ile görüşmelerin sürdüğünü, ilerleyen günlerde bu konular ile ilgili tartışmaların devam edeceğini kaydetti. 
     Öte yandan Beyaz Saray Sözcüsü Ari Fleischer de Washington'da bugün yaptığı açıklamada, savaşın Türkiye ekonomisini olumsuz etkilemesi halinde ABD'nin yardım etmesi olasılığını dışlamadıklarını söyledi. 
     





</TEXT>
</DOC>
