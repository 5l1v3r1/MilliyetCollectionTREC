<DOC>
<DOCNO> 142291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sontur07.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun limanına girmek isteyen gruba uyarı ateşi açıldı 
</HEADLINE>
<TEXT>

p    Hatay'ın İskenderun Limanı giriş kapısında eylem yapan, pankart asıp içeri girmek isteyen bir gruba güvenlik güçleri müdahale etti. Grubun eylemlerini sürdürmek istenmesi üzerine havaya ateş açıldı. 
     Limanın B kapısı önünde toplanan, TKP Genel Merkezi, Adana, Mersin ve Hatay teşkilatlarından oldukları belirtilen bir grup, ellerinde ''Savaşa Hayır'' yazılı pankart ve parti bayraklarıyla slogan attı. 
     Liman giriş kapısına dayanan grup, bariyerleri zorlayınca güvenlik güçleri olaya müdahale etti. Grubun pankart asmaya çalışması ve barikatı aşarak ABD araçlarına kırmızı boya sürmek amacıyla eylemlerini sürdürmesi üzerine güvenlik güçlerince havaya birkaç el uyarı ateşi açıldı. Daha sonra, güvenlik koridoruna alınan grup, liman önündeki yolun karşı bölümüne geçirildi. Bu arada, güvenlik güçlerine direnen birkaç kişinin gözaltına alındığı bildirildi. 
     Olay yerine gelen İskenderun Emniyet Müdürü Salih Gökalp, güvenlik güçlerinin eylemcilere yönelik müdahalesini yerinde yönetti ve eylemcileri dağılmaları konusunda ikna etmeye çalıştı. 
     Merkez Komite Üyesi olduğu bildirilen Alper Dizdar, yaptığı kısa açıklamada, Türkiye'nin ABD askerlerinin işgali altında olduğunu öne sürerek, savaşa karşı olduklarını ve eylemi bu amaçla yaptıklarını söyledi. 
     Öte yandan, olayların meydana geldiği sırada, SDP Genel Başkanı Akın Birdal ve beraberindekiler de C Kapısı önünde basın açıklaması yapıyorlardı. 
     
</TEXT>
</DOC>
