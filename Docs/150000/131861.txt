<DOC>
<DOCNO> 131861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sontur11.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikalar 1475 sayılı İş Yasası üzerinde çalışıyorlar... 
</HEADLINE>
<TEXT>

     Hükümet-işçi ve işveren zirvesinde alınan karar uyarınca, 1475 sayılı İş Yasası'nda yapılacak değişikliğe ilişkin Türk-İş, Hak-İş ve DİSK uzmanları çalışmalarını sürdürüyor. 
     Alınan bilgiye göre, her 3 konfederasyondan 9 uzmanın katıldığı çalışmalarda 1475 sayılı İş Yasası'nda yapılacak değişikliğe ilişkin 3 konfederasyon tarafından ortak bir görüş oluşturulmaya çalışılıyor. 
     Türk-İş, Hak-İş ve DİSK, 9 öğretim üyesinden oluşan ''Bilim Kurulu'' tarafından daha önce hazırlanan İş Yasası taslağında yer alan kıdem tazminatı süresinin 30 günden 15 güne indirilmesi seçeneğine kesinlikle karşı çıkarken, Kıdem Tazminatı Fonu oluşturulması seçeneğini ise belli koşullarda değerlendiriyor. Konfederasyonların Kıdem Tazminatı Fonu kurulması hakkındaki son görüşünün Türk-iş, Hak-İş ve DİSK Genel Başkanlarının biraraya geleceği toplantıda netleşebileceği kaydedildi. 
     Türkiye İşveren Sendikaları Konfederasyonu TİSK ise 1475 sayılı iş yasasında yapılacak değişiklikte 9 öğretim üyesinden oluşan ''Bilim Kurulu'' tarafından daha önce hazırlanan yasa taslağının esas alınmasını istiyor. 
     
     HAK-İŞ FONA SICAK BAKIYOR 
     Hak-İş Genel Başkanı Salim Uslu, kıdem tazminatının kimi işverenler tarafından işçilere karşı bir sopa olarak kullanılmasına karşı olduklarını belirterek, işçilerin ''kıdem tazminatını alacağız'' diye kötü çalışma koşullarına razı olduklarını söyledi. 
     Uslu, bu kötü çalışma koşullarının ortadan kalkması için ve istihdamın yüzde 85'ini karşılayan küçük ve orta boy işletmeleri dikkate alarak Kıdem Tazminatı Fonu kurulması düşüncesine sıcak baktıklarını bildirdi. Uslu, fondan yararlanma koşullarının olabildiğince esnek olmasını savunduklarını belirterek, oluşturulacak fonun güvencesinin de çok önemli olduğunu ve burada biriken paranın ''çar-çur'' edilmesini önleyecek düzenlemeler gerektiğini kaydetti. 
     Salim Uslu, ''Bilim Kurulu'' tarafından daha önce hazırlanan yasa taslağında işçilerin Kıdem Tazminatı Fonu'ndan yararlanma konusunda ağırlaştırılmış koşulların yer aldığını, bu nedenle buna karşı çıktıklarını da bildirdi. 
     
     İŞÇİ VE İŞVEREN BAŞKANLARI, 27 OCAK'TA BİRARAYA GELECEK 
     Geçen hafta içinde Çalışma ve Sosyal Güvenlik Bakanlığı'nda 1475 sayılı İş Yasası'nda yapılacak değişikliğe ilişkin gerçekleştirilen toplantıda alınan karara göre de, işçi ve işveren sendikaları konfederasyonlarının Genel Başkanlarının 27 Ocak'ta bakanlıkta biraraya gelerek, yasa değişikliğine ilişkin yürütülen çalışmaları değerlendirmeleri bekleniyor. 
     İşçi ve işveren konfederasyonları arasında 15 Şubat tarihine kadar bu konuda bir uzlaşma sağlanamaması halinde, Çalışma ve Sosyal Güvenlik Bakanlığı'nca 1475 sayılı yasaya ilişkin hazırlanacak yasa değişikliği taslağı Başbakanlığa gönderilecek. 
     
     2821 VE 2822'DE DEĞİŞİKLİK 
     Bu arada, 2821 sayılı sendikalar yasası ile 2822 sayılı toplu iş sözleşmesi grev ve lokavt yasalarında yapılacak değişiklikler için de ayrı bir çalışma yürütülüyor. 
     Bu konuda Çalışma ve Sosyal Güvenlik Bakanlığı'nda ilgili sosyal tarafların katılımı ile gerçekleştirilen ilk toplantıda, 3 öğretim üyesinin yer aldığı ''Bilim Kurulu''nun oluşturulması kararlaştırılmıştı. 
     Bilim Kurulu'nda Türk-İş, Hak-İş ve DİSK'i temsilen 1, TİSK'i temsilen 1 ve Çalışma ve Sosyal Güvenlik Bakanlığı'nı temsilen 1 öğretim üyesi yer alacak. Oluşturulacak Bilim Kurulu, 2821 ve 2822 sayılı yasalarda yapılacak değişikliğe ilişkin çalışmalara kısa sürede başlayacak. 
     





</TEXT>
</DOC>
