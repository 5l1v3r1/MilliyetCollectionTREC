<DOC>
<DOCNO> 114072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/soneko08.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan AIDS ile mücadeleye 1 milyar dolar... 
</HEADLINE>
<TEXT>

     Dünya Bankası Sahraaltı Afrika'nın geleceğini tehdit eden bir toplumsal ve ekonomik felaket haline gelen AIDS hastalığıyla mücadele için 1 milyar dolar sağlamaya söz verdi. 
     Dünya Bankası'nın Afrika'dan sorumlu Başkan Yardımcısı Callisto Madevo, bankanın AIDS ile mücadele için sağladığı kaynağı artırma kararı aldığını ve sağlanacak bu 1 milyar dolarlık kaynağın büyük kısmının karşılıksız bağışlar şeklinde verileceğini söyledi. 
     Afrika ülkeleri, Dünya Bankası'nın AIDS ile mücadele için sağladığı kaynakların kredi biçiminde olmasından şikayetçiydi. 
     AIDS'ten en kötü etkilenen ülkelerin aynı zamanda borç ödeme gücü zayıf en yoksul ülkeler olması, kredi biçiminde sağlanan kaynaklardan yararlanmayı engelliyordu. 
     AIDS'in ilk tespit edildiği 1980'li yıllardan bu yana büyük çoğunluğu Afrika kıtasında olmak üzere 20 milyon kişinin ölümüne yol açtığı tahmin ediliyor. Hastalığa yol açan HIV virüsünü bulaştığı insan sayısının ise yine çoğunluğu Afrika'da olmak üzere 40 milyon kişiye ulaştığı sanılıyor. 
     Batı ülkelerinde daha çok eşcinseller, uyuşturucu kullanıcıları, bohem sanat ve sosyete çevreleri gibi ''marjinal'' grupları vuran hastalığın Afrika'da toplumun belkemiğini oluşturan eğitimli ve nitelikli işgücünü etkilemesi ise AIDS'in tahribatını daha da artırıyor. 
     Yetişmiş insan gücünün AIDS'ten kırılmasıyla Afrika kıtasının ekonomik durumu daha da kötüye gidiyor. 
     





</TEXT>
</DOC>
