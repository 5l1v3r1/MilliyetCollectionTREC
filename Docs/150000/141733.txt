<DOC>
<DOCNO> 141733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/siyaset/siy06.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’nin de atması gereken adımlar var’ 
</HEADLINE>
<TEXT>

     ANKARA Milliyet 

     AKP Genel Başkanı Recep Tayyip Erdoğan, yeni tezkerenin gelişiyle ilgili olarak, "ABD’nin atması gereken adımlar var. Bunları atmadığı sürece, havayı yumşatmamız mümkün değil" dedi. 
     CNN Türk’te Taha Akyol’un sorularını yanıtlayan Erdoğan, ABD’nin tezkere konusunda çok aceleci davrandığını söyledi. ABD basınında çıkan Türkiye’ye yönelik yayınların, muhalefet oluşmasına neden olduğunu söyleyen Erdoğan, "Tezkere gündemdeki yerini koruyor. Tarih konusunda ise geçen cumartesi olan oylama havasının dağılması lazım. Bana göre bir dağılma da var. Çünkü bazı arkadaşlarımızdan yazılı mektuplar geldi, tezkereye şimdi kabul oyu vereceklerini söylüyorlar" diye konuştu. 
     
     DEĞERLENDİRME SÜRECİ 
     Yeni tezkerenin gelişiyle ilgili bir zaman ifade etmenin çok zor olduğunu belirten Erdoğan, "Bir defa 17 Mart’ta BM toplantısı var. Hükümetin kuruluş süreci var. Bunları değerlendirdikten sonra karar almak bize düşer. Ancak, ABD’nin de atması gereken adımlar var. Bunları atmadığı müddetçe bu havayı yumşatmamız mümkün değil" dedi. 
     



 SİYASET 
















</TEXT>
</DOC>
