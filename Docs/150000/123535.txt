<DOC>
<DOCNO> 123535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko17.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rakipler borsada berabere... 
</HEADLINE>
<TEXT>

     Galatasaray ve Beşiktaş hisseleri, düşüş ağırlıklı seyir izleyen Borsa'da ilk seansı berabere tamamladı. 
     Dün ezeli rekabette 306. kez karşılaşan Galatasaray ve Beşiktaş'ın İMKB'de işlem gören hisseleri, AB'ye üyelik müzakerelerinin başlama tarihinin 2005 yılına kalma olasılığı ile satıcılı seyreden ilk seansda önceki kapanış seviyelerini korumayı başardı. 
     Galatasaray Sportif Sınai ve Ticari Yatırımlar A.Ş. hisseleri önceki kapanış değeri 32 bin, Beşiktaş Futbol Yatırımları Sanayi ve Ticaret A.Ş. hisseleri de 19 bin 250 liradan seansı noktaladı. 
     Her iki hisse de, 12,577 puana kadar gerileyen Borsa'da, seansın ilk yarısı sonunda artış kaydeden 12 hisse senedi arasında bulunuyordu. 
     Seansın ikinci yarısının başlarında önceki kapanış fiyatlarına geri gelen her iki hissenin fiyatı, daha sonra neredeyse hareketsiz denilebilecek kadar sakin bir seyir gösterdi. Borsa'da seans sonunda artıda kalan hisse sayısı da 9'a indi. 
     Seans içinde Galatasaray hisseleri en düşük 31 bin 500 lirayı, en yüksek 32 bin 500 lirayı gördü. Beşiktaş hisselerinin seans içindeki en düşük fiyatı 19 bin 250 lira, en yüksek fiyatı da 20 bin lira oldu. 
     Derbi maçı kazanarak tekrar liderliğe yükselen Beşiktaş Kulübü Başkanı Serdar Bilgili'nin hissedarı olduğu Arsan Tekstil ise seansı yüzde 4.94 kayıpla kapadı. Arsan Tekstil hisseleri, 8.100 liradan 7.700 liraya düştü. 
     





</TEXT>
</DOC>
