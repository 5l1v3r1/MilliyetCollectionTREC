<DOC>
<DOCNO> 147057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo05.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Basını Türkiye, İngilizleri altetmeye geliyor... 
</HEADLINE>
<TEXT>

     İngiltere'de yayınlanan uluslararası futbol dergisi World Soccer, Türk Milli Futbol Takımı'nın son yıllarda gösterdiği başarılı grafiği nisan sayısına kapak yaptı. 
     World Soccer, İngiltere-Türkiye milli maçı öncesinde yayımlanan son sayısında, kapakta İngiltere'ye, ''Türkler sizi altetmeye geliyor'' uyarısında bulundu ve iç sayfalarda da bu maç için ''misyon intikam'' başlığını kullandı. 
     Geçmişte Türk Milli Takımı'nın İngiltere ziyaretlerine ilişkin haberlerin İngiliz basınında ''hindi dolması'' başlıklarıyla kullanıldığını hatırlatan Soccer dergisi, ancak Avrupa Şampiyonası'nda grubunda lider olan ve Dünya Kupası'nda da yarı finale dek ilerleyen Türk Milli Takımı'nın bugün yapacağı maç için İngiliz gazetelerinin yeni başlıklar bulması gerekeceğini söyledi ve futbol basınına ''sözcük haznenizi geliştirin'' tavsiyesinde bulundu. 
     Türkiye'nin hiçbir zaman İngiltere'yi yenemediğini ve 2 kez de İngiltere karşısından hezimetle ayrıldığını hatırlatan dergi, Milli Takımlar Teknik Direktörü Şenol Güneş'in bu kez farklı bir sonuç beklediklerine dair sözlerine yer verdi. 
     Türkiye'nin, Dünya Kupası'ndan bu yana yapılan hiçbir maçı yitirmediğini de yazan Dergi, ''Şenol Güneş önderliğindeki Türk Milli Takımı'nın bu kez tarihi bir intikam alması işten bile değil'' değerlendirmesinde bulundu. 
     World Soccer'a konuşan ünlü futbolcular İlhan Mansız ve Tugay Kerimoğlu da her iki takıma da yüzde 50'şer şans tanıyarak ihtiyatlı bir noktada kalmayı tercih ettiler. Emre Aşık ise, İngiltere'nin yenilmez olmadığını, bu maçta Türkiye'nin yüksek bir şansa sahip bulunduğunu bildirdi. 
     Şenol Güneş ise, Türk futbolunun geldiği noktayı anlatırken, bu gelişmelerin bir anda kaydedilmediğini, sayısız hatalar yapılarak doğrunun bulunduğunu anlattı. 8-0'lık skorları unutmayacaklarını belirten Güneş, Türk futbolundaki büyük değişimin 1980'lerde başladığını, teknolojik gelişmelerle birlikte dünyada olup bitenlerin de daha yakından izlenebilmesiyle bu noktaya gelindiğini kaydetti. 
     Dergi, Jupp Derwall ve Sepp Piontek'in bu gelişime katkılarının altını çizerken, onların başlattığı yükselme eğiliminin Fatih Terim ve Mustafa Denizli ile sürdüğünü anlattı. 
     Türk Milli Takımı'nda form tutma ve takım futbolu oynama anlayışının geliştirilmesinden sonra çok daha güvenli bir noktaya ulaşıldığını belirten dergi, Güneş'in, ''İngiltere'nin uzun boylu golcülerini, Brezilya'nın teknik üstünlüklerini ve Almanya'nın disiplinini sevdik. Bunları barındıran bir sentez üreterek kendi tarzımızı yarattık'' dediğine işaret etti. 
     Bu arada World Soccer Türkiye'nin ünlü 2 futbolcusu İlhan Mansız ile Emre Belezoğlu'na da 2'şer sayfa ayırdı. İlhan Mansız'ın Dünya Kupası maçında Senegal'e karşı attığı altın golü hatırlatan dergi, ünlü futbolcunun bu golle Türkiye ve Japonya'da adeta bir ''süpe rstar'' durumuna geldiğini yazdı. 
     İlhan Mansız da Türkiye'deki ilk günlerinde zorluklar çektiğini, hatta futbola 6 ay kadar ara verdiğini anlatırken, ''Ancak yaptığımın yanlış olduğunu anladım. Çocukluğumdan beri futbolcu olmak istiyordum ve futbolu bırakmak istemedim'' dedi. Dergi, İlhan Mansız'ın çok büyük başarılara imza atmakta olduğunu belirtirken, ''Bu çocuğun yıldızı parlamaya devam edecek'' dedi. 
     Emre Belözoğlu'nu da öven dergi, bu futbolcudan da ''geleceğin yıldızı'' diye sözetti. Söz konusu futbolcuyu FC Inter'in bu yılki ''en büyük keşfi'' ve ''en değerli yeni oyuncusu'' olarak adlandıran dergi, genç sporcunun Türk futbolunun 1990'lı yıllarda gösterdiği mucize başarının göstergesi durumuna geldiğini bildirdi. 
     





</TEXT>
</DOC>
