<DOC>
<DOCNO> 118853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/soneko17.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gün ortası piyasalar... 
</HEADLINE>
<TEXT>

     Irak'ın BM'nin silahsızlanma kararını kabul ederek, kapılarını denetime açmasıyla ortadan kalkan savaş senaryoları, bu belirsizlikle hareket eden piyasalardaki baskıyı ortadan kaldırdı. AKP Genel Başkanı Recep Tayyip Erdoğan'ın da İtalya temaslarının olumlu geçmesi, piyasalardaki olumlu havayı körükledi. Borsa günün ilk yarısını, dünkü kapanışa göre 988.69 puan artarak 13,405.82 puanda tamamladı. Hisse senetleri ortalama yüzde 7.96 prim yaptı. 
     Seansta dünkü kapanış seviyesinin altına hiç inmeyen endeks, en yüksek değer olarak 13,464.53 puana ulaştı. 
     Güne 335.05 puan artışla 12,752.18 puan seviyesinden başlayan borsada seansın ilk yarısı 1,006.93 puan artışla 13,424.06 puandan geçildi. Seansın ikinci yarısında daha sakin bir seyir izleyen endeks 13,405.82 puandan kapandı. 
     Seans kapanışında mali endeks 1,342.47 puan artışla 17,400.83 puana, sanayi endeksi 890.54 puan artışla 12,382.39 puana ve hizmetler endeksi 558.25 puan artışla 8,213.63 puana yükseldi. 
     Böylece önceki kapanışa göre mali grup hisseler ortalama yüzde 8.36, sanayi grubu hisseler ortalama yüzde 7.75 ve hizmetler grubu hisseler ortalama yüzde 7.29 oranında değer kazandı. 
     İşlem gören toplam 281 hisse senedinden 274'ü değer kazanırken, sadece 3 hisse senedi değer yitirdi. 4 hissenin fiyatında ise değişiklik olmadı. 
     Seansta, 931 trilyon 878 milyar 279 milyon liralık işlem hacmi oluştu. 
     İş Bankası C , Turkcell, Tüpraş, Sabancı Holding ve Akbank en yoğun işlem gören hisseler oldu. 
     Borsa uzmanları, Irak'ın BM kararıyla ilgili açıklamasına bağlı olarak özellikle mali sektör hisselerine gelen alımların endeksi 13,300 seviyelerine taşıdığına işaret ederek, bu seviyenin geçilmesiyle birlikte hedefin 14,100-14,200 aralığı olacağını, iç siyaset, Kıbrıs ve AB konularının da piyasanın takibi altında olduğunu ifade ediyorlar. 
     Döviz piyasasında ise dolar 1 milyon 622 bin liraya gerilerken, bono faizlerinde de düşüş oldu. 

     
</TEXT>
</DOC>
