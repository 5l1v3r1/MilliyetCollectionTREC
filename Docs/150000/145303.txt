<DOC>
<DOCNO> 145303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/soneko26.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, vergi barışı için başvurdu... 
</HEADLINE>
<TEXT>

     Turkcell İletişim Hizmetleri A.Ş., Nisan 1998-Kasım 2001 tarihleri arasındaki döneme ilişkin ödenmesi istenen Hazine paylarının Katma Değer Vergisi tutarları konusunda Vergi Barışı Kanunu'ndan yararlanmak için başvurdu. 
     Turkcell'den Borsa'ya gönderilen açıklamaya göre, vergi dairesi tarafından geçen yıl Turkcell'e, Maliye Bakanlığı Hesap Uzmanları Kurulu raporunda şirketin brüt gelir üzerinden aylık olarak hesaplayıp ödediği yüzde 15 oranındaki Hazine paylarının da KDV'ye tabi olduğu ve şirketin 1998'den itibaren ödediği Hazine payları için sorumlu sıfatıyla KDV ödemesi gerektiği bildirildi. 
     Şirketin henüz dava aşamasına gelmemiş konuyla ilgili olarak uzlaşma talebinde bulunduğu belirtilen açıklamada, ayrıca henüz dava aşamasına gelmemiş olmasına rağmen şirketin 31 Aralık 2002 tarihli mali tablolarında toplam 154.5 trilyon lira tutarında hesaplanan KDV aslı, ödenmesi durumunda indirim konusu yapılabileceğinden ilgili bilanço hesaplarında gösterilen 3.4 trilyon lira tutarındaki gecikme faizi ve vergi cezası için de mali tablolarda karşılık ayrıldığı bildirildi. 
     Açıklamada, ''Bahsi geçen konuya istinaden Nisan 1998-Kasım 2001 tarihleri arasındaki döneme ilişkin tutarlarla ilgili olarak 4811 sayılı Vergi Barışı Kanunu kapsamında müracaat edilmiş olduğundan, şirketimizin bu işlemden dolayı geçmiş dönemlerdeki gelir tablosu hesaplarında göstermiş olduğu vergi ziyaı cezası ile ilgili döneme ait tahakkuk eden faiz tutarlarına karşılık gelen 331 trilyon lira, birinci çeyrek 2003 mali tablolarından geri çekilecektir'' denildi. 
     




</TEXT>
</DOC>
