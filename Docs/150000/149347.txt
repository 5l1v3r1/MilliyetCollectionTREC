<DOC>
<DOCNO> 149347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko02.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeytinyağı rekor kırdı, yeni rekorlar bekleniyor... 
</HEADLINE>
<TEXT>

     Borsalarda, yılbaşından Nisan'ın ilk haftasına kadar sadece yüzde 10 olarak gerçekleşen zeytinyağındaki fiyat artışı, bu hafta yüzde 15,7 oldu. Zeytinyağının fiyatı, yılbaşına göre de yüzde 28 arttı. 
     Bursa Ticaret Borsa'sında BTB işlem gören zeytinyağının fiyatında bu hafta yaşanan değişiklikler dikkati çekti. Geçen hafta litresi 4 milyon 750 bin liradan işlem gören, bu haftaya da aynı rakamla başlayan zeytinyağının fiyatı, hafta boyunca sürekli arttı. Son işlem gününde litresi 5 milyon 500 bin liraya kadar yükselen zeytinyağının fiyatındaki artış, 5 gün içinde yüzde 15,7'ye ulaşmış oldu. 
     Yılbaşında 4 milyon 250 bin lira olan zeytinyağındaki bu yılki fiyat artışı yüzde 28 olarak gerçekleşti. 
     TARİŞ Zeytin ve Zeytinyağı Birliği Yönetim Kurulu Başkanı Cahit Çetin, fiyat artışının sürpriz değil, beklenen ve önceden tahmin edilen bir gelişme olduğunu söyledi. 
     Fiyatın oluşmasında arz-talep dengesi içerisinde, rekolte miktarı ile doğal koşulların etkili olduğunu anlatan Çetin, şöyle konuştu 
     ''Fiyatların artacağını baştan beri söylüyorduk. Bunun birinci nedeni, bu yıl 185 bin ton olarak tahmin edilen rekoltenin 150 bin ton civarında gerçekleştiği görülüyor. Rekoltede ciddi bir tahmin yanılgısı var. Bunda da doğal koşullar etkili oldu. Yağışlı kötü hava koşulları ve zeytin sineği zarara yol açtı. Üretici de ekonomik gücü yüksek olmadığı için ürününe yeterince bakamadı. Ağaç üzerinde çürümelere, ciddi kalite kaybına neden oldu.'' 
     
     ''DÜNYADA DA CİDDİ ZEYTİNYAĞI AÇIĞI VAR'' 

     Çetin, gelecek yılın zeytin ve zeytinyağı üretiminde ''yok yılı'' olacağına da dikkati çekerek, bu durumda gözönüne alındığında fiyatlardaki artışın normal olduğunu ifade etti. 
     Dünya pazarında da ciddi açık bulunduğuna dikkati çeken Çetin, ''Dünya piyasalarında 400-450 bin ton açık var. Fiyatların yaz aylarında daha da artması bekleniyor. Ancak bu Türkiye'deki tüketici fiyatlarına çok fazla yansımayacaktır. Daha çok ihracat için geçerli olacaktır'' dedi. 
     Çetin, zeytinyağının, üretim koşulları ve nitelikleri bakımından diğer yağlardan pahalı olmasının normal olduğunu, ancak bunun ürünü ''ulaşılamaz'' kılacak seviyeye gelmemesi gerektiğini ifade etti. 
     Hem üreticinin geçimini sağlayabilmesi hem de tüketicinin ürüne ulaşabilmesi için destekleme primi uygulamasının önem taşıdığını, ancak Türkiye'de bunun iyi anlaşılmadığını belirten Çetin, şöyle konuştu 
     ''Prim hiçbir zaman sadaka değildir. Üretimi teşvik eder, sektörü kayıt altına alır, sektöre dinamizm katar. İhracatta rekabet şansı tanır. Tüketiciye kolay ulaşım şansı sağlar. Verilen prim ayrıca, kaynağını kendi içinden çıkarır. Devlete hiçbir zaman yük oluşturmaz. Ancak, bizdeki gibi özendirici olmaktan uzak olursa, hiçbir işe yaramaz.'' 
     





</TEXT>
</DOC>
