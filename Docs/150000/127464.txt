<DOC>
<DOCNO> 127464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur03.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yılbaşı gecesi otobüsler sabaha kadar çalışacak 
</HEADLINE>
<TEXT>

     İstanbul Büyükşehir Belediyesi, İstanbullular'ın yılbaşını huzurlu ve rahat geçirebilmesi için bir dizi önlem aldı. 
     Belediyeden yapılan yazılı açıklamaya göre, İETT, yılbaşı gecesi 23.00-05.00 saatleri arasında otobüs seferleri gerçekleştirecek. 
     İstanbullular, İETT ile ilgili şikayetlerini ''212 245 07 20-251 21 80-243 35 24'' numaralı telefonlara iletebilecek. 
     İtfaiye Müdürlüğü ekipleri, aralıksız görevlerini sürdürürken, görevli sayısı normal güne göre 2 kat artırılacak. 
     Zabıta Müdürlüğü ekipleri, şikayetleri ilgililere ulaştırırken Beyoğlu, İstanbul ve Anadolu yakalarında minibüs, taksi ve dolmuşları da denetleyecek. 
     Aynı zamanda 5 ekip oluşturularak, yılbaşı gecesi saat 20.00'den itibaren yeme, içme, konaklama ve eğlence yerleri kontrol edilecek, diğer belediye ekipleriyle koordineli olarak denetimler yapılacak. 
     Vatandaşlar, bu konudaki şikayetlerini ''212 522 87 74'' numaralı telefona iletebilecek. 
     Hava şartlarının kötü olması durumunda, Yol Bakım Müdürlüğü ekipleri de görev başında olacak. 
     Acil Yardım ve Can Kurtarma Müdürlüğü, bireysel ve toplumsal acil hastalık, kaza, tabii afetler, yangın, göçük ve yaralanmalarda hayati önem taşıyan hastalık durumlarında mümkün olan en kısa sürede ilk tıbbi yardımı yapmak üzere hazır bekleyecek. 
     Sağlık Komuta Merkezi'nde ve tüm acil yardım istasyonlarında yeterli sayıda sağlık ekibi ve ambulansı göreve hazır olacak. 
     
     İDO, SEFER SAYISINI ARTIRACAK 
     İstanbul Deniz Otobüsleri A.Ş İDO yılbaşı tatili süresince artacak yoğunluğa paralel olarak gerekli düzenlemeleri yapacak. Sefer sayılarını artırarak ve rezervasyon tarihlerini genişleterek vatandaşlara hizmet sunacak. 
     Vatandaşlar, İDO ile ilgili şikayetlerini ''212 516 12 12'' numaralı telefona iletebilecek. Ayrıca, ''www.ido.com.tr'' internet adresini kullanarak rezervasyon yaptırabilecek. 
     İSKİ, tüm İstanbul'a tam kapasiteyle su verecek. Olabilecek su arızası ve kanal tıkanmasıyla ilgili tedbirleri ve nöbetçi ekip sayısını artıracak. 
     
     HİNDİ ETİNDE DİKKAT EDİLECEK NOKTALAR 
     Açıklamada, yılbaşı nedeniyle talebin yoğunlaştığı kasaplık hindi veya hindi etiyle ilgili vatandaşların dikkat etmesi gereken noktalar da şöyle sıralandı 
     Kasaplık hindi En az iki ayını tamamlamış, kesime sevk edilecek erkek ve dişi hindilerdir. Kendi türüne has hareketli, sağlıklı, bakışları canlı, tüyü muntazam ve parlak olmalı, zayıf olmamalıdır. Hindilerin ortalama ağırlıkları gençlerde 6-8 kilogram, ergin hindilerde ise 10-13 kilogramdır. İstanbul dışından getirilen hindilerin sağlık raporu ve menşe-i şahadetnamesi bulunması zorunludur. 
     Hindi eti Veteriner hekim kontrolünde, usulüne göre kesilmiş, tüyleri yolunmuş, iç organları çıkarılmış, başı ve diz ekleminden itibaren ayakları kesilmiş olmalı. 
     Sağlık Daire Başkanlığı'na bağlı Veteriner İşleri Müdürlüğü, yılbaşına kadar hindi satış yerlerindeki denetimini sürdürecek. Vatandaşlar, konuyla ilgili şikayetlerini ''212 521 34 00'' numaralı telefona iletebilecek. 
     





</TEXT>
</DOC>
