<DOC>
<DOCNO> 143696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo21.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu Lazio rahat ol, Türkiye'de savaş yok... 
</HEADLINE>
<TEXT>

     Beşiktaş Teknik Direktörü Mircea Lucescu, UEFA Kupası çeyrek final rövanş maçında yarın akşam karşılaşacakları SS Lazio'ya, "Rahat olun, Türkiye'de savaş yok" mesajını yolladı. 
     İtalya'da yayın yapan Radio Spazio Aperto'ya telefonla bağlanan Lucescu, "Lazio rahat olsun, İstanbul'da savaş değil, Beşiktaş-Lazio maçı konuşuluyor. Şu anda hiçbir problem yok. Hayat her zamanki gibi devam ediyor. Gerçekte maç için büyük bir heyecan var" dedi. 
     Lazio'nun büyük takım olduğunu kaydeden Lucescu, şunları söyledi 
     "Özellikle bireysel yeteneklerden çekiniyorum. İlk maçta ben taktikte hata yaptım. Olimpiyat Stadı'nda şanslıydık, çünkü hak etmemize rağmen çok gol yemedik. Yarınki maçta Lazio kontra atağı en iyi şekilde değerlendirmeye çalışacak, ama biz dikkatli olacağız. Geçmişte turu atlamamızda bize yardımcı olduğu gibi Beşiktaşlı taraftarlar yine bize yardım edecekler." Lazio Teknik Direktörü Roberto Mancini ise basına yaptığı açıklamada, "Savaşın olacağı yerden 1500 kilometre uzakta olsak da biraz endişeliyiz. Eğer UEFA 'oynanabilir' diyorsa biz bu karara uyar, İstanbul'a gider ve kazanırız. Elbette anormal bir karar" dedi. 
     Bu arada, Lazio takımında Simone İnzaghi'nin gripten kurtulamadığı için Roma'da kalacağı açıklandı. İlk maçta Lazio'nun tek golünü atan İnzaghi, bu sabah Formello tesislerinde yapılan antrenmana katılamadı. 
     
     "LAZIO KARŞISINDA AKILLI OYNAMAK ZORUNDAYIZ" 

     Beşiktaş Teknik Direktörü Mircea Lucescu, turu geçmek için Lazio karşısında çok akıllı oynamak zorunda olduklarını söyledi. 
     Lazio'nun iyi organize olmuş bir ekip olduğunu, özellikle deplasmanlarda iyi organize olduklarını ve çok önemli bireysel özelliklere sahip olan oyuncuları bulunduğunu kaydeden Lucescu, " Ama bu, yenilmeyecekler anlamına gelmez. Taraftarlarımızdan Slavia Prag maçındaki gibi destek bekliyoruz" dedi Yarınki maçta takım olarak bütün özelliklerini ve güçlerini sahaya yansıtacaklarını anlatan Lucescu, "Oyunun bütün bölümlerinde oyuna hakim olmak zorundayız. Maçın başlarında bir gol atarsak, karşılaşmanın gidişatı da değişir. Rakibe boş alan, oyun kurma imkanı vermemek zorundayız. Orta sahada çok değişik bir şekilde ani atağa düşmeyecek biçimde oyun kurmak zorundayız. Roma'daki ilk maçta son 10 dakikada orta sahada çok tehlikeli toplar kaptırdık. Ama tabii ki onların da zayıflıkları vardır. Bu maçta hata yapmaya zorlayacağız. Bizim bunu yapacak oyuncu gücümüz var, takımıma güveniyorum" diye konuştu. 

     
</TEXT>
</DOC>
