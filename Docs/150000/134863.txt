<DOC>
<DOCNO> 134863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur01.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fırtına yüzünden Çatalca'da gemi denize oturdu... 
</HEADLINE>
<TEXT>

     Kıyı Emniyeti ve Gemi Kurtarma İşletmeleri KEGKİ Genel Müdürlüğü Gemi Kurtarma Daire Başkanı Savaş Şeker, Çatalca yakınlarında karaya oturan Kamboçya bandıralı geminin kendi imkanlarıyla kurtulmaya çalıştığını bildirdi. 
     Konuya ilişkin soruları yanıtlayan Şeker, kötü hava koşulları nedeniyle Karaburun Kilitburnu mevkiindeki kumluk bölümde karaya oturan 1590 grostonluk 100 metre uzunluğundaki ''Nasuh I'' adlı boş kuru yük gemisinin, şu anda tehlike yaratmadığını kaydetti. 
     Geminin sigortası bulunmayan, maddi değeri düşük eski bir gemi olduğunu ifade eden Şeker, kazanın ardından kara tahlisiye ekiplerinin de aralarında bulunduğu KEGKİ'ye bağlı ekiplerin olay yerine gönderildiğini belirtti. 
     Gemideki 14 mürettebatın kurtarılması için karadan gerekli önlemleri aldıklarını ve ihtiyaç olması halinde bu kişileri kısa sürede kurtarabilecek durumda olduklarını belirten Şeker, ''Gemi mürettebatı ve acentası bizden bir yardım talebinde bulunmadı'' dedi. 
     Şeker, mürettebatın, geminin karaya oturan baş kısmından kıyıya çıkabilecek durumda olduğunu, bu nedenle şu anda bir can kurtarma probleminin bulunmadığını kaydetti. 
     Geminin kendi imkanlarıyla kurtulma çalışmalarının kötü hava şartları nedeniyle uzayabileceğini ifade eden Şeker, ''Gemi o bölgeye gelirken biz gemi mürettebatını karaya oturabilecekleri konusunda uyarmıştık'' diye konuştu. 
     





</TEXT>
</DOC>
