<DOC>
<DOCNO> 138944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko24.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesyonel yiyecek içecek fuarı "FABEX" yarın açılıyor... 
</HEADLINE>
<TEXT>

     Avrasya ile Akdeniz'in en büyük profesyonel yiyecek ve içecek fuarı ''FABEX 2003'', yarın açılacak. 
     Antalya Fuarcılık İşletme ve Yatırım A.Ş. ANFAŞ Fuarlar Koordinatörü Haldun Tüzel, düzenlediği basın toplantısında, bu yıl 10'uncusunun gerçekleştirileceği fuara 180 firmanın katılacağını, toplam 5 bin 623 yerli ve yabancı markanın tanıtımının yapılacağını bildirdi. 
     Türkiye'nin, en fazla gıda tüketiminin yapıldığı illerinin başında gelen ve geçen yıl 5 milyon turist ağırlayan Antalya'da, turistlerin kendi ülkelerindeki tanınmış markaları aradıklarını belirten Tüzel, şöyle konuştu 
     ''Antalya, turizm yatırımlarıyla Türkiye'nin en büyük gıda tüketim merkezi konumundadır. Oteller, yüksek tüketim hacimleri itibariyle yiyecek-içecek sektörü alanında faaliyet gösteren bütün firmaların dikkatini çekmektedir. Otellerin, yiyecek ve içecek firmalarına sunduğu pazarı gören bazı gruplar, bu kesim için özel üretim yapmaya başlamıştır. Beş yıldızlı 400 yataklı bir otel veya birinci sınıf tatil köyünde, bazı yiyecek içecek ürünlerinin bir aylık tüketimi, orta büyüklükte bir ilçenin toplam tüketimini geçmektedir.'' Bu özelliği ile turistik tesislerin, yiyecek ve içecek pazarında faaliyet gösteren üretici, ithalatçı ve pazarlamacı firmaların önem verdiği bir alan olduğunu kaydeden Tüzel, ''Tesislerdeki ve bölgemizdeki mutfak ile restoranların kullandığı yiyecek-içecek malzemelerinin, turizm sektörünün başarısı için önem taşıdığı kabul edilmektedir'' dedi. 
     Fabex 2003 Fuarı'na, yiyecek ve içecek profesyonellerinin katılacağını ifade eden Tüzel, Yunanistan, İsrail, KKTC ve Tunus'tan da sektör temsilcilerinin fuara ziyarette bulunacağını bildirdi. 
     Tüzel, fuarda ayrıca, pasta ustaları tarafından gösteriler yapılacağını, Çin, İtalyan, Japon ve Meksika mutfaklarından örnekler sunulacağını, sohbet toplantıları düzenleneceğini belirtti. 
     Fabex Fuarı, 1 Mart'a kadar profesyonel ziyaretçilere açık kalacak. 
     





</TEXT>
</DOC>
