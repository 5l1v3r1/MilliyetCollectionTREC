<DOC>
<DOCNO> 100782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo03.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol takımımız Yugoslavya'ya gitti... 
</HEADLINE>
<TEXT>

     14. Dünya Şampiyonası finallerinin hazırlıklarını sürdüren A Milli Erkek Basketbol Takımı, özel bir turnuvaya katılmak için Yugoslavya'ya gitti. 
     Atina'dan aktarmalı olarak Yugoslavya'nın başkenti Belgrad'a gidecek milli takım kafilesinde, sakatlıkları nedeniyle Hüseyin Beşok ve İbrahim Kutluay yer almıyor. 
     Atatürk Havalimanı'nda yolculuk öncesi bir açıklama yapan A Milli Erkek Basketbol Takımı Başantrenörü Aydın Örs, Yugoslavya ve Avustralya gibi üst düzeyde takımların yer aldığı güçlü bir turnuvada mücadele edeceklerini söyledi. 
     Turnuvada iyi bir oyun hedeflediklerini belirten Örs, şunları söyledi 
     ''Dünya Şampiyonası'na 3 hafta kaldı. Çok uzun bir zaman değil, artık yavaş yavaş gerçek kimliğimize ve formumuza ulaşmamız gerekir. Bunu bu turnuvada ve bundan sonra yapacağımız çalışmalarla tamamlayacağız. Dünya Şampiyonası'nda hem sakatları iyileşmiş hemde forma girmiş bir halimizle oynamayı hedefliyoruz. Güzel bir turnuva olacağını düşünüyorum. Orada da bir takım deneyimler kazanarak döneceğiz.'' Basketbolculardan Mehmet Okur ise takımın artık rayına oturmaya başladığını belirterek, bundan sonra iyi bir mücadeleyle başarılı sonuçlar almak istediklerini söyledi. 
     





</TEXT>
</DOC>
