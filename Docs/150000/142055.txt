<DOC>
<DOCNO> 142055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sonspo15.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba Bu performansımız sürerse çok maç kazanırız 
</HEADLINE>
<TEXT>

     Trabzonspor Teknik Direktörü Samet Aybaba, bordo-mavili takımın özellikle son haftalarda iyi bir performans sergilediğini belirterek, ''Bu performansımızı sürdürürsek ligin sonuna kadar çok maç kazanırız'' dedi. 
     Samsunspor maçının hazırlıklarına bugün başlayan bordo-mavili takımda teknik direktör Aybaba, hafta sonu deplasmanda yapacakları karşılaşmaya galibiyet için çıkacaklarını ifade ederek, ''UEFA hedefini tutturmak istiyoruz. Ligde kalan 11 maçtan da en iyi sonuçla ayrılmak arzusundayız'' diye konuştu. 
     Ligin ilk haftalarında başarılı bir grafik sergileyen ancak son haftalarda yediği hatalı gollerle dikkati çeken Petkoviç ile görüşeceğini de dile getiren Aybaba, ''Petkoviç'te form düşüklüğü var ve kendisini ikaz edeceğim. Nasıl bir futbolcuyu iyi oynadığı zaman bir yere sığdıramıyorsak kötü oynadığı zaman da o futbolcuyu uyarmak doğal bir davranıştır. Kendisini toparlaması lazım. Çünkü kale mevkiindeki oyuncunun inişli ve çıkışlı bir grafik sürdürmesi hiç hoş değil'' dedi. 
     Aybaba, Trabzonspor ile sezon sonu sözleşmesi sona erecek Brezilyalı oyuncu Aurelio'nun da büyük olasılıklı bordo-mavili kulüple anlaşacağını kaydederek, ''Aurelio, bizim tavsiyemizle yeni menajerle anlaştı. Büyük olasılıkla Trabzonspor ile sözleşme imzalayacak. Ancak Aurelio'nun da mutlu olması önemli'' diye konuştu. 
     Bu arada, bordo-mavili takımın antrenmanına Milli Takım kamplarına çağrılan Emre ve Tayfun katılmadı. 
     Öte yandan Trabzonspor'da, Belçikalı oyuncu Somers'ın 25, yardımcı antrenör Bahattin Güneş'in ise 42. yaş günü kutlandı. 
     





</TEXT>
</DOC>
