<DOC>
<DOCNO> 111276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/spor/spo00.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'İSTEDİM AMA OLMADI' 
</HEADLINE>
<TEXT>

Real Sociedad forması altında İspanya’da harikalar yaratan bonservisi bir anda 30 milyon dolara fırlayan Nihat, "Fenerbahçe’ye gitmek istedim, ancak kulüpler anlaşamadı" dedi 
     İspanya’da oynadığı futbolla tüm otoritelerin gönlünü fetheden Nihat Kahveci, daha yolun başında olduğunu, önünde büyük hedeflerin bulunduğunu söyledi. İlk kez Milliyet’e konuşan yıldız oyuncuya biz sorduk, o samimi yanıtlar verdi 
     - Bir yıldır İspanya’dasın. Bu kadar kısa sürede başarılı olmanı neye bağlıyorsun 
     "Öncelikle gittiğim her yere uyum sağlayan bir yapım var. Geldiğimde Toshack ve Tayfun’un yardımları da oldu. En büyük desteği ise nişanlımdan aldım. Bir futbolcunun yurtdışında başarılı olabilmesi için aile yaşantısı çok önemli." 
     - Senden önce de Türk futbolcular geldi. Ancak başarılı olamayıp geri döndüler. Uzun süre yedek kaldın, geri dönmeyi hiç düşündüm mü 
     "Doğruyu söylemek gerekirse, yedek kaldığımda üzüntülü günler yaşadım. Ancak bana güvenen insanlar olduğunu düşündükçe, dayanmam gerektiğini anladım. Toshack da beni aldığında bana bir yıl dayanmam gerektiğini tembih etmişti. 
     - Fenerbahçe seni transfer etmek istedi. Sen de gitmem demedin. Anlaşma olsaydı ne yapacaktın 
     "Fenerbahçe’ye gitmek istedim ama olmadı. Kulüpler anlaşamadı. Bana en zor günlerimde sahip çıktılar. Yedekte otururken teklif sundular. Fenerbahçe’de oynamak her futbolcunun gönlünde yatar. Bu gurur verici bir olaydır. Kısmet değilmiş." 
     
     Türkiye’de asarlar 
     - Türk futbolcusunun karakteri ile İspanyollar arasında fark var mı 
     "Futbol olarak çok büyük bir fark yok. Ancak Türkiye’de futbol oynamak, İspanya’dan daha zor. Türkiye’de insanın futbolunu etkileyen saha dışı çok faktör var. Bir günde zirveye çıkıp, bir günde inebiliyorsun. Bu da futbolcunun mentalitesini etkiliyor. İspanya’da futbolcu kafa olarak rahat. Yenildiğinde dahi sahadan başı dik ayrılıyor. Beşiktaş’ta her maça stresli çıktım. Kazanma hırsı, Türk futbolcusunun kafasına çok fazla sokuluyor. Real Madrid ve Barcelona şampiyon olduklarında farklı yenilebiliyorlar. Bunu Türkiye’de yaparsanız, insanı asarlar." 
     - Çok sayıda antrenörle çalıştın. Beraber çalışmak istediğin bir isim var mı 
     "Benim için Fatih Terim, Türk futbolunda tüm zamanların en iyi antrenörüdür. Fatih hocayla çalışan tüm futbolcuları kıskanmışımdır. Türkiye’de veya Avrupa’da bir gün Fatih hoca ile çalışmak isterim." 
     
     18’e girmek şeref 
     - İspanya’da fırtına gibi esiyorsun ve zirvedesin. Ancak milli takımda bir türlü ilk 11’de yer alamıyorsun. Bu seni üzüyor mu 
     "Şenol hocanın döneminde tüm kamplara davet edildim. Benim bulunduğum mevkide Okan ile Ümit var. Bu futbolcular kendilerini kanıtlamış isimler. Tabii her futbolcu gibi ben de ilk onbirde sahaya çıkmak isterim. Ancak Dünya üçüncüsü olmuş bir milli takımda, ilk 18’e girmek bile şereftir. Milli takıma ve milli formaya asla küsülmez. İnşallah bu formayı daha uzun yıllar şerefle giyerim." 
     - Her futbolcunun Avrupa’da bir takımı olur. Senin var mı 
     "Ben futbol hayatım boyunca hep Real Madrid’e sempati duydum. Kısmet olursa, bu formayı giymeden Türkiye’ye dönmem. Amacım, uzun yıllar Avrupa’nın büyük takımlarında oynamak. 
     - Yakında evlilik var mı 
     "Üç yıldır İzmir’de yaşayan nişanlım Pınar Kaşgören ile beraberiz. Çok mutlu bir hayatım var. Önümüzdeki yaz düğünüm olacak ve tüm Türkiye bu düğüne davetli." 
     



 SPOR 
































</TEXT>
</DOC>
