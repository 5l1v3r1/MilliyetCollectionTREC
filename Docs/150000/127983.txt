<DOC>
<DOCNO> 127983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/ekonomi/eko03.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni stopajlar, bonoda alım dövizde çözülmeyi artırabilir 
</HEADLINE>
<TEXT>

   Fon payı kaldırılarak, TL, repo ve döviz mevduat gelirlerindeki stopaj artarken, Hazine bonosu ve devlet tahvilindeki sıfır olan oran değiştirilmedi 
   REUTERS İstanbul 
   
   Hükümet, yatırım araçlarının vergilendirilmesini basitleştirmek amacıyla yüzde 10 fon payını kaldırarak, gelir kaybını telafi için stopaj oranlarını yeniden belirledi. 
   Repoda yüzde 20 olan stopaj oranı yüzde 22'ye yükselirken, döviz tevdiat hesaplarında DTH 1 yıla kadar vadede stopaj yüzde 18'den yüzde 24'e, 1 yıldan uzun vadede yüzde 16'dan 18'e çıktı. 
   TL mevduat faizinde stopaj oranı vadesiz ve ihbarlı hesaplarla 3 aya kadar vadede yüzde 16'dan yüzde 18'e , 3 - 6 ay vadede yüzde 14'ten yüzde 16'ya, 1 yıla kadar vadede yüzde 10'dan yüzde 12'ye çıkarıldı. Bir yıldan uzun vadede stopaj yüzde 6'dan, 7'ye yükseldi. Özel finans kurumlarının k r- zarara katılma belgeleri karşılığında ödenen k r paylarından da aynı oranlarda stopaj yapılacak. 
   
   Uzun vadeye geçiş 
   Repo, DTH ve mevduat faizlerine ilişkin yeni oranlar dün yürürlüğe girerken, uygulaması bugünden itibaren başlayacak. Diğer düzenlemeler ise 1 Ocak 2004'ten itibaren uygulanacak. Fon payı, 1 Ocak 2004'te kalkacak. B Tipi fonlar ile k r paylarında yüzde 10 olan stopaj değişmezken, fon payı uygulaması kalkacağından yatırımcı lehine bir durum olacak. Devlet tahvili ve Hazine bonosunun stopajı ise sıfır olarak kaldı. Bankacılar yeni düzenlemeyle döviz hesaplarında çözülme ve uzun vadeye geçişin amaçlandığını kaydetti. 
   
   'Ek gelir sağlamaz'    Devlet tahvili ve Hazine bonosunda stopaj oranının sıfır olması buna karşılık repo, TL ve döviz mevduatlarında stopaj oranının yükseltilmesi nedeniyle faizlerin de bir miktar daha gerileyeceği tahmin ediliyor. 
   Tekstilbank Hazine Bölümü'nden Murat Özkefeli, "Yeni düzenlemeyle DTH'larda çözülme ya da daha uzun vadeye geçiş amaçlanıyor. Piyasa yıl sonu yaklaşırken bonoda her gelişmeyi alım yönünde algılıyor, yılsonu bilanço karını yüksek göstermek için. Bu nedenle bonoda daha fazla faiz düşüşü olabilir" dedi. 
   Gelirler Genel Müdür Vekili Osman Arıoğlu, yapılan düzenleme ile 2004'te ek bir gelir beklemediklerini söyledi. 
   
   
</TEXT>
</DOC>
