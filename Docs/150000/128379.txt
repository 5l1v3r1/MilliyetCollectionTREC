<DOC>
<DOCNO> 128379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur20.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınıfta, öğrencilerin gözü önünde dehşet... 
</HEADLINE>
<TEXT>

     Gaziantep'te bir ilköğretim okulunda, Türkçe öğretmeni, beden eğitimi öğretmenini, öğrencilerin önünde kurşun yağmuruna tuttu. Yaralanan öğretmen hastaneye kaldırıldı, diğer öğretmen ise kaçtı. 
     Alınan bilgiye göre, Naciye-Mehmet Gençten İlköğretim Okulu'nda görev yapan Türkçe öğretmeni Vedat Gündoğan 7-D sınıfında ders verirken, beden eğitimi öğretmeni İbrahim Sürmeli sınıfa gelerek, 3 Ocak Cuma günü yapılacak voleybol karşılaşması ve beden eğitimi malzemesi alınması için duyuru yapmak istediğini bildirdi. Buna karşı çıkan Gündoğan ile Sürmeli arasında tartışma çıktı. 
     Tartışma sırasında Vedat Gündoğan, elindeki poşetten çıkardığı tabanca ile İbrahim Sürmeli'ye, öğrencilerin önünde sınıfın kapısında ateş etti. Gündoğan, koridora çıkan ve kaçan Sürmeli'nin ardından da ateş etmeyi sürdürdü. Ardında da otomobiliyle kaçtı. 
     Bir yıllık öğretmen olan Malatya Akçadağ nüfusuna kayıtlı Vedat Gündoğan'ın yakalanması için polis kent içerisinde ve çıkışlarında çalışma yaparken, yaralanan öğretmen İbrahim Sürmeli, Gaziantep Devlet Hastanesi'nde ameliyata alındı. Sürmeli'ye kan vermek için meslektaşları hastaneye geldi. 
     Öte yandan, olayın şokunu üzerlerinden atmaya çalışan öğrenciler, Gündoğan'ın sürekli tutarsız davranışlar sergilediğini savundular. 
     Merkez ilçe Şahinbey Kaymakamı Ömer Karaman ve İl Milli Eğitim Müdürü Mesut Aykaç, olaydan sonra okula gelerek bilgi aldılar. 
     
</TEXT>
</DOC>
