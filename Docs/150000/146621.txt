<DOC>
<DOCNO> 146621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur09.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan yağmurları başlıyor... 
</HEADLINE>
<TEXT>

     Nisan yağmurları, yarın başlıyor. Türkiye yarın Karadeniz, 2 Nisan Çarşamba günü ise Orta Akdeniz üzerinden gelen yağışlı havanın etkisi altına girecek. 
     Devlet Meteoroloji İşleri Genel Müdürlüğü'nden alınan ''Meteorolojik Değerlendirme''ye göre Türkiye, yarın Karadeniz, çarşamba günü ise Orta Akdeniz üzerinden gelen yağışlı havanın etkisine girecek. 
     Mevsim normallerine ulaşan hava sıcaklıkları ise yarın Marmara'da, çarşamba günü de Karadeniz'de 4-6 derece azalacak. Sıcaklıklar, 3 Nisan Perşembe günü yağışa rağmen tekrar artacak. 
     Buna göre, yarın Marmara ve Batı Karadeniz'de yağmur ve sağanak şeklinde başlayacak yağışlar, çarşamba günü Ege, Batı Akdeniz, İç Anadolu, Orta ve Doğu Karadeniz ile Doğu Anadolu'nun kuzeyinde görülecek. 
     Yağışlar, perşembe günü yurdun güney, iç ve batı kesimlerinde devam edecek. 
     Meteoroloji uzmanları, yağmur ve sağanak yağmur şeklinde görülecek yağışların mevsime uygun olacağını belirttiler. 
     
</TEXT>
</DOC>
