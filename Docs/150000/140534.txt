<DOC>
<DOCNO> 140534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko13.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Ek vergiler yalnız bu seneye mahsus 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ek emlak ve ek motorlu taşıtlar vergisinin bu seneye mahsus olmak üzere konulduğunu vurgularken, ''bunun değişmesi diye bir şey söz konusu değil'' dedi. 
     Şener, Rekabet Kurumu'nun 6. kuruluş yıldönümü nedeniyle düzenlenen toplantının çıkışında, gazetecilerin niyet mektubu, bütçe ve tezkereyle ilgili sorularını yanıtladı. 
     Bir gazetecinin niyet mektubunda gelinen aşamaya ilişkin sorusu üzerine Şener, ''son safhadıyız'' ifadesini kullandı. 
     ''Ne zaman gönderilir'' şeklindeki soru üzerine ise Şener, ''kısa bir zaman içinde tamamlanır, tam tarih vermek doğru olmaz ama çok kısa bir zaman içinde tamamlanır'' dedi. 
     Başbakan Yardımcısı, bütçe ile ilgili olarak Mart sonuna kadar vakit olduğunu hatırlatırken, niyet mektubunun daha erken tamamlanacağını kaydetti. 
     Tasurruf ve gelir getirici önlemler paketi kapsamındaki vergilerin, ''tezkere kabul edilmediği için mi getirildiğinin'' sorulması ve ''ABD yardımının gelmemesi, planlarınızı alt üst ediyor mu'' şeklindeki sorulara karşılık ise Şener, şöyle konuştu 
     ''İlgisi yok. Türkiye ekonomisi kendi dinamikleri ile gelişme özelliklerine sahiptir. Kendi sorunlarını kendisi aşabilir. Ülkemizin yeterli kaynakları vardır ama ekonomik dengelerin kurulması, makro ekonomik hedeflere ulaşılabilmesi için bazı düzenlemelerin yapılmasına her zaman ihtiyaç vardır. 
     Kamu finansman dengesi açısından da, 2003 yılı bütçe özellikleri dikkate alınmıştır. Bu çerçevede borç stokunun azaltılmasına önem verilmiştir. Borç stokunun azaltılması için de, faiz dışı fazlanın yüzde 6.5'i tutması gerekiyordu. Faiz dışı fazlayı yüzde 6.5 olarak belirleyen bir bütçenin hazırlanmasında, bahsettiğiniz bazı ek vergiler gelmiştir. Doğrudan doğruya makro ekonomik hedeflerimize ulaşabilmek, daha güçlü bir ekonomik yapıyı ortaya çıkarabilmek amacına matuftur.'' ''ABD'den gelecek yardım ile getirilen vergilerin kaldırılmasının mümkün olup olmadığının'' sorulması üzerine de Şener, ''önümüzdeki koşullara göre, şu anda var olan koşullara göre yolumuza devam ediyoruz. Bütçemizi hazırlarken, diğer makro ekonomik hedefleri belirlerken, ülkenin ihtiyaçlarını ön planda tutuyoruz. Bazı olağanüstü gelişmelerin yaşanması, bazı olumlu gelişmelerin olması, ekonomik olarak bizim ana çizgimizi temel iktisat programımızı değiştirmeyi gerektirmez'' diye konuştu. 
     Gazetecilerin ''yeni bir kredinin, getirilen vergilerin kaldırılmasına yol açıp açmayacağı'' yönündeki ısrarlı soruları üzerine Şener, ''ek emlak ve ek motorlu taşıtlar vergisi, bu seneye mahsus olmak üzere konulmuştur. Bunun değişmesi diye bir şey söz konusu değildir'' şeklinde yanıtladı. 
     





</TEXT>
</DOC>
