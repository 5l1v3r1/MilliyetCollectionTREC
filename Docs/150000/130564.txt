<DOC>
<DOCNO> 130564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo05.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sutopu...Milli oyuncu Caner, kalp krizi nedeniyle hayatını kaybetti 
</HEADLINE>
<TEXT>

     Sutopunda Deplasmanlı Lig takımlarından ENKA Spor'un 1978 doğumlu milli oyuncusu Caner Erdoğru, geçirdiği ani kalp krizi nedeniyle vefat etti. 
     ENKA Spor'un dün Ataköy Avni Akyol Kapalı Yüzme Havuzu'nda Heybeliada ile yaptığı karşılaşmada forma giyen Caner Erdoğru'nun karşılaşmadan sonra evinde kalp krizi geçirdiği, hastaneye kaldırılırken yolda hayatını kaybettiği bildirildi. 
     Caner'in babası Yüzme, Atlama, Sutopu Federasyonu Yönetim Kurulu Üyesi Demircan Erdoğru, karşılaşmadan sonra oğlunun kendisine omuzunun ağrıdığını söylediğini belirterek, ''Hemen hastaneye götürmek istedim. Ancak bana daha önce de böyle olduğunu, buz tedavisi yaptıklarını söyledi. Eve geldik, buz tedavisi yaptık. Daha da kötü olunca ambulans çağırdım, bize en yakın hastane olan İstinye Devlet Hastanesi'ne götürüyorduk. Fakat yolda can verdi. Hastanede müdahale ettiler ama kurtulamadı'' diye konuştu. 
     Oğlunun ABD'de Queens Koleji'nde okuduğunu ve okulun sutopu takımıyla geçen yıl Amerika 3. olduklarını anlatan Erdoğru, şöyle devam etti 
     ''Son sınıf ekonomi öğrencisiydi. 3. olduklarında ABD'de en iyi oyuncu seçilmişti. Yılbaşı tatili nedeniyle İstanbul'a gelmişti. ENKA Spor ile son maçını oynayıp, jübile yapacaktı. Okulu bitirip, Türkiye'ye döneceğini ve kulübünde genç sporcuları yardımcı olacağını söylüyordu. Dünkü maç gerçekten de son maçı oldu.'' Demircan Erdoğru, Caner'in ABD'de de bir maçtan sonra omuzunda ağrı hissettiğini ve buz tedavisi yaptırdığını belirterek, omuz ağrısı sporcu hastalığı olduğu için kalp krizinden şüphelenmediklerini kaydetti. 
     Erdoğru, ayrıca Caner'in dün doğum günü olduğunu, kendisine sürpriz bir doğum günü yapmayı planladıklarını sözlerine ekledi. 
     Caner Erdoğru'nun cenazesi yarın Levent Camii'nde kılınacak öğle namazının ardından toprağa verilecek. 
     





</TEXT>
</DOC>
