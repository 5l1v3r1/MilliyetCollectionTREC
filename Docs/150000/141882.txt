<DOC>
<DOCNO> 141882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sontur27.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken'in yeniden yargılanma istemi reddedildi... 
</HEADLINE>
<TEXT>

     Yargıtay 8. Ceza Dairesi, Adalet Bakanlığı'nın, ''Susurluk Davası'' kapsamında 6 yıl ağır hapis cezasına çarptırılan Korkut Eken'in yeniden yargılama istemini reddeden yerel mahkeme kararının yazılı emir yoluyla bozulması istemini reddetti. 
     İstanbul 7. Ağır Ceza Mahkemesi, Eken'in yeniden yargılama istemini reddetmiş, bu karara yapılan itirazı da İstanbul 1. Ağır Ceza Mahkemesi yerinde görmemişti. 
     ''Susurluk Davası'' kapsamında Türk Ceza Kanunu'nun ''cürüm işlemek için teşekkül oluşturmak'' suçlarını düzenleyen 313. maddesine göre 6 yıl hapis cezasına çarptırılan ve bu cezası halen infaz edilen Korkut Eken, bazı emekli generallerin kendisi hakkında gazetelerde yer alan açıklamaları üzerine İstanbul 7. Ağır Ceza Mahkemesi'ne ''muhakemenin iadesi-yargılamanın yenilenmesi'' talebinde bulunmuştu. 
     İstanbul 7. Ağır Ceza Mahkemesi, ''asker kökenli tanıkların ifadelerinin şahsi kanaatlerini içerdiği, diğer tanıkların ifadelerinin ise yeni delil niteliğinde olmayıp hükmün esasına etkisinin bulunmadığı'' gerekçesiyle istemi reddetmişti. 
     Avukatlar, bu karara karşı bir üst mahkeme olan İstanbul 1. Ağır Ceza Mahkemesi'nde itiraz etmişti. İstanbul 1. Ağır Ceza Mahkemesi de 7. Ağır Ceza Mahkemesi'nin gerekçelerini yerinde görerek itirazı kabul etmemişti. 
     Bu kararla birlikte yargılamanın yenilenmesine ilişkin karar kesinleşmişti. 
     
     YAZILI EMİR YOLUYLA BOZULMASI İSTEMİ 
     Ancak, Eken'in avukatları Adalet Bakanlığı'na başvurarak, kararın, yazılı emir yoluyla bozulması için Yargıtay'a götürülmesini istemişlerdi. 
     A.A muhabirinin aldığı bilgiye göre, Adalet Bakanı Cemil Çiçek imzası ile İstanbul 1. Ağır Ceza Mahkemesi'nin söz konusu kararının yazılı emir yoluyla bozulması istemiyle Yargıtay'a başvuruldu. 
     Yargıtay Cumhuriyet Başsavcılığı'ndan gelen başvuruyu inceleyen Yargıtay 8. Ceza Dairesi, yazılı emir yoluyla bozma istemini oybirliği ile reddetti. 
     





</TEXT>
</DOC>
