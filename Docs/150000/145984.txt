<DOC>
<DOCNO> 145984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko20.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince A planımız yolunda gidiyor... 
</HEADLINE>
<TEXT>

     Türkiye İş Bankası Genel Müdürü Ersin Özince, Irak savaşı nedeniyle mevduat piyasasında müşteri tabanlı işlerde bir panik yaşanmadığını ve fevkalade bir rahatlık bulunduğunu belirterek, ''A planımız yolunda gidiyor'' dedi. 
     Ersin Özince, düzenlediği basın toplantısında, soruları da yanıtladı. 
     Özince, ''Irak savaşı ile ilgili B planınız var mı '' sorusu üzerine, ''B değil ama A planımız hep esas. En önemli gözlemimiz bir hafta sonunda şu müşterilerimizde hemen hemen hiçbir aşırı reaksiyon gözlemlemedik, hiçbir panik durumu olmadı'' dedi. 
     Hesaplarda daha önceki Körfez savaşında gördükleri ve rahatlıkla göğüsleyebildikleri seviyelerin üçte biri kadar dahi çekiş olmadığını ifade eden Özince, şunları söyledi 
     ''Dün akşam itibariyle da geri dönüş başlamıştı. Halkın önemli bir bölümünün bu hafta içinde yatırımlarını Türk Lirası'na yönlendirmeye devam ettiğini gördük. Kısacası, yurtiçindeki piyasada, mevduat piyasası müşteri tabanlı işlerde bir panik yoktu, fevkalade bir rahatlık vardı. 
     Yurtdışı ile ilgili anlaşıldığı kadarıyla sektörde bazı sorunlar oldu. Fakat bunların İş Bankası'nı etkiler seviyeye ulaşmadığını gördük. Yani yurtdışı kredi hatlarında daralmalar oldu. İş Bankası'nın zaten yurtdışı nakdi kredi bağımlılığı da yoktur. '' 
     
     A PLANIMIZ YOLUNDA GİDİYOR 

     Bir başka önemli konunun da faiz oranlarındaki aşırı yükselme olduğunu anımsatan Özince, ''Bu ortamda dahi bu denli yüksek olmasının anlamlı olmadığını düşünüp, mevduat ve kredi faiz oranlarımızla oynamadık. Paniğe kapılıp mevduat faizlerini yukarı çekmedik. Kredilerde hiçbir kısıtlamaya gitmedik. A planımız yolunda gidiyor, ola ki biraz daha likidite talebi olursa bunlarla ilgili bankamızın hiçbir sorunu olmaz. Olsa dahi Merkez Bankası'nın gelişmelere hakim olduğunu, zamanında müdahale ettiğini, kararlı olduğunu gördüm. Bir hafta sonrasında müsterih olduğumu söyleyebilirim'' dedi. Kredi derecelendirme kuruluşlarının yaptığı açıklamalar ve değerlendirmelerin de anımsatılması üzerine Özince, bu kuruluşların yabancı bankaların ve diğer muhataplarının Türkiye'nin içinde bulunduğu durumu biraz abartılı değerlendirdiklerini söyledi. 
     Türkiye'nin adeta savaşta olduğunu ya da savaşa girecekmiş gibi gözlemlendiğini duyduklarını anlatan Özince, Türk bankalarının aktif yapısına yönelik eleştirilerle ilgili olarak da bunun yabancı kreditörler için risk yaratacak düzeye geleceğine inanmadığını söyledi. 
     Özince, ''Ben teknik ekibim ile konuştuğumda Türkiye'de iç borcun çevrilmesi konusunda bir sorun olmadığını duyuyorum ve arkadaşlarıma da inanıyorum'' dedi. 
     Kendilerinin ayrıca ''bir iki beyana bakan dealer mantığıyla'' çalışmadıklarını ve stratejilerini daha uzun soluklu yaptıklarını belirten Özince, 'Türkiye devletine güvenimiz tamdır. Onun temsilcisi olan hükümete de'' dedi. 
     
     "HÜKÜMETE NOTA FALAN VERMİYORUZ" 

     İş Bankası Genel Müdürü Ersin Özince, haksız uygulamaları anlatırken, ''Hükümete nota falan vermiyoruz, böyle anlaşılmasın'' dedi. 
     Özince, soruları yanıtlarken, kriz fırsatçılığının çok yanlış bir tanım da olsa, fırsatçılığın bir iktisadi tavır olduğunu vurguladı. 
     Bunu ayıklamakla işin bitmeyeceğini dile getiren Özince, sığ piyasa koşullarında bunların yaşandığını söyledi. 
     Özince, ''Piyasaların çok ciddi dalgalanmalar gösterdiğini gördük. Bunu yapanlar da fırsatı iyi değerlendirdiler'' dedi. 
     Türk bankalarının, Türkiye risklerinin piyasa yapıcılığını dahi başarıyla sürdüremediklerini kaydeden Özince, şunları söyledi 
     ''Bundan kasıt para kazanacak şekilde hareket olarak da algılayabilirsiniz. Sadece Türkiye'nin kalesini korumak değil. İlla ki o da birinci görevimizdir ama biz para kazanmayı dahi yapamadık. Çünkü kendi ülkemizin kağıdıyla uğraştıkça çok riskli oluyormuşuz. Böyle kriterler her yandan kuşatıyor sizi.'' Özince, haksız uygulamaları anlatırken, ''hükümete nota falan vermiyoruz, böyle anlaşılmasın'' ifadesini kullandı. 
     Kamu bankaları yönetimine faizsiz bankacılık sektöründen gelen isimlerin atanmasına ilişkin bakışının da sorulması üzerine, Özince, bu konuda bir değerlendirme yapmak istemediğini söyledi. 
     Özince, ''kamu bankası olarak bir tanımı ben artık kabul etmek istemiyorum. Benim bankam da bir kamu bankası. Devlete ait değil ama halka açık. Kamu bankalarının da bir an önce artık halka açık, borsaya kote, daha verimli, etkin, şeffaf müesseseler olmasını arzu ediyorum'' diye konuştu. 
     
     ''İTFADA YUVARLAMA OLUR'' 

     Ersin Özince, bir başka soru üzerine de, Türkiye'de enflasyon ve reel faizler düştükçe bankaların kar etmede zorlanacaklarına işaret ederek, ''Zarar edilir. Ancak kar etmek için de gerekli önlemler alınır. Karla zarar kardeştir'' dedi. 
     ''Önümüzdeki aylar içinde ciddi itfalar var. Buradan çıkacak paraların tekrar iç borç senetlerine dönüşünü bekliyor musunuz '' sorusu üzerine, Özince, şöyle dedi 
     ''Yerine gelir. En kötü gününde Türk insanı devletinin kağıdını alıyor. Bu insana tepki duymamak, rantiyeci dememek lazım. Kendi ülkesinin borçlanma senedini en zor, en kötü değerlendirmelerin yapıldığı dönemde dahi alan kayıtlı insana tepki duymamak lazım. Önce yapılacak başka işler var. Dolayısıyla kanaatim, bugünkü koşullarda itfada yuvarlama olur. Arkadaşlarımdan duyduğum, olağanüstü koşullar olmazsa bu yıl böyle bir sorunun olmayacağını düşünüyoruz.'' Özince, ''Kriz fırsatçısı kimdir '' sorusu üzerine de, şunları kaydetti 
     ''Kriz fırsatçısı gibi aşırı ifadelerin manşet olmasını arzu etmiyorum. Fırsatçılık yanlış birşey değildir. Sakıncalı tabii de her işin piyasasında olur. Bu konuda Bankalar Birliği'nin birşey yapması mümkün değil. Sebze halinde bile oluyor biliyorsunuz. Domatesin kilosu... Biberin kilosu deyince işler karışmıştı bir defa. 5 milyona aldığın zaman bu da bir nevi spekülatif bir tavırdır. Belki piyasa yapıcılığı ve benzer müesseselerle biraz daha bunlar rahatlatılabilir. 
     Türk bankalarının özellikle likidite yönünden eli güçlendirilirse, yükleri uluslararası kriterlere uygun hale getirilirse kendi kalesini koruma konusundaki kabiliyeti artar.'' 
     
     CHP HİSSELERİ 

     Ersin Özince, İş Bankası'ndaki CHP payının eleştiri konusu olduğunun hatırlatılması üzerine de, ''Bu konuda hepimizin farklı şahsi kanaatleri olabilir. Ama mülkiyet hukuki bir hak. Bununla ilgili söylenecek başka birşey yoktur. CHP'nin banka hissesiyle ilgili çıplak mülkiyeti Türkiye Cumhuriyeti'nin kurucusu Atatürk'ün kendi el yazısıyla yazılı vasiyetinin sonucudur'' diye konuştu. 
     Özince, bir başka soru üzerine de, Türkiye'nin yardım paketleri üzerine çok fazla şey bina etmesinin de doğru olmadığını vurguladı. 
     
     YÜKLER AZALTILMALI 

     Ersin Özince, bankacılık sektöründeki gelişmelere değinirken, bankacılık sisteminin aracılık faaliyetini pahalı hale getiren, sistemin rekabet gücünü olumsuz etkileyen ve büyümesini, derinleşmesini sınırlayan yüklerin hafifletilmesini istedi. 
     Özince, ''Bu kapsamda zorunlu karşılıklar uygulaması ile bankalara getirilen yükler mümkün olduğu ölçüde en alt düzeye düşürülmeli ya da kaldırılmalıdır'' dedi. 
     İş Bankası Genel Müdürü Özince, diğer bazı taleplerini, kaynaklarını off shore bankaları gibi yurtdışına örgütlerine kaydıran bankaların haksız rekabete yol açan uygulamalarının önlenmesi, enflasyon muhasebesine uygun bir vergi sistemi getirilmesi, mevduat sigorta sisteminin bütünüyle yeniden ele alınması, şeffaflığın herkes için sağlanması, Türk Lirası yatırımların özendirilmesi, kamu bankalarına tanınan ayrıcalıkların kaldırılması olarak sıraladı. 
     2001 yılında 11 katrilyon lira olan bankacılık sektörünün net zararının geçen yıl ilk dokuz aylık dönemi itibariyle 668 trilyon liraya gerilediğine işaret eden Özince, bu zararın birkaç bankadan kaynaklandığını, çoğu bankanın 2002 yılı sonunda kara geçtiğini vurguladı. 
     Özince, bankacılık sisteminde kredilerin ve TL bazındaki mevduat hacminin reel olarak gerilediğine işaret etti. 
     
     AB NORMLARI TEK BAŞINA YETERLİ DEĞİL 

     Türkiye'deki bankacılık sektörünün Avrupa Birliği normlarına uyarlanmasının doğru, ancak tek başına yeterli olmadığı görüşünü tekrarlayan Özince, şöyle devam etti 
     ''Sadece bankacılığın değil, kamu, banka dışı finans kesimi ve reel sektörü de kapsayan sistemin tamamen reformdan geçirilmesi, bankalar için konulan uluslararası standartların benzerlerinin tüm piyasaları kapsayacak şekilde oluşturulması gerekiyor. Topyekun sistemi kapsaması gereken yeniden yapılanma her alanda eşzamanlı olarak uygulanmalıdır. 
     Hedeflenen bankacılık sektörü, Türkiye ekonomisinin ihtiyaçlarına cevap verebilir olmalıdır. Aksi halde, bankacılık sektörünün küçüldüğü, haksız rekabetin sürdüğü, hisselerinin değer yitirdiği, yerli ve yabancı yatırımcılar nezdinde kredibilitesi hala tartışmalı bir bankacılık sektörü ile Türkiye'nin dış dünyaya iletmek istediği sağlıklı yapı imajı verilemez.'' 
     
     KRİZ FIRSATÇILIĞI YAPMADIK 

     Özince, İş Bankası faaliyetleri hakkında bilgi verirken de, her zaman olduğu gibi, kuruluş misyonları ve etik prensiplerinden ödün vermeden, ülke geleceğini ve toplum yararını önde tutarak, asla kriz fırsatçılığı yapmadan, devlete ve programa önemli destek vererek faaliyetlerini sürdürdüklerini söyledi. 
     Ekonomideki tüm olumsuzluklara karşın, mali bünyelerinin güçlü yapısını koruduklarını vurgulayan Özince, krizin etkilerinin bütünüyle devam ettiği 2002 yılında, önceki dönemlerde olduğu gibi aktiflerini yabancı kaynaklara başvurmak suretiyle büyütme konusunda borçlanma yolunu tercih etmediklerini bildirdi. 
     Özince, ''Geçmişte haksız rekabetin aşırılığı nedeniyle bankaların müşteri seçmeye pek gücü yoktu. Şimdi durum değişti. En azından haksız rekabetteki aşırılık, sistemdeki konsolidasyon süreci ile azaldı. Krizle birlikte, artık halkımız da iyiyi ve kötüyü daha iyi ayırt etme konusunda gerçekleri görmeyi ve tercihleri konusunda daha seçici davranmayı öğrendi'' dedi. 
     Özince'nin verdiği bilgiye göre, İş Bankası'nın 2001 sonunda 3 katrilyon 993 trilyon 588 milyar lira olan bilanço özkaynakları, 2002 sonunda yüzde 6,4 oranında artarak 4 katrilyon 247 trilyon lirayı aştı. ABD doları bazında ise özkaynaklar 2 milyar 175 milyon dolardan 2 milyar 655 milyon dolara ulaştı. 
     
     ÖDENMİŞ SERMAYE 1.4 KATRİLYONA YÜKSELTİLİYOR 

     Bankanın 810 trilyon 572 milyar 500 milyon lira olan ödenmiş sermayesini, 2003 yılı içerisinde 1 katrilyon 426 trilyon 723 milyar 800 milyon liraya yükseltme kararı alındı. Sermaye artırımının 48 trilyon 634 milyar 350 milyon liralık kısmını kar payı olarak dağıtılacak bedelsiz hisse senetlerinden, kalan 567 trilyon 516 milyar 950 milyon liralık bölümü ise iç kaynaklardan karşılanacak. 
     İş Bankası'nın sağlıklı büyümesini destekleyen ve mali yapısının gücünü gösteren sermaye yeterlilik rasyosu, bu konudaki düzenlemeler ve uluslararası kabul gören kriterlere göre asgari yasal sınır olan yüzde 8 oranının 3 katını aşan yüzde 25,34 gibi yüksek bir orana ulaştı. 
     Özkaynakların aktifi karşılama oranı olarak tanımlanan Finansal Bağımsızlık Rasyosu da yüzde 17,9 olarak gerçekleşti. 
     Neredeyse en düşük faiz oranlarının uygulanmasına rağmen, güvenin yansıması olarak İş Bankası'nın mevduatı yüzde 11,8 oranında bir artış göstererek 16 katrilyon 720 trilyon liraya ulaştı. Pazar payı yüzde 10,6'dan yüzde 12,5'e yükseldi. 
     Aktif büyüklüğü yüzde 9,7 oranında artarak 23 katrilyon 731 trilyon 290 milyar liraya çıktı. 
     Kredileri, Türk Lirası olarak reel bazda yüzde 26,28 oranında artarak 6 katrilyon 540 trilyon 676 milyar liraya, toplam kredilerdeki pazar payı yüzde 10.4'ten yüzde 16.8'e ulaştı. 
     Banka 2002 yılını net olarak 310 trilyon 816 milyar lira karla kapattı. Brüt karı 887 trilyon lira seviyesinde oluştu. 
     Kredi kartı sayısı yüzde 17,6 artışla 1.934.078'e ulaştı, sektördeki payı da yüzde 12,3'e yükseldi. Kredi kartlarıyla yapılan işlem cirosu ise yüzde 64,6 oranında bir artış gösterdi. 
     2002 yılı sonu itibariyle Türkiye'deki hisse senedi yatırımcısının yüzde 38'ini oluşturan 455.774 kişi İş Bankası'nın müşterisi bulunuyor. 
     Bankanın yatırım hesapları toplam portföy büyüklüğü 10 katrilyon liraya yaklaştı. 2001 yılında 732.677 olan aktif yatırım hesabı sayısı 2002 yılı sonunda 850.080 adede yükseldi. 

     
</TEXT>
</DOC>
