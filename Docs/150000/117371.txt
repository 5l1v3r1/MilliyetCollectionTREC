<DOC>
<DOCNO> 117371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/soneko12.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker 2002 büyüme hedefi yüzde 4 olarak revize edilmiştir 
</HEADLINE>
<TEXT>

     Ekonomiden sorumlu Devlet Bakanı Masum Türker, ekonomik programın bundan sonraki dönemde kesintisiz uygulanmasının, sağlanan makro ekonomik istikrarın devamı için son derece önem taşıdığını bildirdi. 
     Devlet Bakanı Türker, 57. Hükümet'in son bakanlar kurulu toplantısındaki Ekonomik Durum değerlendirmesi sunumunda, kamu borç stokunun, Gayri Safi Milli Hasıla'ya GSMH oranının, yılsonunda yüzde 81'e inmesinin beklendiğini ifade etti. 
     Türker, konsolide bütçede, Ocak-Ekim döneminde nakit bazda toplam 56.5 katrilyon lira gelir elde edildiğini, 43.8 katrilyon lira faizdışı harcama yapıldığını ve 12.6 katrilyon lira faiz dışı fazla oluştuğunu vurguladı. 
     Bakan Türker'in sunumuna göre, toplam 36.4 katrilyon liralık faiz ödemesinden sonra, nakit dengesi 23.8 katrilyon lira açık verdi. Hazine'nin ihtiyaçtan fazla borçlanması, muhtemel gelişmeler karşısında tedbirli olunmasını sağladı. Bu durum borçlanma riskini azaltarak, faizlerin azaltılmasına katkıda bulundu. 
     Eylül ayı sonu itibarıyla Türkiye'nin iç borç stoku ise 140.3 katrilyon lira. Türkiye'nin dış borç stoku da, Haziran sonu itibarıyla 125.9 milyar dolar olarak hesaplanırken, kamu kesimi dış borcu 79.6 milyar dolar iken, özel kesimin dış borç stoku 46.3 milyar dolara ulaştı. 
     Türker, 2002 yılı için öngörülen yüzde 3'lük büyüme hedefinin yüzde 4 olarak revize edildiğini de vurguladı. 
     Bakan Türker'in verdiği bilgiye göre, TL'nin 2001 yılındaki önemli değer kaybından sonra, kurların istikrarlı bir seyir izlemesi nedeniyle, lira tekrar değerlenerek, uzun dönemde istikrarı yakaladı. TL'nin istikrarı, enflasyonun düşmesinde de etkili oldu. 
     Ayrıca TL mevdutatında, yıl sonuna göre önemli bir değişiklik olmazken, döviz cinsinden mevduata olan talepte, Ocak sonuna göre, yaklaşık 1.9 milyar dolarlık artış meydana geldi. 
     Bakan Türker, bugüne kadar çiftçilere, doğrudan gelir desteği çerçevesinde 17 il bazında, toplam 387.6 trilyon lira ödeme yapıldığını kaydetti. 
     





</TEXT>
</DOC>
