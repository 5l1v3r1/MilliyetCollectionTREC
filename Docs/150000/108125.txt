<DOC>
<DOCNO> 108125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sontur01.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, BM Genel Sekreteri Annan ile telefonda görüştü... 
</HEADLINE>
<TEXT>

     Başbakan Bülent Ecevit, BM Genel Sekreteri Kofi Annan ile Irak ve bölgedeki gelişmeler konusunun ele alındığı bir telefon görüşmesi yaptı. 
     Başbakanlık Basın Merkezi'nden konuya ilişkin yapılan yazılı açıklamada, Annan'ın, saat 21.00'de Başbakan Ecevit'i telefonla aradığı kaydedildi. 
     Açıklamada, şöyle denildi 
     ''Görüşmede Genel Sekreter, son günlerde Irak konusunda gerçekleştirdiği çeşitli temaslar hakkında bilgi vermiş ve gelişmeler hakkındaki değerlendirmelerini aktarmıştır. 
     Sayın Başbakan, Irak'ın BM kararlarına tam olarak uyması ve öncelikle BM denetçilerinin Irak'a dönerek görevlerini serbestçe yerine getirmeleri konusunda bu ülke nezdinde ısrarla telkinde bulunduğumuzu hatırlatmış, BM Genel Sekreteri'nin de bugüne kadar olduğu gibi bundan sonra da Irak'ın BM ile tam işbirliği sağlaması hususunda önderlik ve çabalarını sürdüreceğinden emin bulunduğumuzu kaydetmiştir. 
     Görüşmede, Kıbrıs konusuna da değinilmiştir. Genel Sekreter, Cumhurbaşkanı Denktaş ve Güney Kıbrıs Rum Yönetimi Lideri Klerides'in 3 Ekim'de New York'ta kendisi ile buluşacaklarını hatırlattıktan sonra, şu ana kadar önemli bir ilerleme kaydedilmemekle beraber bu görüşmeden ümitvar olduğunu bildirmiştir. 
     Sayın Başbakan, bizatihi Genel Sekreter'in konuyla ilgilenmesinin Türk tarafı için bir umut kaynağı oluşturduğunu, ancak AB'nin müdahalesinin çözümü zorlaştırdığını, her halükarda adadaki iki devlet ve milletin varlığını gözetmeden bir çözümün mümkün olamayacağını muhatabına iletmiştir.'' 
     





</TEXT>
</DOC>
