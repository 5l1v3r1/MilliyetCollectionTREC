<DOC>
<DOCNO> 100944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun08.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı muhalifler ABD yönetimiyle bir araya geliyor. 
</HEADLINE>
<TEXT>

     Irak Devlet Başkanı Saddam Hüseyin'e karşı mücadele eden altı muhalif grup, bugün Washington'da ABD Başkanı George Bush yönetiminin üst düzey yöneticileriyle bir araya gelerek, Saddam'ın devrilmesi planlarını görüşecek. 
     ABD Dışişleri Bakanlığı'nda yapılacak görüşmeye, Kuzey Irak'taki iki Kürt grubu olan Irak Kürdistan Demokratik Partisi IKDP ve Irak Kürdistan Yurtseverler Birliği IKYB katılırken, Türkmenler, davet edilmedikleri bu toplantıda yer almıyor. 
     IKYB'yi toplantıda grubun lideri Celal Talabani temsil edecek. Talabani, Washington'a gelmeden önce Ankara'da temaslarda bulunmuştu. Edinilen bilgiye göre, IKDP lideri Mesud Barzani ise, seyahat zorluğu gerekçesiyle bizzat katılmayacağı bu toplantıda grubunu temsil için yeğeni Neçirvan Barzani'yi görevlendirdi. 
     Washington'daki toplantıya ayrıca, çeşitli muhalif grupları uzun süre bünyesinde barındıran Irak Ulusal Kongresi'nin lideri Ahmed Çelebi, Iraklı Şiilerin örgütü olan Irak İslami Devrim Yüksek Konseyi'nin temsilcisi, Irak Ulusal Anlaşması grubunun lideri ve krallık yanlılarının lideri katılacak. 
     ABD adına toplantıya Dışişleri Bakan Yardımcısı Marc Grossman ve Savunma Bakan Yardımcısı Douglas Feith başkanlık yapacak. 
     ABD Dışişleri Bakanlığı sözcüsü Phil Reeker, toplantı öncesinde, Iraklı muhaliflerle yapılacak görüşmede Irak'ın geleceğine ilişkin görüş ve eylem birliği sağlanmasına çalışılacağını belirtti. 
     Irak Ulusal Kongresi'nin sözcüsü ve krallık yanlılarının lideri Şerif Ali Bin Hüseyin de düzenlediği basın toplantısında, Saddam rejimini devirmenin, askeri açıdan sanıldığından çok daha kolay olacağını, çünkü Irak ordusunun Saddam için savaşmak istemeyeceğini söyledi. 
     Şerif Ali, Kuzey Iraklı Kürtlerin bölge gerçeklerinin farkında olduğunu ve Saddam sonrası dönemde Irak'tan kopmak istemeyeceklerini de savundu. Irak muhalefetinin bölünmüş olmadığını ifade eden Şerif Ali Bin Hüseyin, altı muhalif grubun, bugünkü toplantıda ülkenin geleceği konusunda birlik içinde davranacağını söyledi. 
     





</TEXT>
</DOC>
