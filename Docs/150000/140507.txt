<DOC>
<DOCNO> 140507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun16.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı General "Türkiye ile anlaşma sağlanmasını umuyoruz" 
</HEADLINE>
<TEXT>

     NATO Avrupa Müttefik Kuvvetler Başkomutanı General James Jones, Irak'a olası harekatla ilgili olarak, Türkiye ile anlaşma sağlanmasını umduklarını söyledi. 
     İtalya'da yayımlanan La Repubblica gazetesine demeç veren Amerikalı General Jones, ''Türkiye ile ABD arasında görüşmeler, en üst düzey diplomatik yollardan devam edecek'' dedi. 
     ''Asker olarak, alınacak siyasi kararları beklediklerini'' kaydeden General Jones, ABD Merkez Karargahı Komutanı General Tommy Franks'ten gerekli talimatları beklediklerini kaydetti. Jones, ''Elbette, Türkiye ile anlaşılmasını umuyoruz, bu en iyi çözüm. Eğer, Türkiye ile bir anlaşma olmazsa General Franks, kullanabileceği üsleri göz önünde tutarak planı gözden geçirecek'' dedi. 
     General Jones, Almanya ile her zaman olduğu gibi sağlam ilişkilerini korumak istediklerini ve Rusya ile birlikte barışçıl bir dünya yaratmayı hedeflediklerini söyledi. 
     Amerikalı General, Doğu Avrupa'da ABD askeri üslerinin kurulması konusunda Rusya ile bir anlaşmazlık olmadığını, her zaman görüşmede bulunduklarını ifade etti. 
     





</TEXT>
</DOC>
