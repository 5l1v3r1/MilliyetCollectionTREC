<DOC>
<DOCNO> 109299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sondun18.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
John Lennon'ın dul eşi gay barlardan çıkmıyor... 
</HEADLINE>
<TEXT>

     Beatles'ın 1980'de öldürülen üyesi John Lennon'ın dul eşi Yoko Ono, Lennon'ın bazı fotoğraflarının haklarının kendisine verilmesi için New York'ta dava açtı. 
     Ono, Manhattan'da dün başlayan mahkemede, 20 yıl önce kovduğu John Lennon'ın yardımcısı Frederic Seaman'dan yüzlerce fotoğrafın kullanım hakkını ve Lennon'ın özel mektupları ile notlarının satışından elde edilen gelirden 75 bin dolar istiyor. 
     Yoko Ono, 1982'de Seaman'ı Lennon'ın kıyafetlerini giyerken yakalamış ve kovmuştu. 1983'te de Seaman, Lennon'ın günlüğünü çalmaktan suçlu bulunmuş ve 5 yıl göz hapsinde tutulmuştu. Dünkü duruşmada Seaman'ın avukatı, müvekkilinin Lennon'ın fotoğraflarını kendi fotoğraf makinasıyla çektiğini, bu nedenle fotoğrafların tek sahibinin Seaman olduğunu söyleyerek, davanın reklam amaçlı açıldığını ve müzik sanayisinin gerçek yüzünü gözler önüne serdiğini savundu. Müvekkilinin 20 yıl önce cezasını çektiğini söyleyen avukat, yeniden dava açılmasının anlamsız olduğunu belirtti. 
     Dün mahkemede kısa bir ifade veren 69 yaşındaki Ono'nun, bugün de mahkemede konuşması bekleniyor. 
     Son 1 yılını New York, Los Angeles ve Londra'daki ünlü kulüp ve barlarda geçiren Yoko Ono'ya özellikle New York'un ünlü gay kulübü Roxy'de rastlamak mümkün. 
     Kısa bir süre önce, 1968 yılında müstehcen sözlerinden ötürü sansürlenen dönemin tartışmalı klasiği ''Open Your Box'' ile ''Kiss, Kiss, Kiss'' şarkılarının ''remixini'' yapan Ono, CD'sinin başarısını bekliyor. 
     Roxy dans kulübünde cumartesi geceleri düzenlenen çılgın partilerin müdavimi olan Ono, geç saatlerde sahneye çıkıp şov yaparak, görenleri şaşkına çeviriyor. Kulüp yöneticileri, efsanevi sanatçının dans pistinde yeni hayat bulduğunu söylerken, Ono'nun son CD'sinin satışı da iyi gidiyor. 
     





</TEXT>
</DOC>
