<DOC>
<DOCNO> 142519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur03.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Depresyon tedavisinde kullanılan ''Serzone'' adlı ilaç toplatılıyor 
</HEADLINE>
<TEXT>

     Sağlık Bakanlığı, depresyon tedavisinde kullanılan ''Nefazodon'' etken maddeli ''Serzone'' adlı ilacı, karaciğer üzerindeki yan etkileri nedeniyle toplatıyor. 
     Sağlık Bakanlığı İlaç Eczacılık Genel Müdürlüğü'nden alınan bilgiye göre, karaciğerde ''akut hepatik yetmezlik'' riskine yol açan ilacın satışı durduruldu. 
     Karaciğer tahribatıyla buna bağlı ölümlere yol açtığı belirtilen ve Avrupa'da satışı yasaklanan ilaçlar bundan sonra reçete edilmeyecek ve 1 Nisan 2003 tarihine kadar piyasadan geri çekilecek. 
     Bristol-Myers Squibb firmasınca üretilen ''Serzone'' adlı ilacın, 100 miligram tablet, 200 miligram tablet şekli ve ''Serzone Tedaviye Başlama Paketi'' toplatılacak. 
     
     TÜRKİYE'DE YAN ETKİ BİLDİRİMİ YOK 
     Klinik Farmakoloji Derneği Başkanı Cankat Tulunay, karaciğer üzerindeki yan etki bildirimleri üzerine ilacın Avrupa'da toplatıldığını belirtti. 
     Sağlık Bakanlığı İlaç Ruhsatlandırma Komisyonu'nda ilaçla ilgili iddiaların uzun süredir görüşüldüğünü söyleyen Tulunay, ilaç firmasının İlaç ve Eczacılık Genel Müdürlüğü'ne başvurarak, elindeki ilaçları tüketmek için 1 Haziran'a kadar süre istediğini, daha sonra ruhsatı askıya alacaklarını söylediklerini ifade etti. 
     Tulunay, ilacın yan etkisiyle ilgili Türkiye'de bir bildirim olmadığını, ancak bunun, Türkiye'de yan etki bildirim sisteminin işlememesinden kaynaklandığını da kaydetti. 
     İlacın 100 miligramlık tabletlerden oluşan kutusu 23 milyon liradan satılıyordu. 
     





</TEXT>
</DOC>
