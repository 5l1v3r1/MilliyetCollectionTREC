<DOC>
<DOCNO> 108719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur03.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul dönüşü oyun kanlı bitti... 
</HEADLINE>
<TEXT>

     Adana'da, okul dönüşü uğradığı futbol sahasında, aynı zamanda semt pazarı olarak kullanılan yerin demir kapısının devrilmesi sonucu altında kalan ilköğretim okulu 1. sınıf öğrencisi Kaan Sıvışan, öldü. 
     Alınan bilgiye göre, Dumlupınar Mahallesi Gülpınar Caddesi'nde Merkez Seyhan İlçe Belediyesi'nce hem semt pazarı hem de futbol sahası olarak etrafı çevrilen alandaki demir kapının yanında oynayan Kaan Sıvışan, aniden devrilen kapının altında kaldı. 
     Çevreden yetişen vatandaşlar tarafından önce Adana Devlet Hastanesi'ne, buradan da Çukurova Üniversitesi Tıp Fakültesi Balcalı Hastanesi'ne kaldırılan ve başında, özellikle de ense bölümünde ezilme olduğu belirtilen küçük çocuk, tüm müdahalelere rağmen kurtarılamadı. 
     Cumhuriyet Savcılığı'na, görgü tanığı olarak ifade veren ve olay yerine bir kaç metre mesafede esnaflık yaptığını belirten Abdulkerim Dümenci, Kaan Sıvışan'ın, futbol sahasına yanında bir kaç arkadaşı ile birlikte geldiğini, aradan çok uzun süre geçmeden de kapının çocukların üzerine devrildiğini söyledi. 
     Abdulkerim Dümenci, kapının uzun bir süredir yerinden çıktığını ve daha sonra yeniden yerine yerleştirilmeyip, duvar kenarına emaneten konulduğunu iddia etti. Dümenci, diğer çocukların kaçarak kurtulduğunu ancak Kaan Sıvışan'ın kapının tam yanında olması nedeniyle kaçamadığını anlattı. 
     
     AİLE PERİŞAN OLDU 
     Balcalı Hastanesi önünde toplanan ve çocuklarının ölüm haberini alınca sinir krizleri geçiren Sıvışan ailesi ise yakınları tarafından güçlükle teskin edilmeye çalışıldı. 
     Kaan Sıvışan'ın amcası Haşim Sıvışan, kendilerinin yaşadığı bu acının ne ilk ne de son olacağını belirterek, ''Başka çocukların başına da aynı felaketin gelmesini istemiyoruz. Bu nedenle, 2-3 metre uzunluğunda ve yaklaşık 2.5 metre yüksekliğindeki demir kapı için önlem almayanlar bu olayın sorumlusudur'' dedi. 
     Haşim Sıvışan, sorumluların kim olduğunu öğrenip, maddi ve manevi tazminat davası açacaklarını, amaçlarının kan parası almak değil, başka ailelerin aynı acıyı yaşamaması olduğunu söyledi. 
     





</TEXT>
</DOC>
