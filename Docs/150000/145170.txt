<DOC>
<DOCNO> 145170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/spor/spo04.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞANSLARI YOK 
</HEADLINE>
<TEXT>

Aybaba, kalan 9 maç için iddialı konuşarak, "Rakiplerimiz bizden üç puanı düşünebilirler ama kimseye bu şansı tanımayacağız" dedi 
     BERKUK ÜNYAY 

     En iyisi biziz’ 
     TRABZONSPOR Teknik Direktörü Samet Aybaba, 60’lı puanları düşünerek başladıkları yarışta hedefe yaklaştıklarını belirterek, "İlk beşi düşünüyorduk, şimdi dördüncü sıradayız" dedi. Türkiye’nin en iyi futbol oynayan takımı olduklarını söyleyen Aybaba, "Bursaspor önünde de 3 tane attık, 10 tane kaçırdık. Kalan 9 maçta rakiplerimiz bizden üç puan almayı düşünebilirler. Bu şansı kimseye tanımayacağız" ifadesini kullandı. 
     
     Tekke’ye övgü 
     AYBABA, Türkiye Ligi tarihinde 30 bininci golü Fatih Tekke’nin atmasının kendisini gururlandırdığını belirtti. Aybaba, "Kaptanımızın hem Trabzonspor’u, hem kendisini tarihe geçirmesi çok sevindirici. Bu yıl bize hem futbolcu hem kaptan olarak çok önemli katkılar sağladı. Türkiye’nin en formda ve komple tek forveti. Şenol Güneş onu 24 kişilik aday kadroya aldı. Ama bence bu formu ve kalitesiyle İngiltere’de ilk onbirde düşünmeli" diye konuştu. 
     
     Mehmet’e teselli 
     MEHMET Yılmaz’ın kendisini çok üzdüğünü de vurgulayan Samet Aybaba, "Gol atamamayı kafaya takıyor" dedi. Başarılı çalıştırıcı şöyle devam etti "Pres yapıyor, koşuyor, alan boşaltıyor. Trabzonspor’un bu belirgin çıkışında en büyük rollerden birini oynuyor. Şanssızlığından gol bulamıyor. Ama kafası hep burada olduğu için enerjisini kaybediyor. Gol de atacak ve Türk futboluna senelerce çok büyük hizmetler yapacak" 
     
     Lee Yong’a nazar değdi 
     SON dönemde iyi futboluyla göz dolduran Lee Yong, Bursaspor maçının 13. dakikasında sakatlanarak sahayı terk etmek zorunda kaldı. Kulüp doktoru Mesut Çelebi, Yong’un 4 ay önce geçirdiği sakatlığın nüksettiğini, 2 hafta sonra oynanacak Kocaelispor maçına yetiştirmeye çalışacaklarını açıkladı. Çelebi, "Aynı bölgeye darbe gelmiş. Nükseden her sakatlık, normal sakatlıktan kötüdür" dedi. 
     
     İşbaşı bugün 
     MİLLİ maçlar nedeniyle lige verilen ara, Trabzonspor’un programını değiştirmedi. Bugünden itiraberen hazırlıklara başlayacak olan Karadeniz ekibi, cuma gününe kadar çalışmalarını çift antrenmanla sürdürecek. Bordo - Mavililer, eski futbolcuları İsmail Gökçek’in yararına Galatasaray ile oynanacak yardım maçı için cumartesi günü İstanbul’a gidecek. 
     


SPOR 
























</TEXT>
</DOC>
