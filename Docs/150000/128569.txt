<DOC>
<DOCNO> 128569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo03.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ı ikinci dönemde zorlu bir fikstür bekliyor... 
</HEADLINE>
<TEXT>

     Birinci Süper Futbol Ligi'nin ilk dönemini yenilgisiz lider olarak tamamlayan Beşiktaş'ı, ikinci bölümde zorlu bir fikstür bekliyor. 
     İlk bölümde yaptığı 17 maçın 10'unu BJK İnönü Stadı'nda yapan Beşiktaş, ikinci bölümde 9 kez deplasmana gidecek. Siyah-beyazlılar, bu dönemde en yakın deplasman maçını da İzmit'de Kocaelispor ile yapacak. ''Kara kartallar'', deplasman maçlarında 2'şer kez Doğu Anadolu, Güneydoğu Anadolu, Karadeniz, 1'er kez de Marmara, İç Anadolu ve Akdeniz Bölgesi'ne seferlerine çıkacak. 
     Ligin ilk döneminde 17 maçın yalnızca 7'sini deplasmanda yapan siyah-beyazlılar, bu maçlarda 5 galibiyet ve 2 beraberlik alarak 17 puan topladı ve en başarılı deplasman takımlarından biri oldu. 
     
     7 MAÇ BJK İNÖNÜ STADI'NDA 

     Beşiktaş, ikinci bölümde ligde yapacağı maçlardan yalnızca 7'sinde BJK İnönü Stadı'na çıkacak. 
     Siyah-beyazlılar, taraftarları önünde İstanbulspor, Göztepe, Ankaragücü, Denizlispor, Fenerbahçe, Altay ve Galatasaray ile maçlarını yapacak. 
     
     FENERBAHÇE İLE ERTELEME MAÇI DA DEPLASMANDA 

     ''Kara kartallar'' ezeli rakibi Fenerbahçe ile 2 Şubat'ta yapacağı 11. hafta erteleme maçını da deplasmanda olacak. 
     Beşiktaş, böylece ilk bölüm sonrasında ligdeki 17 maçın 10'unda deplasmana gitmiş olacak. 
     
     LİGİ DEPLASMANDA TAMAMLAYACAK 

     Siyah-beyazlılar, ligi de BJK İnönü Stadı'ndan uzakta Samsun deplasmanında tamamlayacak. 
     Beşiktaş, ligin son haftasında deplasmanda Samsunspor ile karşı karşıya gelecek ve 2002-2003 sezonunu tamamlamış olacak. 
     
     EZELİ RAKİPLERİYLE EVİNDE OYNAYACAK 

     Beşiktaş, ikinci bölümde 9 deplasman maçına çıkmasına karşın ezeli rakibi Galatasaray ve Fenerbahçe ile kendi sahasında oynamanın avantajına sahip olacak. 
     Siyah-beyazlılar, ikinci bölümde 28. haftada Fenerbahçe'yi, 33. haftada da Galatasaray'ı BJK İnönü Stadı'nda konuk edecek. 
     
     DEPLASMAN MAÇLARI 

     Beşiktaş'ın ikinci bölümde deplasmanda yapacağı maçlar da şöyle 
19. Hafta Kocaelispor 
21. Hafta Diyarbakırspor 
23. Hafta Trabzonspor 
25. Hafta Gaziantepspor 
27. Hafta Malatyaspor 
29. Hafta Elazığspor 
31. Hafta Adanaspor 
32. Hafta Gençlerbirliği 
34. Hafta Samsunspor 

     
</TEXT>
</DOC>
