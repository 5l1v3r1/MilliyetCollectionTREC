<DOC>
<DOCNO> 125780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/spor/spo03.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HACİZ KARGAŞASI 
</HEADLINE>
<TEXT>

Galatasaray yönetimi, Abdürrahim Albayrak’ın 300 bin dolar alacağı için kulübe dayandığı haberi ile sarsıldı. Uzun araştırmalar sonucu camiayı karıştıran konunun yanlış anlaşıldığı ortaya çıktı 
     HALİL ÖZER 

     Ben göndermedim’ 
     GALATASARAY’DA, Abdürrahim Albayrak’ın kulübe haciz getirdiği haberi ortalığı karıştırdı. Önceki gün kulüp binasından yönetime gelen "Albayrak 300 bin dolarlık alacak yüzünden kapıya dayandı" haberi şok etkisi yarattı. Abdürrahim Albayrak hemen açıklama yaparak, "Ben haciz göndermedim. Böyle bir şeye kalkışmam" ifadesini kullandı. Bu olay konuşulurken eski yöneticilerden Osman Hattat’ın da eski alacaklarının bir an önce ödenmesini istediği öğrenildi. 
     
     Herkes konuştu 
     ALBAYRAK kendini temize çıkarmak için büyük uğraş verirken, dilden dile yayılan konu camiada değişik yorumlara neden oldu. Eski yöneticiler Albayrak’a büyük vefasızlık yapıldığını belirtirken, yeni yöneticiler "Ondan hiç beklemezdik" diye eleştiride bulundu. Ancak Abdürrahim Albayrak’ın herkesi arayarak konuyla bir ilgisi olmadığını söylemesi işi bilmece haline soktu. Yapılan derin bir araştırma sonucu gerçek geç de olsa ortaya çıktı. 
     
     Başkana mektup 
     BİR süre önce Galatasaray Divan Kurulu’nda bulunan bir iş adamının işlerini tasfiye ederek Başkan Özhan Canaydın’ın da aracılığı ile mallarını Albayrak’a sattığı öğrenildi. Albayrak ödeyeceği 313 bin doların kulüp alacağından tahsil edilmesini istedi. Hatta iş adamının eline başkana hitaben "Ne zaman uygunsa bu paranın ödenmesini rica ederim" şeklinde bir mektup verdi. İş adamı da bu yazıyı kulübe götürünce, olay "Albayrak kulübü hacize verdi" şeklinde yorumlandı. 
     
Artık taşlar yerine oturdu      CÜNEYT KARAKAYA 

     SEZON başında Fatih Terim’in gözüne giremeyen, haftalarca yedek kulübesine çakılan ve son haftalarda attığı gollerle formayı kapan Ümit Karan, takımda sistemin artık oturduğunu söyledi. Ankaragücü karşısında turu getiren Sarı - Kırmızılı oyuncu, "Kötü günler geride kalıyor. Zaman ilerledikçe hocamızın istediklerini yerine getirmeye başladık. Herşey iyiye doğru gidiyor. Sezonu çifte kupayla kapatırız" diye konuştu. 
     TAKİPÇİLİĞİNİN karşılığını her zaman aldığına dikkat çeken Ümit Karan, "Böyle pozisyonlarda tedbiri elden bırakmam. Direkten dönen topu takip ettim ve vurdum" dedi. Yıldız futbolcu, takım olarak etkili pres yapmaya başladıklarının da altını çizerek şöyle devam etti "Hocamızın sistemine tamamen adapte olmak üzereyiz. İlk başlarda toplu pres yapamıyorduk. Ama taşlar yerine oturdu." 
     
Okan Koç askıda      YÖNETİCİLER, Gençlerbirliği’nin başarılı oyuncusu Okan Koç’u kadrolarında görmek istediklerini ancak bu astronomik fiyatlar nedeniyle almalarının çok zor olduğunu söylediler. 2. Başkan Ali Dürüst "Birkaç ay önce İlhan Cavcav ile görüştük. Bize Okan’ı satmayacaklarını bildirdi. Ayrıca da satarlarsa ilk bizim haberimiz olacak" diye konuştu. 
     
Florya’da erken bahar      GAZİANTEP ve Ankaragücü galibiyetleri Galatasaray’daki olumsuz havayı dağıttı. Samsunspor maçı hazırlıklarına sakat ve hasta oyuncular nedeniyle 14 kişiyle başlayan Cim - Bom’da Teknik Direktör Fatih Terim ile futbolcuların neşeli oldukları gözlendi. Antrenmana Christian, Batista, Baliç, Suat, Ergün, Ümit Davala, Emre, Arif, Hakan ve Hasan katılmadı. 
     
Gera’ya dini engel      SARI-Kırmızı takımın peşinden koştuğu Ferençvaroş’un golcü oyuncusu Gera, Türkiye’ye gelmeye sıcak bakmadı. 26 yaşındaki oyuncu Macaristan basınına verdiği demeçte "Ben ülkemde mutluyum. Ülke değiştirme gibi bir niyetim yok. Ancak olağanüstü şartlar olursa düşünebilirim" dediği öğrenildi. Bu arada bu futbolcunun dinine bağlı olduğu ve aile cemaatiyle her hafta sonu ayinlere katıldığı için transfere yanaşmadığı öğrenildi. 
     



 SPOR 


























</TEXT>
</DOC>
