<DOC>
<DOCNO> 105192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/guncel/gunz1.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Aileler çatıştı 3 ölü, 2 yaralı 
     ARTVİN DHA 

     Artvin’in Murgul ilçesi Akantaş köyünde dün meydana gelen olayda, Osman Görmüş, sevdiği Ayşe Çakır’ı istemesi için ailesiyle birlikte genç kızın evine gitti. Ancak baba Ramiz Çakır bu evliliğe karşı olduğunu belirterek, Görmüş ailesini eve almadı. İki aile arasında sokağa taşan tartışmaya köylüler de müdahale etti. Bu sırada eve giren Çakır, av tüfeğini alarak Görmüş ailesine ateş açtı. Çakır’ın saçmalarına hedef olan damat adayı ağır yaralanırken, baba İdris Görmüş ile akrabaları Dildar ve Cenk Görmüş olay yerinde öldü. Karşı tarafın açtığı ateş sonucu da Emine Çakır yaralandı. 
     
     Gurbetçilere alanda eziyet 
     İSTANBUL Milliyet 

     Bosphorus Havayolları, İstanbul - Londra arasındaki charter sefer için fazladan bilet satınca, 30 biletli gurbetçi Atatürk Havalimanı’nda bavullarıyla kaldı. Biletlerini Londra’dan gidiş-dönüş olarak alan yolcular, şirket yetkililerine sert tepki gösterdi. İtirazları sonuçsuz kalan yolcular, otelde konaklayarak bu sabah İngiltere’ye uçmayı kabul etmek zorunda kaldılar. Yolculardan Cihan Ata, Londra’daki davasına gidemeyeceği için mağdur olduğunu belirtirken, Rengin Akgün ise, "Pazartesi işbaşı yapacaktım. Şimdi ben bu durumu nasıl açıklayacağım" diye konuştu. 
     



 GÜNCEL 



















</TEXT>
</DOC>
