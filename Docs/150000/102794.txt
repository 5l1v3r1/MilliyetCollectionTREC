<DOC>
<DOCNO> 102794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/dunya/adun.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus helikopteri vuruldu 85 ölü 
</HEADLINE>
<TEXT>
Çeçen darbesi 
132 asker taşıyan MI - 26 tipi dev Rus helikopteri mayın tarlasına düştü. Helikopterden sağ çıkan çok sayıda asker, mayınlara basarak can verdi 
     CENK BAŞLAMIŞ Moskova 

     Çeçen direnişçilerin dünyanın en büyük helikopteri olan MI - 26 tipi dev helikopteri düşürmesi sonucu en az 85 Rus askeri öldü. Çeçenistan’ın başkenti Grozni yakınlarında meydana gelen faciadan kurtulan askerlerin çoğu helikopterin mayın tarlasına düşmesi nedeniyle mayına basarak hayatını kaybetti. İçinde 132 kişi bulunan askeri nakliye helikopteri, motorlarının yanmaya başlaması üzerine acil iniş yapmak istedi, ancak yere çakıldı. 50 ton ağırlığındaki helikopter Mazdok’tan Hankale’ye Rus askerlerini taşıyordu ve sabah saatlerinden beri dördüncü seferini yapıyordu. 180 metre yükseklikteyken acil iniş yapabilmek için alçalmaya başlayan helikopter, mayınlı bölgeye düştü. Enkazdan 35 civarında asker kurtarıldı. 
     Rusya Devlet Başkanı Vladimir Putin, facianın nedeninin belirlenmesi amacıyla komisyon oluşturulmasını istedi. Helikopterin Çeçen direnişçiler tarafından roket ya da makineli tüfekle düşürüldüğü sanılıyor. Düşen MI - 26 tipi helikopter, ağır ve manevra yeteneğinin düşük olması nedeniyle Çeçenler tarafından "inek" lakabıyla anılıyor. 
     



 DÜNYA 











</TEXT>
</DOC>
