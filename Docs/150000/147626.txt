<DOC>
<DOCNO> 147626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/ekonomi/eko01.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
HAYAT DEVAM EDİYOR 
</HEADLINE>
<TEXT>

Alışveriş merkezleri ve marketlerin müşteri sayıları ile kredi kartı harcama rakamları, Irak’ta savaşın Türk tüketicisini alışverişten vazgeçirmediğini ortaya koydu 
     AYFER YILDIZ 

     Irak’ta savaşın başlaması ile birlikte, Türkiye’de piyasaların duracağı, ekonomide henüz atlatılamamış krizin yeniden derinleşeceğine ilişkin beklenti ve tahminler gerçekleşmedi. Alışveriş merkezlerinin, marketlerin müşteri sayıları, yine alışverişlerde kullanılan önemli kartların ciro rakamları, Türk tüketicisinin, Irak’ta savaş çıktı diye satın almaktan vazgeçmediğini ortaya koyuyor. 
     Savaşın ilk günlerinde kısmen bir tedirginlik gözlendiğini belirten piyasa yetkilileri, sonraki günlerde bunun da aşıldığını, yarısı savaşla geçen mart ayındaki harcama cirolarının gerek bir önceki aya göre, gerekse geçen yıla göre artış gösterdiğini belirttiler. 
     
Marketlerde düşüş yok      Kapasitesinin büyüklüğü bakımından perakende piyasası açısından satış rakamları önemli olan Migros’ta savaştan kaynaklanan bir düşüş olmadı. Migros yetkilileri, "Savaş dolayısıyla tüketici nezdinde alışveriş trendlerinde bir farklılaşma gözlenmiyor" dediler. 
     Gima Genel Müdürü Dengiz Pınar, mart ayı satışlarının bir önceki aya göre Türk Lirası bazında yüzde 9.5, dolar bazında ise yüzde 7.7 arttığını söyledi. Savaş koşullarında da canlılığın devamına katkı için kampanyalar yaptıklarını hatırlatan Pınar, "Güneydoğu Anadolu Bölgesi’ndeki ekonomik canlılığı sürekli kılmak ve bölgede yaşayan müşterilerimize destek olmak amacıyla bu süreyi bölge için uzatma kararı aldık" dedi. 
     Tansaş Genel Müdürü Servet Topaloğlu da"Her şey normal seyrinde gidiyor. Tüketici dalgalanmalara alıştı ve soğukkanlığını koruyor. Savaş ortamında şeker, un, yağ, konserve gibi temel gıda maddelerine bir hücum olabileceği varsayımıyla bir B planı hazırladık. Ancak tedbirleri şu an için devreye alma ihtiyacımız olmadı" diye konuştu. 
     
Kredi kartı ile yapılan harcamalarda artış var      AAkbank Kredi Kartları Pazarlama Bölüm Başkanı Mine Galip, Axess kart cirosunda ve günlük bazda harcama oranlarında artışın sürdüğünü söyledi. Galip şunları söyledi 
     "Şubat-Mart 2003 döneminde toplam Axess cirosunda yüzde 20’yi aşan, Axess kart sahiplerinin harcamalarında ise günlük bazda yaklaşık yüzde 9’luk bir artış oldu. Axess kart sahipleri açısından kesinlikle hayat devam ediyor. Bu artışta kampanyalara ek olarak ayrıca kurumlarla yaptığımız işbirliklerin ve 18 bini aşan Axess chippara harcanabilen üye işyeri ağının önem taşıdığını düşünüyoruz." 
     Garanti Bankası’nın, Bonus kart da dahil çıkardığı kartların mart ayı rakamları da tüketicinin savaş ortamında alımlarını ertelemediğini gösteriyor. Garanti Bankası’nın kartlarıyla gerçekleştirilen alışveriş cirosunda da geçen yılın ilk üç ayına göre yüzde 93 artış olduğu açıklandı. 
     
Tahminlerimiz tuttu’      Renault Mais Genel Müdürü İbrahim Aybar, 2003 yılı oto satışlarına ilişkin yılbaşı tahminlerinde, savaş dolayısıyla bir değişiklik yapmadıklarını söyledi. İlk üç ayın yıl içinde satılacak otomobillere ilişkin öngörülerin gayet isabetli olduğunu gösterecek şekilde gittiğini belirten Aybar, "Yılbaşında tahminlerimizi sektör olarak 120 bin otomobil satışı üzerine kurgulamıştık. Bu tahminlerimizde, öngörülerimizde herhangi bir değişiklik yapmıyoruz" dedi. 
     
Önce korktular sonra geldiler      Hafta içi günde 40 - 45 bin kişinin, hafta sonları 50 - 55 bin kişinin ziyaret ettiği alışveriş merkezlerinden Akmerkez’in ortalama ziyaretçi sayısında operasyonun başlamasıyla 20 Mart Perşembe yüzde 9.3 oranında bir düşüş oldu. Ancak sonraki günler, tüketici tekrar merkeze döndü ve ziyaretçi sayısında yüzde 6.5 oranında artış gerçekleşti 
     Olivium Outlet Alışveriş Merkezi’nde ziyaretçi sayısında yüzde 30 oranında bir artış oldu. Daha önce hafta içi 18 bin olan ziyaretçi sayısı 21 bine, haftasonu 45 bin olan ziyaretçi sayısı ise 52 binlere çıkmış. Carousel Alışveriş Merkezi’ndeki ziyaretçi sayısında da bir düşüş yaşanmadı. Aksine, mart ayında ziyaretçi sayısında, geçen yılın aynı ayına göre yüzde 5’lik bir artış oldu. 
     Profilo Alışveriş Merkezi’nde ziyaretçi sayılarında bir değişiklik olmadı. Ancak ciro miktarlarında yüzde 5 civarında bir düşüş yaşandı. Yetkililer, Irak savaşının ziyaretçi sayısında şu anda bir etkide bulunmadığını ancak, operasyonun uzamasının olumsuz etkileyeceğini söylüyor. 
     Bursa’nın önemli alışveriş merkezlerinden Zafer Plaza’da da savaştan etkilenme olmadı. Yetkililer, geçen yıla kıyasla girişlerde artış olduğunu belirtti. 
     


SİYASET 


















</TEXT>
</DOC>
