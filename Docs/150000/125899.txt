<DOC>
<DOCNO> 125899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo20.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Ortega'nın sakatlığı büyük boyutta... 
</HEADLINE>
<TEXT>

     Fenerbahçe Teknik Sorumlusu Oğuz Çetin, ülkesinde tedavi olan Ortega'ya kendisinin izin verdiğini belirterek, ''Ortega'nın sakatlığının büyük boyutta olduğunu öğrendim ve ülkesinde kalmasını uygun gördüm'' dedi. 
     Samandıra Tesisleri'nde düzenlediği basın toplantısında gazetecilerin sorularını yanıtlayan Oğuz Çetin, Ortega'nın Göztepe maçında oynamasının mümkün olmadığı ve Trabzonspor maçında da görev alması zor gözüktüğü için Arjantinli futbolcuya, kendisinin izin verdiğini vurguladı. Çetin, ''Oradaki tedavisine cevap alıp, dönmesini bekliyordum. Ancak menajeri aracılığıyla doktorundan gelen raporda sakatlığının büyük boyutta olduğunu öğrendim. Tedavi süresi uzadı ve kalmasını uygun gördüm. İkinci devre hazırlıklarında bize katılacak'' diye konuştu. 
     Çetin, bir gazetecinin, ''Ortega, kendi doktoruna gitmek istedi. Bundan sonra diğer futbolcular da gitmek isterse ne olacak '' sorusa, ''Fenerbahçe'de yeni bir sayfa açtık. Yapacaklarımızı yerine getirmeye başladık. Yumuşak bir geçiş içindeyiz. İkinci devre hazırlık döneminde ortaya koyacağımız grafiklerle, sağlık ekibimizin gerekli gördüğü hallerde futbolcuları yurtdışına göndereceğim. Onun dışında hiçbir futbolcu yurtdışına gitmeyecek'' yanıtını verdi. 
     
     ''TRABZONSPOR MAÇI ÇOK ÖNEMLİ'' 

     Takımın başına geldiğinden itibaren önlerindeki ilk 2 maça çok önem verdiğini anlatan Çetin, şöyle konuştu 
     ''Geldiğim günden beri ilk önce takım bağını güçlendirmek ve saygıyı artırmak için uğraşıyorum. İkinci olarak, taktik anlayışımızı sahaya yansıtmaya çalışıyoruz. Üçüncü olarak da fiziki çalışmalar yapıyoruz. Bütün oyuncularımın isteklerime gayet iyi yanıt vermesi beni mutlu ve umutlu kılıyor. Hedefimi Trabzonspor maçında 3 puan alıp devreyi 35 puanla kapatmak. Daha sonra 45 günlük devre arasını da en iyi şekilde değerlendirmek.'' Oğuz Çetin, bir soru üzerine, Trabzonspor maçında bazı futbolcuların pozisyonlarında değişiklik yapacağını ifade ederek, ''Trabzonsporlu futbolcuları inceledim. Buna göre maçta futbolcuların pozisyonlarında değişiklikler görebilirsiniz. Antrenmanda da bunları çalışıyoruz. Göztepe maçında oyuncularım istekli ve arzulu şekilde söylediklerimi yerine getirmeye çalıştılar. Ama gol yollarında beceriksizlik vardı ve şansızdık. Trabzonspor maçında gol yollarında daha becerikli olup, aradığımız golü bulacağız'' dedi. 
     Çetin ayrıca, Trabzonspor maçı öncesinde transfer hakkında konuşmak istemediğini, bu karşılaşmadan sonra çalışmaları hakkında tüm sorulara yanıt vereceğini kaydetti. 
     
     REVİVO'NUN AYRILIŞI 

     Revivo'nun gidişiyle ilgili bir soruyu da yanıtlayan Oğuz Çetin, İsrailli futbolcu ile arasında herhangi bir sorun yaşanmadığını belirterek, ''Revivo ile bütün sezon çok iyi diyaloğumuz oldu. Giderken odama geldi ve 5 dakika konuştuk. O, Fenerbahçe'ye gelen en iyi oyunculardan biridir. Karşılıklı karar verildi ve en iyi şekilde ayrıldı'' diye konuştu. 
     Trabzonspor maçında Rüştü'den kaleye geçmesini isteyip istemeyeceği şeklindeki bir soruyu da Çetin, ''Rüştü'nün tedavisi maç gününe kadar devam edecek. Ancak şu anda kalecimiz Oğuz ve ona güvenim sonsuz'' diye yanıt verdi. 
     
     TARAFTARLARDAN DESTEK İSTEDİ 

     Oğuz Çetin, Trabzonspor maçında taraftarlarının desteğine ihtiyaçları olduğunu ifade ederek, şunları söyledi 
     ''Takım 16 puan kaybetti. Ciddi bir çalışmayla ikinci yarıya çok farklı çıkacağız. Ama önümüzdeki tek engel Trabzonspor maçı. Futbolda öyle günler vardır ki, teknik, taktik, iyi motivasyon, oyun disiplini önemlidir. Trabzonspor maçı da önemli günlerden biridir. Saydığım bu unsurlardan da önde gelen bir şey vardır ki, o da taraftardır. Bir kulübü kulüp yapan, o kulübü büyüten taraftarlardır. Taraftarlarımız hangi şartlarda olursa olsun, Trabzonspor maçında stadı doldurup, 90 dakika bizi destekleyip, takıma büyük güç katacaklardır. Hafta sonu taraftarlarla bütünleşme sağlayıp, devreyi 35 puanla kapatacağız.'' 
     
     DR. BAŞÖZ ''ORTEGA'NIN SAKATLIĞI KRONİK'' 

     Basın toplantısına katılan kulüp doktoru İsmail Başöz ise sakat futbolcular hakkında bilgi verdi. 
     Ortega'nın sezonun başından itibaren dönem dönem kasık bölgesindeki kronik şikayetler nedeniyle tedavi olup, antrenmana çıkmadığını anlatan Dr. Başöz, ''Ortega'nın söylediğine göre uzun süredir var olan bir sakatlık. Futbolcularda fazla kullanıma bağlı dönem dönem ortaya çıkan bir sakatlık ve tedavisi güçtür. Beraber çalışması olduğu, kendisinin güvenini kazandığını söylediği bir tedavi ekibiyle çalışmak için yurtdışına gitti. Sakatlığının ismi pubalgida. Ortega, herhalde ikinci yarı çalışmalarında takımla birlikte olacaktır'' diye konuştu. 
     Dr. Başöz, sakatlıkları bulunan Rapaiç, Serhat, Yusuf ve Rüştü'nün maç gününe kadar tedavilerinin süreceğini ve takımla birlikte olmaları için bütün hazırlıkları yapacaklarını söyledi. Başöz, Zoran Mirkoviç'in ikinci yarı hazırlıklarına katılabileceğini, önemli bir ameliyat geçiren İsmail'in ise kemiğinin kaynamasını beklediklerini kaydetti. 
     Ülkesinde bulunan Washington ile ilgili de bilgi veren İsmail Başöz, Brezilyalı futbolcunun 24 Aralık Salı günü ABD'de ünlü bir kardiyoloji merkezinde kontrolden geçeceğini sözlerine ekledi. 

     
</TEXT>
</DOC>
