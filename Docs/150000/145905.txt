<DOC>
<DOCNO> 145905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/yazar/temelkuran.html </URL>
<DATE> 2003/03/28/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Paranın küçük tanrılarına mektup 
</HEADLINE>
<TEXT>

     Kara bahtını akan ışıklı bantlara bağlamış kadersiz arkadaşlar 
     Vallahi içimden geldi yazıyorum. Sizlere bu mektubu yazarken ben, her zamanki gibi "gergin" piyasalar. Merhametsiz bir Dalgacı Mahmut misali akıyor sizin o ışıklı "rakkamlar". Ben bu satırları kaleme alırken, bakınız enteresandır, radyoda aniden Behiye Aksoy çıkıyor 
     "İnleyen nağmeler ruhumu sardı Bir rüya ki orda hep şarkılar vardı" 
     Giriş, elektro sazla. Tam pavyon havası. Şahane. Bir sonraki şarkıyı size tutuyorum, haberiniz olsun. 
     Kardeşlerim, 
     Siz, paranın küçük tanrılarısınız. Siz ne deseniz mühim dersiniz. Siz ne zaman konuşsanız dünyayı yöneten güç ve para canavarının küçük askerleri gibi kendinizden eminsiniz. Sizde bir tuhaflık var kardeşim siz tanrıyı görmüş koyu dindarlar gibi tuhaf bir kendinden eminlikle konuşuyorsunuz. Siz hep biz cahillerin aklının ermeyeceği bir büyük, bir son derece ciddi, bir devasa gerçekten bahseder gibisiniz. Biz "çocukça" konuşuyoruz sanki de, siz basbayağı hepimizden daha bir "yetişkin" havalar içindesiniz. Allah artırsın Gözümüz yok. Ama bu fakire öyle geliyor ki, siz de pek mutlu değilsiniz. 
     
     Borsacı, paracı, piyasacı arkadaşlar, 
     Çoğunuz, bir gün bu işi bırakmayı düşünüyorsunuz, değil mi Dayanılacak gerilim değil zira. Belli bir miktar parayı "yapınca", çekip artık nereye gidecekseniz oraya gitmeyi hayal ediyorsunuz. O "rakkam" her yıl biraz daha büyüyor herhalde, bir türlü gidemiyorsunuz. şöyle söyleyeyim, gidemeyeceksiniz. O ışıklı bantlara baka baka yaşlanamadan ihtiyarlayacaksınız. Çünkü bu, nasıl söylesem, alçakça bir sistem. İnsanın doğasına aykırı bir şey. Camlı binalarda birbirinizi yemek üzerine kurulu acayip bir düzen. Irak’ta insanlar öldükçe dünyanın her yerinde borsaların yükselmesi tesadüf değil. Armani takımlarınız hiç lekelenmiyor olabilir ama bu sistem kanla işliyor beyler. 
     Merak ediyorum rakı içerken nasıl işliyor sizde kalpler 
     
     Cici beyler, küçük hanımlar, 
     O büyük "rakkamlar" size oyuncak gibi geliyor değil mi öyle gelmek zorunda, yoksa delirirsiniz herhalde. Durup düşünse aklınızı kaçırır insan. Bir günde "oynadığınız" parayla neler yapılabilir aslında. Ama yapılmaz değil mi Çünkü "sistem böyle" 
     Sistem beyler, biz onu öyle yaptığımız için öyle. Piyasa denen dev bir yaratık yok yani. Sizden bağımsız koca karınlı bir dev yok ortada. Siz küçük askerler varsınız, inanmış askerler. Bir gün inanmaktan vazgeçseniz kuyruğunu kıstırıp kaçacak bir ittir piyasa. Başka bir şey değildir. Ve sizin gibiler bunu benden daha iyi bilir. 
     
     Bence siz bu akşam, bırakın fiyakalı yerleri, küçük, temiz bir meyhaneye gidin. Rakıyı suratsız, ihtiyar bir garson koysun. Bozuk bir teypte eskilerden bir şeyler çalsın. Kravatları gevşetin. Mutlu değilseniz, bu mutlu olunacak bir hayat değil demek ki. Hata sizde değil. Siz o ilk hayal ettiğiniz "rakkamı" hatırlayın. Muhtemelen çoktan aşmışsınızdır onu, çekin o parayı şu sistemden... Gidin. Gidin... 
     Ha bu arada. Size şarkı tutmuştum ya... Bakınız enteresandır, "Dinecek sanma bir gün" çıktı radyoda. Artık bilmiyorum anlatabildim mi 
     
     







</TEXT>
</DOC>
