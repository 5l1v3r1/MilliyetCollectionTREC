<DOC>
<DOCNO> 125150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun03.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Suudi Arabistanlı ve Pakistanlılar fişlenecek... 
</HEADLINE>
<TEXT>

     ABD'deki 11 Eylül terörist saldırılarının ardından bazı Müslüman ülke vatandaşlarına kısıtlamalar getiren ABD yönetimi, ülkede yaşayan erkek Suudi Arabistan ve Pakistan vatandaşlarının da fişlenmesine karar verdi. 
     ABD Göç ve Vatandaşlık Dairesi'nin INS kararına göre, bundan sonra ABD'de bulunan 16 yaşından büyük erkek Suudi Arabistan ve Pakistan vatandaşları, INS bürolarına kayıtlarını yaptırarak düzenli aralıklarla oturma durumlarını bildirmek zorunda kalacak. 
     Suudi Arabistan ve Pakistan'ı kapsayan bu adım, INS'nin benzer yöndeki 3. dalga önlemini oluşturuyor. Ekim ayında başlayan uygulamada önce Irak, İran, Libya, Sudan ve Suriye vatandaşları bu uygulamaya tabi tutulmuş, ardından Afganistan, Cezayir, Bahreyn, Eritre, Lübnan, Fas, Kuzey Kore, Umman, Katar, Somali, Tunus, Birleşik Arap Emirlikleri ve Yemen vatandaşlarına da aynı zorunluluk getirilmişti. Uygulama, bu ülkelerin diplomatlarını ve çalışma iznine sahip yeşil kart sahiplerini kapsamıyor. 
     ABD'deki Müslüman örgütleri, bu uygulamaya büyük tepki gösteriyor. 
     





</TEXT>
</DOC>
