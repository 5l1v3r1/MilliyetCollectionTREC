<DOC>
<DOCNO> 128009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/siyaset/siy04.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
SEÇİME DOĞRU 
</HEADLINE>
<TEXT>

   
   Demirel'in 'evladı' aday 
   9. Cumhurbaşkanı Süleyman Demirel'in "manevi evladı" olarak bilinen eski Isparta ve Antalya Valisi Ertuğrul Dokuzoğlu, CHP'den Antalya Büyükşehir Belediye Başkanı adayı olacağını açıkladı. Merkez Valisi Dokuzoğlu, "Teklif, görüştüğüm CHP lideri Deniz Baykal'dan geldi. Bana pırıl pırıl bir bürokrat olduğumu, büyükşehir için aday olup olmayacağımı sordu. Ben de kabul ettim" dedi. 
   
   Veysel Eroğlu istifa etti 
   Yüksek Seçim Kurulu'nun belirlediği seçim takvimine göre yerel seçimde aday olmak isteyen bürokratların istifa etmeleri için gereken süre dün doldu. Devlet Su İşleri DSİ Genel Müdürü Veysel Eroğlu görevinden istifa ederek, AKP İstanbul Büyükşehir Belediye Başkanlığı için aday adayı olduğunu açıkladı. Eroğlu, "Mevladan dileğim, son nefesime kadar özellikle İstanbul ve Türkiye'ye hizmet nasip etsin. İstifamla birlikte mal bildirimimi de Enerji Bakanlığı'na gönderdim. İstanbul'da görüşmek üzere" dedi. 
   
   Çelik, yine DEHAP'tan 
   Diyarbakır Büyükşehir Belediye Başkanı Feridun Çelik, yerel seçimlerde yeniden DEHAP'tan aday adayı olduğunu açıkladı. HADEP'ten başkanlığa seçilen, ancak partinin kapatılması üzerine DEHAP'a geçen Çelik, "Halkımızın istek ve talepleri doğrultusunda aldığımız görevi tamamlamış bulunuyoruz. Şimdi yeni dönem için aday olacağımı sizlere açıklıyorum" dedi. Bir gazetecinin "Partiniz, belediye başkanlığı yapmış kişileri yeniden aday göstermeme kararı almış" hatırlatması üzerine Çelik, "Bu konuda kesin bir şey yok" yanıtını verdi. 
   
   PETKİM'den ayrıldı 
   PETKİM Petrokimya Holding Genel Müdürü Mustafa Mutlu, belediye başkan aday adaylığı için görevinden istifa etti. Petkim'den yapılan açıklamaya göre Mutlu'nun, 28 Mart'ta yapılacak seçimlerde AKP'den Gaziantep Büyükşehir Belediye Başkanlığı'na aday olmak için görevinden istifa ettiği bildirildi. 
   
   Yalın, 'itfaiye'yi bıraktı 
   Yerel seçimlerde, belediye başkanı adayı olmak için istifa eden kamu görevlilerinin arasına, İstanbul İtfaiye Daire Başkanı Sabri Yalın da katıldı. Yalın, Bursa Osmangazi Belediye Başkanlığı için aday adayı olduğunu açıkladı. İstanbul Belediyesi'nin çeşitli birimlerinde çalışan 18 bürokrat da, 28 Mart 2004'te yapılacak yerel seçimlerinde belediye başkan adayı olmak için istifa dilekçelerini başkanlığa verdi. 
   
   
   
</TEXT>
</DOC>
