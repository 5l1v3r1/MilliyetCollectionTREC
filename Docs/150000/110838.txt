<DOC>
<DOCNO> 110838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur33.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz'in açıklamasına Dışişleri Bakanlığı tepki gösterdi... 
</HEADLINE>
<TEXT>

     Dışişleri Bakanlığı, Irak Başbakan Yardımcısı Tarık Aziz'in ''üslerini kullandırması durumunda, Türkiye'nin artık dost olamayacağı'' yönündeki açıklamasına tepki gösterdi. 
     Dışişleri Bakanlığı Sözcüsü Yusuf Buluç, haftalık basın toplantısında, açıklamaya ilişkin bir soru üzerine, Aziz'in sözlerinin ''hem kendisi, hem de ülkesi bakımından yararlı bir değerlendirme olmadığını'' söyledi. 
     Türkiye'nin, Irak sorununun BM kararları çerçevesinde, Irak'ın toprak bütünlüğü ve siyasi egemenliğine zarar gelmeden, barışçı yollardan çözümünden yana olduğunu hatırlatan Buluç, şöyle konuştu 
     ''Hal böyleyken, Aziz'in bunun ötesine gidip, özellikle olumsuz sayacağımız senaryo varsayımlarından hareketle, Türkiye'nin üslerinin kullandırılıp kullandırılmayacağı meselesine değinilmesi, kanımızca kendisi bakımından da, ülkesi bakamından da yararlı bir değerlendirme olmamıştır.'' Buluç, Aziz'in Türk askerlerinin Irak'a girmesinin uluslararası hukuka aykırı olacağına yönelik açıklamasına ilişkin olarak da, Türkiye'nin sorunun barışçı yollardan çözümünden yana olduğunu tekrarlayarak, kötü senaryoları değil, olumlu senaryolar üzerinde durulması gerektiğini ifade etti. Buluç, ''Ancak Türkiye, bütün olasılıklara karşı kendi güvenliği ve çıkarlarının icap ettirdiği tedbirleri almak durumundadır ve bu tedbirleri almaktadır'' diye konuştu. 
     
     ''IRAK, TÜRKİYE'NİN TÜRKMENLER POLİTİKASINI ANLAMIŞ DEĞİL'' 
     Sözcü Buluç, Türkmenlerle ilgili bir soru üzerine, ''Irak liderliği, Türkiye'nin Türkmenler konusundaki tutum ve politikasını henüz iyi anlayabilmiş değil. Akrabamız olan Türkmenlerin, Irak ulusu içinde esenlikle yaşaması ve bunun tarafımızdan teşvik edilmesi, bu akrabalık ilişkimizin bir gereğidir'' şeklinde konuştu. 
     Irak ulusunun sadık birer vatandaşı olarak, Türkmenlere güvenlik ve esenlik sağlanması konusunda telkinde bulunduklarını belirten Buluç, Türkmenlerin Irak ulusu içinde kendi haklarını silaha başvurmadan ve demokratik yollarla temin etmeye çalışan nadir etnik unsurlardan biri olduğunu söyledi. Buluç, ''Biz Türmenleri esenlik ve güvenlikle Irak ulusu içinde layık oldukları yeri almalarını arzu ederken, Türkmenlerin Türkiye ve Irak arasında gerçek canlı bir köprü oluşturmasından yanayız'' dedi. 
     





</TEXT>
</DOC>
