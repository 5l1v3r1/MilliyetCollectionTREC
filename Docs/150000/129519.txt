<DOC>
<DOCNO> 129519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko23.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Ekonomi Ödülü sahibi Kahneman Irak konusunda kaygılıyım 
</HEADLINE>
<TEXT>

     2002 Nobel Ekonomi Ödülü sahibi psikoloji profesörü Daniel Kahneman, olası Irak savaşı konusunda kaygı duyduğunu, pek çok belirsizlik bulunduğunu söyledi. 
     ''Risk ve belirsizlik karşısında muhakeme'' konusunda psikoloji alanında yaptığı çalışmalarıyla 2002 Nobel Ekonomi Ödülü'nü kazanan Princeton Üniversitesi öğretim üyesi Prof. Kahneman, İş Yatırım'ın davetlisi olarak geldiği İstanbul'da basın mensuplarıyla biraraya geldi. 
     İnsanların kusursuz karar veremeyeceklerini, dünyada her zaman belirsizlikler bulunabileceğini ifade eden Kahneman, psikolojik açıdan kararları etkileyen ''iyimserlik önyargısı'', ''kaybetmekten korkmak'' ve ''küçük çaplı düşünmek'' olarak nitelediği 3 ana unsura değindi. 
     Aşırı iyimserliğin iyi sonuçlar vermediğini belirten Kahneman, savaşı ve borsayı örnek verdi. Her 2 tarafın generallerinin kazanacağız diyerek savaşa girdiklerini, gereksiz bir sürü savaşın bu yüzden çıktığını dile getiren Kahneman, borsada da insanların sürekli alım satım yaparak aslında para kaybettiklerini belirtti. Kadın yatırımcıların daha iyi sonuç aldıklarını, daha az hiperaktif olduklarını, aldıkları hisselerin üzerine oturduklarını anlatan Kahneman, bu şekilde kadınların daha çok para kazandıklarını bildirdi. 
     
     MİYOP BAKIŞ AÇISI OLUMSUZ 
     Kaybetmekten korkmanın ise optimal karar almayı engellediğine işaret eden Kahneman, miyop bakış açısıyla küçük çaplı düşünmenin de karar almayı olumsuz etkilediğini ifade etti. 
     Daha sonra soruları yanıtlayan Daniel Kahneman, farklı kültürlerin riske bakış açısının değişiklik gösterdiğini söyledi. Kahneman, ''Uzakdoğulular riske farklı bakıyor. ABD'de iyimserlik iyi bir şey diye düşünülüyor. Ama bazı Avrupa ülkelerinde buna o kadar değer verilmiyor'' dedi. 
     Kahneman, olası Irak savaşının yatırımcıları nasıl etkileyeceğine ilişkin bir soru üzerine, bu konuda tavsiyede bulunacak kadar konunun uzmanı olmadığını belirtti. Ana hususun, ne için yatırım yapıldığının bilinmesi olduğunu kaydeden Kahneman, ''Kısa ve uzun vadeli amaçları ayırt etmek gerekiyor. Mesela emeklilik için bir yatırım yapılıyorsa, Irak savaşı küçük bir faktördür. Bu gibi bir durumdan fazla etkilenilmemelidir. Uzun vadede ne etkenler olacaksa kompanse edilecektir'' ifadesini kullandı. 
     Kahneman, ABD'de piyasaların kötümser olduğunu, duygusal dalgalanmalar yaşandığını vurguladı. 
     Irak savaşıyla ilintili olarak, ''Danışman olsaydınız, Türkiye'ye ne önerirdiniz '' sorusu üzerine ise ''Hiçbir tavsiyem yok. Türklerin ne yapması gerektiği sorusuna yine Türklerin cevap vermesi lazım. Ne kazanır, ne kaybeder hiçbir tavsiyem olamaz'' dedi. 
     Nobel ödüllü psikoloji profesörü, savaş konusunda pek çok kişi gibi kaygılı olduğunu söyledi. 
     Kahneman, insanların kendilerini güvende hissetmesi için ne gerektiğine ilişkin görüşlerini açıklarken de iyimserliğin bir süre sonra azaldığını, ne kadar süreceğini ise birçok faktörün etkilediğini kaydetti. 
     1930'lardaki buhranın onlarca yıl insanları etkilediğini, kimi insanlarda etkisinin ömürlerinin sonuna kadar sürdüğünü belirten Kahneman, şimdiki kötümserliğin ne kadar süreceğini onlarca fon yöneticisinin sorduğunu ama bunu psikologların da bilmediğini bildirdi. 
     
     ''UZUN VADEDE HİSSE SENEDİ DAHA İYİ'' 
     Yatırımcılara çok sık pozisyon değiştirmemelerini öneren Kahneman, uzun vadede işlerin düzeldiğini, uzun vadede ABD'de hisse senedinin tahvilden daha iyi getiri sağladığını belirterek, ''Uzun vadeli bekleyeceksiniz, hisse senedi daha iyidir'' dedi. 
     Toplantıya ev sahipliği yapan İş Yatırım Genel Müdürü İlhami Koç da ana misyonu sermaye piyasasının gelişmesine katkıda bulunmak olan İş Yatırım olarak, düşünsel birtakım katkılarda da bulunmak istediklerini kaydetti. 
     Güncel gelişmelere kapılıp kısa vadeli bakıldığını belirten Koç, farklı bakış açılarını da paylaşmak için düzenledikleri bu etkinliğin bir ilk olduğunu, karar vericilere farklı bakış açılarını göstermek istediklerini bildirdi. 
     





</TEXT>
</DOC>
