<DOC>
<DOCNO> 125861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko18.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Maliye Bakanı mükelleflere müjde verebilir 
</HEADLINE>
<TEXT>

     Ankara Ticaret Odası ATO Başkanı Sinan Aygün, Maliye Bakanı Kemal Unakıtan'ın Vergi Barışı Projesi konusunda, Ocak ayının ilk haftasında mükelleflere müjde verebileceklerini söylediğini bildirdi. 
     Maliye Bakanı Kemal Unakıtan, ATO Başkanı Sinan Aygün ve beraberindeki heyeti makamında kabul ederek bir süre görüştü. 
     Basına kapalı gerçekleşen görüşmenin ardından bir açıklamada bulunan Aygün, Maliye Bakanı'na vergi yasalarında yapılması gereken düzenlemeler konusundaki görüş ve önerilerini ilettiklerini bildirdi. 
     Bu kapsamda Vergi Barışı Projesi'ni de gündeme getirdiklerini kaydeden Aygün, tüccar ve sanayicinin ödeyemediği vergilerden dolayı büyük sıkıntı içinde bulunduğunu dile getirdi. 
     Bunların bir kısmı için icra işlemini başlatıldığına dikkati çeken Aygün, Maliye Bakanı'ndan ivedilikle bu konudaki düzenlemenin çıkarılması talebinde bulunduklarını ifade etti. 
     ATO Başkanı, ''Sayın Bakan da, Mali Milat'tan sonra ikinci paketin Vergi Barışı paketi olacağını bildirdi. Ocak ayının ilk haftasında bu konuda mükelleflere müjde vereceklerini söyledi'' dedi. 
     
     KDV ORANLARI 
     Görüşmede, KDV oranlarındaki eşitsizliği ifade ettiklerini de anlatan Aygün, şöyle konuştu 
     ''İçkiden de yüzde 18 KDV alınıyor, serumdan da, mezar da yüzde 18 KDV'ye tabi, yoğun bakım yatağı da, tatil yöresindeki otel yatağı da...Maliye Bakanı, vergi barışından sonra vergi reformu kapsamında KDV'yi ele alacaklarını belirtti. Bizden de, bu konuda bir çalışma yapmamızı istedi. Yine tüccar ve sanayiciler, bazı masraflarını gider yazamıyor. Bunlardan birisi sağlık harcaması. Sağlık harcamalarının masraf yazılmasını gündeme getirdik. Sayın Bakan da bu konuda bir çalışma yapıyoruz, 2003'de geçerli olacak dedi. Bu, 2003'de geçerli olacak.'' ATO Başkanı, vergi iadeleri konusunda da Maliye Bakanı'nın toplu çalışma için talimat verdiğini belirtirken, bir soru üzerine yeni İhale Kanunu'nun gündeme gelmediğini belirtti. 
     
     ATO NELER İSTEDİ 
     Öte yandan görüşmede ATO'nun, Vergi Yasası'nda yapılması gereken düzenlemelere ilişkin görüş ve önerileri de, Maliye Bakanı'na sunuldu. 5 ana başlık altında toplanan taleplerde yer alan düzenlemeler şöyle 
-Yatırım yapanların yararlandığı, yatırım indirimi üzerinden alınan ve fon payı ile birlikte yüzde 19.8'i bulan gelir vergisi stopajının sıfırlanmısı ya da sembolik bir orana düşürülmesi. Yatırımcıların kur farkı sorunun da çözümlenmesi. 
-KDV oranlarının düşürülmesi. 
-Enflasyon muhasebesinin getirilmesi. 
-Gider yazılabilecek harcamaların kapsamının genişletilmesi. 
-Vergi barışına yönelik düzenlemeler... İtilaflı 180 bin dosyanın vergi cezası faiz ve verginin bir kısmının indirim yoluyla tasfiyesi. Matrah artırımı yolu ile belirli bir oran üzerinden ek vergi alınması karşılığında geriye dönük vergi incelemesi yapılmayacağının taahhüt edilmesi. Birikmiş faizi ve gecikmiş zammı ile birlikte 12 katrilyon liraya ulaşmış vergi alacağı faizinin bir kısmını da indirip, 20 aylık ödeme kolaylığı sağlanması. Kayıtlarda yer aldığı halde mevcut olmayan mallara, demirbaş, makine ve teçhizata, yüzde 5'ini ödemeleri koşuluyla kolaylık sağlanması. Yurtdışında dövizi olan gerçek kişilere, bu dövizin yüzde 2'sini ödemek suretiyle Türkiye'ye getirmelerine olanak tanınması. 
     





</TEXT>
</DOC>
