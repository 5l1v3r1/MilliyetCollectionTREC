<DOC>
<DOCNO> 126896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/ekonomi/eko02.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı borçlarında yeni dönem 
</HEADLINE>
<TEXT>
Gecikme faizine sınır geliyor 
Sanayi Bakanlığı’nın hazırladığı yeni Tüketici Hakları Yasası’yla ödenmeyen kredi kartı borçlarına uygulanan faiz, aktif uygulanan faizin yüzde 50 fazlasıyla sınırlandırılıyor 
     KADİFE ŞAHİN 

     Bankaların ödenmeyen kredi kartı borçlarına uyguladığı temerrüt gecikme faizine sınırlama geliyor. Sanayi ve Ticaret Bakanlığı’nın hazırladığı Tüketici Hakları Yasası içinde ele alınan temerrüt faizi, aktif uygulanan faizin yüzde 50 fazlası ile sınırlandırılacak. Böylece kriz dönemlerinde banka müşterilerinin şikayetlerine yol açan yüksek faiz oranları uygulanamayacak. 
     
     1 Kriz döneminde bankalar ne yaptı 
     Krizle ödeme güçlüğüne düşen kredi kartı müşterilerine bazı bankalar yüzde 375’i aşan, bazıları ise yüzde 25 oranında, çok farklı gecikme faizi uyguladılar. 
     
     2 Gecikme faizi halen yüzde kaç olarak uygulanıyor 
     Zaman zaman yüzde 378 gibi çok yüksek faiz uygulanıyor. Genelde uygulanan oran yüzde 200. Ancak, yüzde 25 ve 50 oranlarında faiz uygulayan bankalar da var. 
     
     3 Kredi kartı borçlusu bankasıyla anlaşabilir mi 
     Bazı bankalar yeni bir ödeme planı üzerinde anlaşarak faizi düşürdüğü gibi borcun bir kısmını da silebiliyor. 
     
     4 Bankalar müşteriyle faiz pazarlığı yapıyor mu 
     Pazarlık olabiliyor. Pazarlık sonucu bazı bankalar yüzde 300 olan gecikme faizlerini yüzde 100’e, yüzde 75’e kadar geri çekebiliyor. 
     
     5 Gecikmiş ödemeler için kaç günlük ihtar süresi veriliyor 
     Yürürlükteki kanuna göre müşterisine ihtar mektubu gönderen banka, bir hafta ödeme süresi tanıyor. 
     
     6 Borçlu hakkında hukuki süreç ne zaman başlatılıyor 
     Borç bir hafta içinde ödenmezse banka 91 gün bekledikten sonra hukuki süreç başlatılıyor. 
     
     7 Faizler neden bu kadar yüksek 
     Türk bankaları kredi kartı faizlerinin yüksekliğini dünya standartlarının da böyle olması ile açıklıyor. 
     
     8 Yeni yasa gecikme faizini nasıl düzenliyor 
     Yasada gecikme faizi aktif faizin yüzde 50 fazlasıyla sınırlandırılıyor. 
     
     9 Önümüzdeki dönemde kredi kartı faizleri düşecek mi 
     Sektörde ekonomideki iyileşmelere paralel olarak kredi kartı faizlerini geri çekme istediği var. 
     
     10 Kaç banka yüksek temerrütten vazgeçecek 
     Gecikme faizinde müşterilerine kolaylık sağlayan bankalar şunlar Vakıfbank, Şekerbank, Yapı Kredi, Garanti, Akbank ve Halk Bankası. 
     



 EKONOMİ 


















</TEXT>
</DOC>
