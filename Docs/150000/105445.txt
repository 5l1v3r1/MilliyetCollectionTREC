<DOC>
<DOCNO> 105445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/yasam/yas08.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2 ÖLÜ 6 YARALI 
</HEADLINE>
<TEXT>
Ehliyet sınavında bir facia daha 
Ayazağa’da ehliyet almak için direksiyon sınavına giren şoför adayları harç kamyonunun altında kaldı. Kurs müdürü ile bir ilkokul öğretmeni can verdi 
     DİNÇER ŞEREF İstanbul 

     Ayazağa’da her gün yüzlerce kamyonun geçtiği Cendere yolunda ehliyet almak için direksiyon sınavına giren şoför adayları harç kamyonunun altında kaldı. Kazada emekli öğretmen ve kurs müdürü Adil Şimşek ile Alparslan İlköğretim okulu öğretmeni Faruk İsmailoğlu hayatını kaybederken, şoför adayı 6 kişi de yaralandı. 
     
     5 kişi daha ölmüştü 
     Özellikle yük kamyonlarının kullandığı yolda üç ay önce de bir otomobil kamyonla çarpışmış ve 5 genç hayatını kaybetmişti. 
     E sınıfı sürücü ehliyeti almak için İstinye’deki Metro Sürücü Kursu’na başvuranlar önceki gün direksiyon sınavına girmek için 25 kişilik otobüsle Cendere yoluna gittiler. İl Milli Eğitim Müdürlüğü tarafından görevlendirilen öğretmen Faruk İslamoğlu 44 ve kurs müdürü Şimşek yağmurun etkisiyle ıslanan yolda sürücü adaylarını sınava tabii tutuyorlardı. 
     Direksiyon başına geçen Cengiz Çelik, dört şeritli yolun sağında durduktan sonra tekrar yola çıkmak için sola sinyal verip yola girmek istedi ancak arkadan gelen Harun Karabaş yönetimindeki 34 UEP 23 plakalı Lafarge Beton’a ait kamyonun altında kaldılar. Aşırı süratli olduğu öne sürülen kamyon minibüse önce arkadan, sonra da ortadan çarptıktan sonra bir süre sürükledi. Kaza sırasında otobüste bulunan 8 kişi İETT garajında bulunan iki ambulansla çevre hastanelere kaldırıldı. Hastaneye kaldırılan kurs müdürü Şimşek ve İsmailoğlu kurtarılamayarak hayatını kaybederken, çeşitli yerlerinden yaralanan sürücü adayı 6 kişi tedaviye alındı. 
     
     Kamyon çok hızlıydı’ 
     Metro Sürücü Kursu sahibi Özbil Yönet kaza anında kendisinin de olay yerinde olduğunu belirterek, kamyonun 100 km. hızla geldiğini savundu ve kendilerine Milli Eğitim Müdürlüğü tarafından sınav yapılmak için bu alanın gösterildiğini söyledi. 
     



 YAŞAM 




















</TEXT>
</DOC>
