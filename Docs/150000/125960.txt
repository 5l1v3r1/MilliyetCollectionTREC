<DOC>
<DOCNO> 125960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur52.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hablemitoğlu'nun cep telefonu kayıtları inceleniyor... 
</HEADLINE>
<TEXT>

     Ankara Üniversitesi öğretim üyelerinden Dr. Necip Hablemitoğlu'nun öldürülmesiyle ilgili soruşturma sürüyor. 
     Soruşturmayı yürüten Ankara DGM Cumhuriyet Savcısı Cengiz Köksal, bu akşam güvenlik birimleriyle bir koordinasyon toplantısı yapacak. Savcı Köksal'ın başkanlığında yapılacak toplantıda soruşturmanın bu aşamasına kadar toplanan delilleri değerlendirilecek. 
     Soruşturmayı, Hablemitoğlu'nun kişiliği, çalışmaları ve eserleri dolayısıyla ''normal bir cinayet değil'' diye değerlendiren DGM kaynakları, her türlü ihtimale karşı ''siyasi cinayet'' olasılığı dışındaki seçenekleri de değerlendirdiklerini söylediler. 
     Soruşturma kapsamında, robot resim çiziminin sürdüğü öğrenilirken, tamamlandığında, eşkalin bütün emniyet birimlerine ve basına dağıtılacağı bildirildi. 
     Olayın olduğu sırada doğrudan bir görgü tanığının olmadığını, olaydan önce görülen ''şüpheli kişilerin'' katil olma olasılığı çerçevesinde robot resim çizilmeye çalışıldığını belirten üst düzey bir emniyet yetkilisi ise, ''Çıkacak robot resmin çok sağlıklı olacağını zannetmiyoruz, ancak olayı çözmek için sinekten adeta yağ çıkarıyoruz'' dedi. 
     Emniyet yetkilileri Hablemitoğlu'na ait 06 TF 647 plakalı araçta yaptıkları aramalarda cinayete yön verebilecek bir kanıta rastlayamadıklarını söylediler. Yetkililer arabada şahsi evrakların bulunduğunu kaydettiler. 
     Hablemitoğlu'nun kullandığı ''3''lü bir cep telefonu bulunduğunu kaydeden yetkililer, bu cep telefonunun dökümünün de incelemeye alındığını bildirdiler. 
     Bu arada Adli Tıp doktorları dün yaptıkları otopside Hablemitoğlu'nun vücudunda iki kurşun tespit etmişlerdi. Rapora göre kurşunların birinin sol göze, diğerinin de enseye sıkıldığı saptandı. 
     





</TEXT>
</DOC>
