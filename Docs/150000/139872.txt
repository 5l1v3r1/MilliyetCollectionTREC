<DOC>
<DOCNO> 139872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/yazar/altan.html </URL>
<DATE> 2003/03/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Siyasal irade şekersiz hoşafa döndü 
</HEADLINE>
<TEXT>

     Ankara’nın malum ve mahut "tezkere"si, en sonunda, kocasıyla ortak orgazm olmaya çalışan yeni gelinin, yataktaki uyarılarına döndü 
     - Geliyor, geliyor, geliyor... Gitti gitti gitti... Geliyor, geliyor, geliyor... Gitti gitti gitti... 
     
     Vaktiyle Soğuk Savaş döneminin demagogları nasıl Gorbaçov’un, bir anda çift kutuplu bir dünya statükosunu allak bullak eden sürprizini öngörmediyse Başkan Bush da, internet ve evrensel uydu televizyonculuğunun, dünyayı nasıl küçültüp saydamlaştırmış olduğuyla, Hollywood’dan yükselecek tepkileri öngöremedi... 
     ABD sadece Beyaz Saray mı, demektir Belki de Hollywood, daha da çok ABD demektir. Belki de ABD üniversiteleridir, daha çok ABD olan... Belki de uzay bilimcileridir ABD... 
     ABD’nin, Irak’taki çıkarlarından söz edildiğinde Hollywood’un, yahut ABD üniversitelerinin, yahut uzay bilimcilerinin çıkarları da kastediliyor mu yoksa sadece iktidar siyasetçilerinin çıkarları mı kastediliyor 
     Ülkelerle, ülkelerdeki iktidar siyasetçilerini özdeşleştirme ve örneğin, "Fransız - Alman çıkarlarıyla ABD çıkarları ters düşüyor" gibi analizlere yönelme, 21. yüzyıl dinamikleriyle uyuşmayabilir güncel siyaset edebiyatıyla uyuşsa da... 
     
     Bir kez 1 milyar 300 milyonluk İslam dünyasını, kesinlikle zenginleştirme zorunluğu vardır. 
     Zorunluğu vardır çünkü, evrensel ekonominin durmadan artan modern teknolojiye dayalı ürünlerine, henüz yeterli bir pazar olamayan bir kesimdir İslam dünyası... 
     Kaldı ki İslam dünyasını, yerinde zenginleştirmediğinizde milyonlarca yoksul insanın, gizli göçlere yönelmesi sakıncası çıkabilir ortaya... 
     Üstelik çağdaş dünyanın uzman kadroları için, kendi dünyalarında yapacakları işler sınırlıdır. Bir Fransız mimarının, Paris’te yapabileceği fazla bir şey yoktur. 
     İslam dünyasında ise, çağdaş bir yaşamın temelini oluşturan altyapılar bile yoktur. 
     Gelişmiş dünyanın uzmanlarına, bomboş iş alanları vardır İslam dünyasında. 
     
     İslam dünyası neden yoksulluğu aşamamıştır Çünkü başlarındaki despotlar, monarklar, oligarşik kadrolar kendi saltanatlarıyla silah alımlarına milyarlarca dolar harcamayı, içeride gerekli yatırımları yapmaya yeğlemişlerdir. 
     Örneğin Türkiye’de bile, son 70 yılda Hazine arazilerinin kimler tarafından ve kimlerin aracılığıyla yağma edilmiş olduğunun bir dökümü, bir türlü çıkmamıştır su yüzüne... 
     Tıpkı son 70 yılda devlet bankalarından alınıp geri dönmemiş kredilerin toplamının da, su yüzüne çıkmamış olması gibi... 
     Bunlara isterseniz son 70 yılda, silah alımlarına kaç milyar dolar ödenmiş olduğunu da ekleyebilirsiniz... 
     Ya peki, 2 bini aşkın belediyenin, ulusal gelirden aldığı pay ne kadardır Yüzde 8 bile değildir. 
     Bu oran Fransa’da yüzde 40, İsveç’te yüzde 80’dir. 
     21. yüzyıl dinamiği düzeltmek zorundadır bu tür yamuklukları... 
     
     Başkan Bush’un Irak saldırısı önlenemeyeceğe benziyor. En az 500 bin kişi ölecek ve kasırgalar kopacak Ortadoğu’da... 
     Çağın gerisinde kalmış olmanın bedelleri, maalesef çok acılı ve ürkütücü geliyor. 
     Statükoyu ise bir süreden sonra muhafaza etme olanağı yoktur. Ortadoğu çaresiz değişecektir. 
     Başkan Bush’un art niyetli hesaplarını çok aşar bu tür değişim süreçleri... 
     
     Türkiye de değişecektir. Örneğin bir İstanbul depreminden sonra, İstanbul da bambaşka bir İstanbul olacaktır. 
     Biz acı bedeller ödenmeden değişmesini isterdik. "Türk’e Türk propagandası"yla ve analitik olmayan "resmi tarih" koşullandırmalarıyla, genç kuşak beyinlerinin taşlaştırılmamasını isterdik... 
     Türklerin yüzde 95 oranında mesleksiz ve anadillerinin "yazı" boyutundan kopuk oluşları oligarşik bir yapının betonlaşmasına ve hırslı demagogların da, özellikle Soğuk Savaş döneminde, Washington tarafından hapazlanmasına neden oldu. 
     Şimdi artık 20. yüzyılı da ıskalamış olmanın bedellerini ödeme dönemine gelindi... 
     
     21. yüzyılı da ıskalatmayacaklardır Türkiye’ye. Ve Türkiye, İslam alemine bir çağdaşlık modeli olacaktır. İslam profilli, bikini mayolu, adam başına ulusal geliri 10 bin dolara çıkmış yılda global yatırımların 20 milyar doları bulduğu, Avrupa Birliği üyesi bir Türkiye... 
     Şimdilik sarsıntılardan geçilse de, 20 - 30 yıla kadar gerçekleşir bütün bunlar. Enseyi karartmayın. 
     
     Ne diyorsunuz, "tezkere" bugün Meclis’ten geçecek mi 
     Geçer, geçer, merak etmeyin... 
     
     







Karar, neye göre 


Siyasal irade şekersiz hoşafa döndü 


Ekonomik not... 


Ankara’nın iki kuşkusu 


Tezkere TBMM’de Hayır mı, evet mi 


Sağlam basmak 


"Tamam kocaoğlan, anlaştık " 


Üniversite sanayi işbirliği 


Her şık erkek biraz şövalye’ ruhlu olmalı 


Tüpraş, olası Irak savaşına hazır 


TRT’nin cevabı... 


Irak’tan barış mesajı 


Neden kalkınmış tek Müslüman ülke yok 3 


Suçlu ve mağdur 


İlk özel rakı Özlü’ Hanım’ın elinde 


</TEXT>
</DOC>
