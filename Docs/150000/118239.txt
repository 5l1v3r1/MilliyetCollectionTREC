<DOC>
<DOCNO> 118239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun21.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları Alman Focus dergisinde... 
</HEADLINE>
<TEXT>

     Alman Focus dergisi, Türkiye'de yapılan seçimlerin sonuçlarıyla ilgili haber-yorumunda, AK Parti lideri Recep Tayyip Erdoğan'ın geçmişteki ve şimdiki tutumunu irdeledi. 
     Derginin haber-yorumunda, ''daha önce aşırı dinci görüşleriyle tanınan'' Erdoğan'ın, ''şimdi hoşgörülü ve Batı yanlısı göründüğü'' belirtildi. 
     AK Parti'nin büyük seçim zaferinden sonra ''Erdoğan'ın hata yapmamaya büyük özen gösterdiği'' ifade edilen haber-yorumda, ''Erdoğan, Türkiye'nin AB üyeliğini desteklediğini, laikliği koruyacağını ve Silahlı Kuvvetler ile de işbirliği yapacağını söyledi'' denildi. 
     Haber-yorumda, ''Türkiye'de bazı değişikliklerin yaşandığı'' kaydedilirken, TBMM'de AK Parti'den seçilen 14 kadın milletvekilinden hiçbirinin başörtülü olmadığı ve Ankara'daki AK Parti genel merkezi kantininin Ramazan ayında açık olduğu belirtildi. 
     Focus, AK Parti'nin seçim mücadelesinde ve programında aşırı dinci hiçbir unsura rastlanmadığını, ''AK Parti'nin demokrasi, insan hakları ve özgürlüğe saygı duyan ve çoğulcu değerleri kabul eden herkesin partisi'' olduğunun ifade edildiğini hatırlattı. 
     Türkiye'deki Batı yanlısı çoğu kişinin, Erdoğan'ın ''kuzu postuna bürünmüş bir kurt'' olabileceği endişesini taşıdığını öne süren dergi, Avrupa'nın Erdoğan'a şimdilik ''nazik davrandığını'' ve AK Parti liderinin Avrupa ülkelerini ziyaret planını memnuniyetle karşıladığını yazdı. 
     





</TEXT>
</DOC>
