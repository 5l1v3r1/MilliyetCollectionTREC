<DOC>
<DOCNO> 125811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/yazar/tamer.html </URL>
<DATE> 2002/12/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
OPET’te Enron gitti, Koç geldi 
</HEADLINE>
<TEXT>

     Koç Topluluğu Enerji Grubu Başkanı Ömer Koç, önceki gün Nakkeştepe’deki holding genel merkezinde Koç - OPET evliliğini açıklarken "İlk defa bugün, yerli sermaye ile kurulmuş bu boyuttaki bir şirkete yüzde 50 - 50 ortak oluyoruz" diyordu. "Bu boyuttaki" dediği şirket, 1.2 milyar dolar gibi hatırı sayılır bir ciroya sahipti. Ve gerçekten de Koç için ilkti. Ford’la ve Fiat’la yüzde 50 - 50 ortaklıklara bile zar - zor razı gelmişlerdi. 
     Koç aslında çoğunluk severdi Ama koşullar artık farklı. Sadece Koç için değil, tüm yerli şirketler için, hatta sadece yerli şirketler için değil, yabancı şirketler için bile... Stratejik evlilikler zorunlu hale geldi. Belli büyüklükleri yakalamanız gerek ki, sektörde söz sahibi olabilesiniz. Zaten artık çoğu sektörde ya söz sahibi olunuyor ya da yok olup gidiliyor, ikisinin arası kalmadı. 
     Öztürk ailesi ise Koç’tan önceki "stratejik evliliğine" Enron’la hazırlanıyordu. Enron OPET’in yüzde 8’ini satın almış, hisse oranını ne zaman ne kadar artıracağının planları da yapılmıştı. Ancak Enron skandallarla batınca, bu ortaklık da mecburen tarihe karıştı. 
     
     Otogaz buluşturdu 
     Koç’un OPET’le ilk tanışıklığı, Aygaz marka otogazın OPET istasyonlarında satılmaya başlandığı 4 yıl öncesine gidiyor. Ömer Koç OPET’le evlilik için "Koç Topluluğu’nun faaliyet gösterdiği her sektörde tüketiciye en yakın topluluk olma hedefiyle de örtüşüyor. Ayrıca bayi - dağıtım sistemindeki birikimimizi ve Koç kültürüyle yaratılan katma değerleri bu sektöre de taşımak istiyoruz" diyor. 
     Koç Topluluğu enerji sektöründe büyümek istiyor. Topluluk çatısı altındaki enerji şirketlerinin Aygaz dahil cirosu 1.1 milyar dolar. OPET’le birlikte 1.2 milyar dolar daha geliyor. 10 yıl sonrası için sadece OPET’te hedef 2.5 milyar dolar ciro. 
     
     Hafsalam almıyor 
     OPET’i yoktan var eden ve dünkü gazetelerde hayat hikayesine geniş yer verilen Fikret Öztürk’ü Koç Topluluğu çatısı altında dinlemek ise benim açımdan fevkalade ilginçti. Fikret Bey, kendisi fizik, eşi de biyoloji öğretmeniyken Mersin’de 1982’de madeni yağ satarak adımlarını attıkları petrol işini 1.2 milyar dolarlık yıllık ciroya ulaşan bir kuruluş haline nasıl getirdiklerini benim hafsalam almadı. 
     "Burası Türkiye" demeye çok alıştık, 90’lı yılların Türkiyesi’nin iş dünyası için olmazları oldurduğu da hepimizin malumu. Ama yine de İstanbul’un en mutena ve olmayacak yerlerinde son yıllarda peş peşe görmeye başladığımız OPET istasyonlarını açtırabilmek, becerikli öğretmenlikle ve şirketin kasasını hanımına teslim etmekle olacak iş mi bilemiyorum. 
     
     Aile fotoğrafı 
     Kafama takılan soruları basın toplantısında nazikçe sormaya çalışınca, pek de adetim olmadığı üzere dilim dolanıyor. Ama Fikret Bey ne demek istediğimi hemen anlıyor "Biz bir aile işletmesiyiz. Ailecek canla başla çalışırız. Kızım ve büyük oğlum öğretmen çocuğu, küçük oğlum ise tüccar çocuğu olarak dünyaya geldi" diyerek parmağıyla çocuklarını işaret ediyor. Hepsi salondalarmış meğer. Aile fotoğrafı çektirmelerini istediğimizde de memnuniyetle kabul ediyorlar. 
     Ömer Koç, Öztürk ailesinin işin başında kalmak arzusunda olduklarını belirttikten sonra ilk kez bir yerli ortakla eşit koşullarda birlikte yönetimi deneyeceklerini kaydediyor. Fikret Öztürk’ün hedefi ise Koç’la birlikte Türkiye merkezli uluslararası ilk Türk petrol şirketini yaratmak. "Shell’i alın, BP’yi alın. Türkiye’deki uluslararası petrol şirketlerinin tümünün merkezi ya Londra’da, ya Amerika’da, ya Hollanda’da... Türkiye de neden merkezlerden biri olmasın 330 bin metreküplük depolama kapasitemize 430 bin metreküplük Marmara terminalini de tamamlayıp eklediğimizde bu hedefimize daha yaklaşmış olacağız" diyor. 
     Bu hedef Koç’un gelecek stratejisiyle mükemmel örtüşüyor. Arçelik’le Avrupa’ya Migros’la Rusya ve Türki cumhuriyetlere yerleşerek güçlü bölgesel oyuncu olmayı hedeflerken OPET’le de özellikle Rusya’da hızlı büyüyebilirler. 
     
     







Siyasi cinayet 


"Derin cinayet" ve yeni iktidarın yeni üslubu 


Radyo reytingi 


Çankaya’daki Kıbrıs zirvesi 


Denktaş, Atatürk, Lozan, Mandela, barış 


Ölüm kültürü 


İslami Eğitim Bakanlığı 


Gelecek yılın bütçesi 


Bu filmi de görmüştüm 


Yaşar Yakış’ın bombaları... 


Erken türbülans 


OPET’te Enron gitti, Koç geldi 


Reha Muhtar’ın dibi var mı 


Mevduat, kredi yerine tahvile, bonoya gidiyor 


</TEXT>
</DOC>
