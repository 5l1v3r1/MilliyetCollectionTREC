<DOC>
<DOCNO> 146238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur07.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava korsanının dedesi ve babaannesi olayın şaşkınlığını yaşıyor 
</HEADLINE>
<TEXT>

     THY uçağını, İstanbul-Ankara seferini yaparken kaçırdıktan sonra, yakıt ikmali için inilen Atina'da teslim olan hava korsanı Özgür Gençaslan'ın, Yozgat'ta bulunan büyükbabası ve babaannesi, olayın şaşkınlığını yaşıyor. 
     Güvenlik güçleri, korsanın kimliğinin belirlenmesinin ardından Yozgat'ın Yenifakılı İlçesi'ne bağlı Çöplüçiftliği Köyü'nde oturan hava korsanının 80 yaşındaki büyükbabası Sabri, 81 yaşındaki babaannesi Elif ve 27 yaşındaki üvey kardeşi Murat Gençaslan'ın ifadelerini aldı. 
     Hava korsanının yakınları, Özgür Gençaslan 5 yaşındayken, anne ve babasının ayrıldığını belirttiler. 
     Özgür'ün de annesiyle birlikte Ankara Mamak'ta dayısının yanında kaldığını anlatan yakınları, şunları söylediler 
     ''Özgür'ün babası Almanya'da çalışıyor. 15 yıldır Özgür'ü görmüyorduk. Geçen Ocak ayında köye geldi ve 15 gün yanımızda kaldı. Bu süre içerisinde Almanya'da bulunan babası ve nişanlısı ile sürekli telefon görüşmeleri yaptı, 700 milyon lira telefon faturası geldi. 
     Sürekli Almanya'ya gideceğini söylüyordu. Biz de Nasıl gideceksin diye sorduğumuzda, Ben bir yolunu bulup, uçaktakileri kandırır, Almanya'ya giderim diyordu. Böyle bir şey yapacağı hiç aklımızdan geçmedi. Sonra bir sabah aniden köyden ayrılmış, annesinin yanına gitmiş. Şimdi de bu olayı duyduk.'' 
     
     HAVA KORSANININ AİLESİ 

     Büyükbabası, babaannesi ve üvey kardeşi, hava korsanı Özgür Gençaslan'ın ailesiyle ilgili şunları söylediler 
     ''44 yaşındaki Abdullah Gençaslan, ilk eşini kaybettikten sonra Suna isimli kadınla evlendi. Abdullah-Suna Gençaslan çiftinden Özgür dünyaya geldi. Ancak çift, Özgür 5 yaşına geldiğinde anlaşamayarak ayrıldı. Baba Abdullah Gençaslan Almanya'ya gitti, anne Suna Gençaslan ise oğlu Özgür'ü yanına alarak, Ankara Mamak'ta bulunan ağabeyi Dursun'un yanına yerleşti. 
     Bu arada, Almanya'da bulunan Abdullah Gençaslan, çocuğu Özgür'den dolayı ayrıldığı eşiyle olan ilişkisini devam ettirdi. Bu arada Tansu adında bir kız çocukları daha oldu. Baba Abdullah Gençaslan, oğlunu da yanına alabilmek için, Almanya'da bulunan Fatma adlı bir kız ile nişanladı.'' 
     





</TEXT>
</DOC>
