<DOC>
<DOCNO> 123719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun15.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus gazeteleri "Türkiye'nin AB tutumunu örnek alalım" 
</HEADLINE>
<TEXT>

     Rusya'nın önde gelen gazetelerinden İzvestiya, Türkiye'nin AB ile ilgili kararlı tutumunu Rusya yönetiminin de örnek alması önerisinde bulundu. 
     Gazetede bugün yer alan yorumda, ''Türkiye'nin AB konusundaki ısrarcı tutumunu kıskanmalıyız'' denildi. 
     Yorumda, Türkiye eliti net bir tercihle AB yolunu seçtiği, Ankara'nın, yaptığı baskılarla AB'yi, bir Hıristiyan kulübü olup olmadığı tartışmasına zorladığı ifade edildi. Yazıda tartışmanın, Valery Giscard d'Estaing'in yaptığı açıklamalar gibi bugün için zaman zaman skandal boyutlarına ulaşmasına karşın, ''Türkiye'nin, bu tartışmanın sakin bir biçimde yapılmasını zaman içerisinde Avrupa'ya öğreteceği'' ifade edildi. 
     Yazıda, daha sonra Rusya-AB ilişkilerine geçilerek, ''Türkiye, bu tartışmalardan kazançlı çıkacak. Bundan öğrenecek çok şey var. Örneğin Rusya'nın öğreneceği çok şey var. Tıpkı Türkiye konusu gibi, Rusya konusu çerçevesinde de Avrupa'da aynı gürültülü tartışmalar çıkabilirdi ama çıkmıyor'' ifadelerine yer verildi. Yazıda, Türkiye'nin, AB'den gelen meydan okumalara karşı gereğini yaptığı, Rusya'nın ise AB'nin ''attığı şamarları susarak kabullendiği'' iddia edildi. 
     Yazıda, ''örneğin bir süre önce AB Komisyonu Başkanı Romano Prodi sert bir açıklama yaparak Rusya, Ukrayna ve Moldova gibi eski SSCB cumhuriyetlerinin AB'de hiçbir zaman yerinin olmayacağını söyledi'' denildi. 
     
     RUSYA'NIN ÜYELİĞİNİ SORAN PUTİN TERS YANIT ALDI 
     Yazıya göre Rusya Devlet Başkanı Vladimir Putin, ülkesinin AB'ye üyelik yolunun açılması konusunda da istekte bulundu, ancak ters bir yanıt aldı. Putin, doruk sırasında Prodi'ye, ''Rusya'nın gelecekte AB üyesi olup olamayacağını'' sordu. Prodi ise ''Hayır, çünkü siz çok büyüksünüz'' yanıtını verdi. Yazıda, Rusya'nın aldığı bu ters yanıtlara darıldığını ancak darılırken de gereken gürültüyü koparmadığı eleştirisi yapılarak, ''Avrupa'da mı, Asya'da mı olduğumuza bile hala karar vermedik. Türkiye'nin ne tarafında olduğumuzu bile bilmiyoruz'' denildi. 
     





</TEXT>
</DOC>
