<DOC>
<DOCNO> 104829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/soneko03.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Türker "IMF Heyeti gelmeden hazırlıklarımızı yapıyoruz" 
</HEADLINE>
<TEXT>

     Ekonomiden sorumlu Devlet Bakanı Masum Türker, Uluslararası Para Fonu IMF heyeti ile yapılacak görüşmeleri erkene almadıklarını, ancak bu kez heyet gelmeden, Gözden Geçirme ile ilgili taahhütlerin hepsini yerine getirmeye başladıklarını söyledi. 
     Bakan Türker, IMF konusunda yoğun bir çalışma içinde olduklarını belirterek, şöyle dedi 
     ''IMF ile yapılacak görüşmeleri erkene almıyoruz ama Gözden Geçirme ile ilgili hazırlığımızı erken yapıyoruz. IMF gelmeden biz, Gözden Geçirme için gerekli olan taahhütlerimizin hepsini yerini getirmeye başladık. Onlara da gelin dediğimizde geldikleri zaman çalışmalar hızlanacak.'' Bakan Türker, bu kez IMF heyeti gelmeden taahhütlerin yerine getirilmiş olacağını kaydetti. 
     Devlet Bakanı Türker, Eylül ayı sonunda Washington'da yapılacak olan IMF-Dünya Bankası yarıyıl toplantısına katılacağını ve bununla ilgili çalışmalara da haftaya başlayacağını ifade etti. 
     
     ''ERKEN SEÇİMİN ERTELENMESİ GÜNDEMDE YOK'' 
     Bazı sivil toplum kuruluşlarının, erken seçimin ertelenmesinin, Türkiye'ye ağır bir maliyetinin olacağını iddia ettiklerinin hatırlatılması üzerine Bakan Türker, şu yanıtı verdi 
     ''Şu anda seçimin ertelenmesi söz konusu değil. Biz DSP olarak, daha önce seçim yapılmasın dedik ama seçim kararı alındıktan sonra da bizim gündemimizde artık seçim ertelenmesi konusu yoktur. Bu nedenle, gündemimizde olmayan bir konu üzerinde de hesap yapmayız.'' 
     
     BORÇLARIN ÇEVRİLMESİ 
     Türkiye'nin gelecek yıl, borçlarını çevirebilmesinde bir sorun olmayacağını belirten Bakan Türker, ''sen borçlarını ödemeye çalışıyorsun, senin başka bir harcama yapmak için bir paraya ihtiyacın yok'' dedi. Bakan Türker, programın sürdürülmesiyle, borçlarda inişe geçileceğini de kaydetti. 
     Devlet Bakanı Türker, gelecek yıl borçların sürdürülmesinde sorun olacağına ilişkin iddialarda bulunanların ise kendilerine göre hesap yaptığını, bunun da kendilerini ilgilendirmediğini söyledi. 
     
     ''HEDEFLERDE DEĞİŞİKLİK YOK'' 
     Bakan Türker, ekonomik hedeflerle ilgili bir soruya karşın, programın aynen sürdürüldüğünü belirterek, ''ekonomik programda öngörülen hedeflerde hiçbir değişiklik yoktur, hedefler, planlandığı gibi devam etmektedir'' şeklinde konuştu. 
     ''Biz programa uyduğumuz gibi reel sektörün önünü de açmaya çalışıyoruz'' diyen Bakan Türker, bu konudaki desteklerinin devam edeceğini kaydetti. 
     Bakan Türker, ABD'nin Irak'a bir operasyon düzenlemesi halinde bunun Türkiye ekonomisine etkilerinin ne olacağı şeklindeki soruya, bu konunun bir varsayım olduğunu, varsayımlar üzerine de konuşamayacaklarını kaydetti. 
     





</TEXT>
</DOC>
