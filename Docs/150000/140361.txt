<DOC>
<DOCNO> 140361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo17.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, potada toparlanıyor... 
</HEADLINE>
<TEXT>

     100. yılında potada kötü günler yaşayan Beşiktaş Erkek Basketbol Takımı, Darüşşafaka'yı yenerek, son haftalardaki çıkışını sürdürdü. 
     Siyah-beyazlılar, ligde son 4 maçta 3 galibiyet alarak, 11. sıradan 8. sıraya kadar yükseldi. 
     Menajer Zeki Can, Kennedy ve Roberts'ı gönderdikten sonra takıma olumlu bir hava geldiğini kaydederek, şöyle konuştu 
     ''Kennedy'nin yerine daha tecrübeli Moore getirdik. Disiplinsiz Roberts'ı gönderdikten sonra da yerli oyuncularımızın dakikaları ve sorumlulukları arttı. Savaşmayı ve savunma yapmayı öğrendik. Son 4 maçta Oyak Renault, İTÜ ve Darüşşafaka'yı yendik, sadece Galatasaray'a yenildik. Çıkışımız bundan sonra da sürecek.'' 
     
     ''DEPLASMANDA 2. KEZ GALİP GELDİK'' 
     Darüşşafaka karşısında ligdeki 2. deplasman galibiyeti aldıklarını da vurgulayan Can, ''Ligin ilk maçındaki Büyük Kolej galibiyetinden sonra deplasmanda kazanamıyorduk. Darüşşafaka'yı deplasmanda yenerek, 11. sıradan 8. sıraya yükseldik'' dedi. 
     Onur, İsmail ve İnanç'ın sakatlıklarının düzelmesinin takıma güç kattığını anlatan Zeki Can, ''Özellikle Onur'un pota altında savaşçılığı diğer oyuncuları rahatlatıyor. Bizim için bundan sonrası da önemli. Önümüzdeki hafta Ülkerspor ile karşılaşacağız. Bu ligde kimin kimi yeneceği belli olmaz'' şeklinde konuştu. 
     





</TEXT>
</DOC>
