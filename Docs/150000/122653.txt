<DOC>
<DOCNO> 122653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun19.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Chriac-Schröder görüşmesi bitince Türkiye AB'ye girecek 
</HEADLINE>
<TEXT>

     Almanya'da yayımlanan Die Welt gazetesi, Fransa Cumhurbaşkanı Jacques Chirac ile Almanya Başbakanı Gerhard Schröder arasında bugün yapılacak görüşmenin sonucuyla ilgili öngörüsünde, ''akşama görüşmeler tamamlandığında, Türkiye'nin fiilen AB'ye girmiş olacağı'' yorumunda bulundu. 
     Gazetede, ''Türklerin Saati'' başlığıyla yayımlanan yorumda, Storkow kentinde yapılacak geleneksel Almanya-Fransa görüşmelerinde ''Avrupa'nın değiştirileceği'' savunuldu ve ''Başbakan Schröder ve Fransa Cumhurbaşkanı Jacques Chirac, Türkler ile Avrupalılar arasında 40 yıldan bu yana devam eden talihsiz geçmişi sona erdirmek istiyorlar'' ifadesi kullanıldı. 
     Die Welt, Schröder'in Kopenhag zirvesinde, Türkiye'ye üyelik müzakereleri için tarih verilmesini isteyeceğini ve ''diğer bazı AB ülkelerinin direnişinin kırılması için bazı şartların öne sürülebileceğini'' yazdı. 
     Schröder'in, Chirac ile birlikte Türkiye'nin AB üyeliği konusunda ortak karar alacağını söylediği hatırlatılan yorumda, ''Bu da kabaca, 'Türkiye ile ilgili meseleyi biz aramızda hallediyoruz. Diğerleri gelecek hafta içinde zaten bizi izler' anlamına geliyor. Demek ki akşama görüşmeler tamamlandığında Türkiye fiilen AB'ye girmiş olacak. Bu küçük Storkow kentinde büyük politika yapılacağı anlamına geliyor'' denildi. 
     ''Son yılların en önemli dış politik kararlarından birinin alınmak üzere olduğu'' savunulan yorumda, bazı politikacıların kararlılığıyla yaklaşık 3 yıldan bu yana meydana gelen farklı gelişmeler sonucunda, ''Türkiye'nin AB'ye sızabileceği bir 'fırsatlar penceresinin' açıldığı'' görüşüne yer verildi. 
     Kopenhag zirvesinde Türkiye'nin istediği yönde bir karar alınması durumunda Hessen Eyaleti Başbakanı Roland Koch'un CDU Türkiye'nin AB üyeliği konusunu seçim malzemesi yapmaya hazırlandığı ifade edilen yorumda, Birlik partileri içindeki bazı milletvekillerinin bile, Türkiye'nin sadece dini ve kültürel farklılıklardan dolayı AB'ye alınmasına karşı çıkıp çıkmama konusunda tereddütte oldukları belirtildi. 
     Türkiye'nin 1963 yılından bu yana sadece teorik olarak AB üyeliğine hakkı olduğunun düşünüldüğü kaydedilen yorumda, Günter Verheugen'in AB Komisyonu üyesi olduktan sonra, ilk zamanlarda ''Türkiye'nin üyeliğe hakkı vardır'' şeklinde konuştuğu hatırlatıldı. 
     Yorumda, ''AB Komisyonu Başkanı Romano Prodi'nin danışmanları ve bazı hükümet başkanları, 'Türklere, dini ve kültürel farklılıklardan dolayı da üye olamayacağını söylemeyiz. Bunun yerine sıkı kriterler getiririz, Türkiye bunları zaten yerine getiremez' diye düşündüler. Ancak Türkiye yola çıktı ve son İlerleme Raporu'nda da belirtildiği gibi başarılar sağladı'' denildi. 
     Türkiye'deki Alman vakıf temsilcilerine yönelik açılan davaların Brüksel'de tereddütlere neden olduğuna işaret edilen yorumda, AB Komisyonu'nun mali işlerden sorumlu üyesi Michaele Schreyer'in, Türkiye'ye Kopenhag zirvesinde somut bir takvim verileceğini sanmadığını belirttiği, ancak Alman hükümet çevrelerinde Türkiye'ye takvim verilmemesinin riyakarlık olarak değerlendirildiği görüşüne yer verildi. 
     Üyelik müzakereleri için bir takvim verilmesi durumunda, Türkiye'nin AB üyeliğinin kaçınılmaz olacağına dikkat çekilen yorumda, ''Türkiye'ye bir takvim verilmesi durumunda, Ankara'dan, AB ile NATO arasındaki askeri tartışmaya son vermesi gibi küçük şartları yerine getirmesi istenecektir. Alman hükümet çevreleri, Chirac'ın da bunu desteklemesi durumunda diğer AB ülkeleri arasındaki düşüncenin de değişeceğine inanıyor. İngiltere ve İtalya başbakanları gibi bazı hükümet başkanlarının zaten daha şimdiden fazla bir itirazı yok. Türkiye'nin eski düşmanı Yunanistan bile fikir değiştirdi'' denildi. 
     Avusturya Başbakanı Wolfgang Schüssel ile Lüksemburg Başbakanı Jean-Claude Juncker'in hala bazı tereddütleri olduğuna işaret edilen yorumda, ABD'nin özellikle 11 Eylül olaylarından sonra Türkiye'nin AB üyeliğini daha yoğun şekilde desteklediği, ''ABD ve Almanya'nın, Türkiye'ye AB kapılarının kapatılması durumunda, ülkenin radikal dinci kesime kaymasından ciddi şekilde endişe duydukları'' belirtildi. 
     





</TEXT>
</DOC>
