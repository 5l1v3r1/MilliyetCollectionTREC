<DOC>
<DOCNO> 127327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur30.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Freni patlayan kamyon dehşet saçtı... 
</HEADLINE>
<TEXT>

     Pendik Dolayoba Caddesi üzerinde freni patlayan mıcır yüklü bir kamyon, 1 polis aracını da sürükleyerek park halindeki 8 otomobile çarptıktan sonra devrildi. Kazada, 1'i polis memuru 5 kişi yaralandı. 
     Dolayoba Caddesi üzerinde E-5 Karayolu'na inmekte olan Rasim Aydoğan yönetimindeki 41 D 9725 plakalı mıcır yüklü damperli kamyon, fren patlaması sonucu kontrolünü kaybetti. 
     Kontrolsüz bir şekilde giden kamyon, önce yolun sağında durmakta olan ve içinde bir polis memurunun bulunduğu polis aracına çarptı. 
     Polis aracını yaklaşık 50 metre sürükleyen kamyon, Dumankaya İş Merkezi önünde park halinde duran 8 otomobile de çarptıktan sonra devrilerek durdu. 
     Sürüklenen polis aracı hurda yığını haline gelirken, içindeki polis memuru Hüseyin Ülkü yaralandı. 
     Diğer otomobillerin de büyük hasar gördüğü kazada, kamyon şoförü Rasim Aydoğan ile kamyonun ön mahallinde oturan Ahmet Barman, Şafak Sezer, Metin Yılmaz da çeşitli yerlerinden yaralandılar. 
     Yaralılar, ambulanslarla Dr. Lütfi Kırdar Kartal Eğitim ve Araştırma Hastanesi'ne kaldırılarak, tedavi altına alındı. 
     Kaza nedeniyle Dolayoba Caddesi yaklaşık yarım saat trafiğe kapatılırken, kamyon ve kazaya karışan diğer otomobillerin çekilmesiyle yol yeniden trafiğe açıldı. 
     Öte yandan, kontolünü kaybeden kamyonun çarpması sonucu kopan ve yanyola düşen bariyer parçalarının bu yolda seyreden herhangi bir otomobile isabet etmemesi büyük bir şans olarak nitelendirildi. 
     





</TEXT>
</DOC>
