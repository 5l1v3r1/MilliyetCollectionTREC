<DOC>
<DOCNO> 128587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo21.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nde Tevfik Lav, resmi sözleşmeyi imzaladı... 
</HEADLINE>
<TEXT>

     Ankaragücü'nde, Rumen Mihai Stoichita'dan boşalan teknik direktörlük görevine, Tevfik Lav getirildi. 
     Beştepe Gökçe Tesisleri'nde, kulüp basın sözcüsü Serdar Özkazanç ve yönetici Recep Uzel'in de hazır bulunduğu imza töreninde konuşan Tevfik Lav, ''İlk hedefim, takımın futbol mentalitesini değiştirmek'' dedi. 
     Bir mücadele hazırlığında olduklarını, takımda fiziksel ve zihinsel yönden doğan sıkıntıları aşmak için çalışacaklarını belirten Lav, ''Ankaragücü'nde çizmek istediğim bir resim var. İkinci yarı için hedef planı belirledim. Takımdaki sorumluluk duygusunu en üst seviyeye çıkartarak, yaratacağımız seferberlik ortamıyla, uyuyan devi uyandıracağız. Daha şahsiyetli, keyif veren, seyirciyi memnun eden futbol oynayacağız'' diye konuştu. 
     Takıma yapılacak transfer takviyesini, birinci öncelikli olarak görmediğine dikkati çeken Lav, şunları söyledi 
     ''İlk etapta, çok büyük önemi olan kamp dönemiyle ilgili sıkıntıları çözdük. Öncelikle, yapılacak testler ve antrenmanlarla, elimizdeki kadroyu sonuna kadar kullanıp kullanamayacağımızı tespit edeceğiz. Kapasiteyi öğreneceğiz. Ertelenen 2 maçımız nedeniyle, 29 Ocak'ta başlayacağımız lige yönelik, hızlı bir hazırlık devresi geçirmeliyiz. Ankaragücü ikinci yarıda, en kötü 24 puan toplar ve ilk bölüme oranla ligi artı 1 averaj fazlasıyla bitirir.'' Lav, başkent ekibiyle yaptığı sözleşmenin süresi konusunda, kulüp başkanı Cemal Aydın ile herhangi bir tarih belirlemediklerini belirterek, bunun daha sonra belirleneceğini sözlerine ekledi. 
     
     TRANSFERE NAKİT KOŞULU 
     Tesislerde bugün toplanan yerli oyuncuların ilk antrenmanını izleyen Cemal Aydın, ''Teknik direktör değişikliğiyle Ankaragücü'ne yeni bir heyecan geldi'' dedi. 
     Rumen teknik adam Mihai Stoichita'ya, gerek çalışma dönemindeki tavırları, gerek de ayrılış zamanındaki nazik ve anlayışlı yapısı nedeniyle teşekkür eden Aydın, ''Ankaragücü'nde bugüne kadar birçok teknik adam görev aldı. Biri dışında, hiçbirinin gidişinde herhangi bir problem yaşamadık, ligin ikinci bölümüne, ertelenen 2 maçtan gereken puanları alarak iyi bir başlangıç yapmak istiyoruz'' diye konuştu. 
     Aydın, Augustine, İsmet ve Hakan Keleş'in transfer olacaklarına dair hergün yeni bir haberle karşılaştıklarına dikkati çekerek, şunları söyledi 
     ''Ankaragücü'nden futbolcu alacak kulüp, kesinlikle takas teklifiyle karşımıza gelmesin. Futbolcumuzun fiyatı neyse verilir ve transfer gerçekleşir. Biz de futbolcu almak istersek, bunu parayı vererek, takas yoluna gitmeden yaparız. Eğer bir futbolcumuz bu yolla satılırsa, yerine eşdeğer bir futbolcuyu da alırız.'' 
     
     İLK ÇALIŞMA 
     Sarı-lacivertlilerde ikinci yarı hazırlıkları, yerli oyuncuların katılımıyla, bugün Beştepe Gökçe Tesisleri'nde başladı. 
     Yeni teknik direktör Tevfik Lav'ın katılmadığı ve futbolcuların koşuyla ter attığı çalışmada, takıma yeni katılan Ümit Ozan Kazmaz Çaykur Rizespor , Aykan Öksüz Hatayspor ve sezon başında Rumen teknik adam tarafından gönderilen Ramazan Özal da yer aldı. 
     Hazırlıklarını 5 gün boyunca Ankara'da sürdürecek ve çeşitli performans testlerinden geçecek sarı-lacivertliler, devre arası kampı için 8 Ocak Çarşamba günü Antalya'ya hareket edecek. Başkent ekibi, ikinci yarı hazırlıklarını, Belek Turizm Bölgesi'nde yer alan Merit Arcadia Otel'de sürdürecek. 
     
     YARDIMCI ANTRENÖRLER 
     Başkent ekibinde yönetim ve yeni teknik direktör Lav, yardımcı antrenörlerin kimler olacağı konusunda karar vermeye çalışıyor. 
     Tevfik Lav, yardımcıları olarak Kemal Özdeş ve Niyazi Eniseler'i Ankara'ya getirirken, Stoichita ile birlikte çalışan Hayati Soydaş ve Adnan Öztekin ile de bugün biraraya gelerek toplantı yaptı. 
     Teknik direktör Lav ve yardımcı antrenörlerle bugün biraraya gelerek bir görüşme yapan başkan Cemal Aydın'ın kararı da bu konuda belirleyici olacak. 
     





</TEXT>
</DOC>
