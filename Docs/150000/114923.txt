<DOC>
<DOCNO> 114923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur19.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüden geçişte plaka yasağı yine gündemde 
</HEADLINE>
<TEXT>

     İstanbul Valisi Erol Çakır, Boğaz köprülerindeki trafik yoğunluğuna çözüm bulmak amacıyla haftada bir gün sivil araçların plakalarının son rakamına göre köprülerden geçişlere yasak koymayı düşündüklerini söyledi. 
     Güvenlik-2002 fuarının açılışını şapan Çakır, İstanbul'un trafik sorununa çözüm bulmak amacıyla bir süre önce tek-çift plaka uygulamasını gündeme getirdiklerini, "yasakçı zihniyet" diye algılanması nedeniyle bundan vazgeçtiklerini kaydetti. 
     
     YASAK HAFTADA BİR GÜN 

     Amaçlarının İstanbul'da trafiğe çıkan araç sayısını azaltarak soruna çözüm bulmak olduğunu anlatan Çakır, şöyle konuştu 
     "Tedbirler alınması zaruri. İyi bir kent yönetiminde birtakım frenlemelerin, engellemelerin gerekli olduğunu düşünüyorum. Arkadaşlarla hep tartışıyoruz, konuşuyoruz 'köprülerden geçişte sivil araçlara frenleme koyalım, kontrol edelim' diye. Haftada bir gün plakaların rakam grubunun son rakamına göre, köprülerden geçişe yasaklama koymayı düşünüyoruz. Mesela son rakam grubu 1-2 olanlar Pazartesi, 3-4 olanlar Salı, 5-6 Çarşamba, 7-8 Perşembe, 9-0 olanlar Cuma günü köprülerden geçmesinler. Bunun üzerinde çalışıyoruz." Fuarda görüştüğü firma yetkililerinin, köprüden geçecek araçların plakalarını kontrol edecek bir sistemin kurulabileceğini söylediklerini belirten Çakır, "Ceza olacak mı" sorusu üzerine, "İl Trafik Komisyonu karar aldıktan sonra, o kararı ihlal eden trafik suçu işlemiş sayılacak. Köprülerden geçişi mümkün olduğu kadar sınırlamalıyız" dedi. 
     





</TEXT>
</DOC>
