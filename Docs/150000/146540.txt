<DOC>
<DOCNO> 146540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun37.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Bakan ''Koalisyon güçleri sömürgeci..'' 
</HEADLINE>
<TEXT>

     Irak Dışişleri Bakanı Naci Sabri, Amerikan ve İngiliz güçlerinin Irak'ı ''parçalamak'' istediğini belirtti. 
     Sabri, düzenlediği basın toplantısında, ''Amerikan ve İngiliz güçleri Irak'ı parçalamak isteyen sömürgeleştirici güçlerdir. Bu güçler birleşik bir Irak istemiyorlar'' dedi. 
     ''Koalisyon güçlerinin derhal Irak'tan çekilmeleri'' çağrısında bulunan Sabri, ''Irak'tan derhal bugün çekilin. Bu, sizin daha az kayıp vermenizi sağlar'' dedi. 
     Sabri, ''Amerikan ve İngiliz birlikleri geri çekilmediği takdirde çöl bu işgalcilerin mezarı olacak'' dedi. 
     Sabri, Bağdat'taki basın toplantısında, ''bu çölü, Amerikalılar ve İngilizler için büyük bir mezara çevireceğiz. Topraklarımızdan sağ çıkamayacaklar'' diye konuştu. 
     Amerikan ve İngiliz birliklerine geri çekilmeleri ya da teslim olmaları çağrısında bulunan Sabri, ''bu birliklerin, yenilgi çamuruna daha çok batmaya başladığını ve kayıplarının arttığını'' söyledi. 
     Sabri, Arap ülkelerinden 5 binden fazla gönüllünün Irak'a geldiğini de söyledi. Bakan, ''5 binden fazla yabancı gönüllü, Arapların ve Müslümanların namus ve şerefini korumak amacıyla Irak'ta bulunuyor'' dedi. 
     





</TEXT>
</DOC>
