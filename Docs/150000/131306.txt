<DOC>
<DOCNO> 131306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur03.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka alarmı hırsız yakalattı... 
</HEADLINE>
<TEXT>

     Eminönü'nde bir banka şubesinden hırsızlık yapmak isteyen kişi, polis merkezine alarm verilmesi üzerine suçüstü yakalandı. 
     Unkapanı Atatürk Bulvarı İMÇ Blokları 1. Blok'un giriş katındaki Yapı Kredi Bankası Şubesi'ne gelen bir kişi, cam kapıyı sert bir cisimle kırarak içeriye girdi. 
     Bunun üzerine devreye giren alarm sistemi, polis merkezini de ikaz etti. İhbarı değerlendirerek bankaya gelen polis ekipleri, banka içinde gördükleri hırsızı yakalamak istedi. 
     Polisi görünce el ve kafasını camlara vurarak yaralanan hırsız, polis ekiplerince etkisiz hale getirildi. 
     Haseki Eğitim ve Araştırma Hastanesi'ne götürülen hırsız, tedavisinin tamamlanmasından sonra gözaltına alındı. 
     Üzerinden kimlik çıkmayan, ancak ilk sorgusunda adının Kemal Ay olduğunu söyleyen hırsızın gerçek kimliği, yapılacak parmak izi kontrolü sonrası belirlenecek. 
     Yapılan inceleme sonucu bankadan herhangi bir şey alınmadığının saptandığını belirten polis yetkilileri, bankanın bina dışına değil, doğrudan polis merkezine alarm vermesi nedeniyle hırsızın bu durumu fark edemediğini bildirdiler. 
     





</TEXT>
</DOC>
