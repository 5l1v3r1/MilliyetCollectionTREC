<DOC>
<DOCNO> 142098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/dunya/dun02.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Türkiye adada işgalci 
</HEADLINE>
<TEXT>

Avrupa Birliği Komisyonu’ndan, Annan Planı’nın Lahey’de rafa kalkması üzerine sert açıklama 2004’e kadar Kıbrıs’ta çözüm olmazsa Türkiye AB toprağını işgal etmiş sayılır’ 
     GÜVEN ÖZALP Brüksel 

     Son bir haftadır Kıbrıs konusundaki söylemini sertleştirme sinyalleri veren Avrupa Birliği AB Komisyonu, Lahey’de yürütülen görüşmelerden sonuç alınamaması üzerine çok sert bir çıkış yaptı. Komisyon, Türkiye’ye yönelik iki zehir zemberek açıklamada bulundu. Birincisi "2004’e kadar çözüm olmazsa Türkiye, AB toprağını işgal etmiş sayılır." İkincisi "Çözümsüzlük durumunda Türkiye’yle üyelik müzakerelerine başlanması çok zorlaşır." 
     Komisyon’un açıklamasında görüşmelerdeki başarısızlığın faturasının sadece Türkiye ve KKTC’ye kesilerek Güney Kıbrıs’a, "Ne olursa olsun üye olacaksınız" mesajı verilmesi de dikkat çekti. 
     AB Komisyonu sözcülerinden Jean Christophe Filori, Kıbrıs’ın Kopenhag Zirvesi’nde alınan karar çerçevesinde şu an tanındığı şekliyle ve belirlenen takvim çerçevesinde üye olacağını belirterek, "Birlik müktesebatı sadece Güney’e uygulanacak, çünkü diğer taraf işgal altında" dedi. 
     Filori, 1 Mayıs 2004’e kadar soruna bir çözüm bulunmaması halinde 2004’te Türkiye’nin AB topraklarını işgal eder sayılacağını söyledi. Filori’nin bu açıklamasıyla "işgalci" kelimesi, AB’nin Türkiye’ye yönelik politikasının resmi parçası haline geldi. 
     Filori geçtiğimiz hafta AB Komisyonu’nun Genişlemeden Sorumlu Üyesi Günter Verheugen tarafından yapılan bir konuşmayı da hatırlatarak, "AB Komisyonu 2004 sonunda Türkiye’ye ilişkin bir rapor sunacak. Türkiye’nin tam üyelik müzakerelerinin başlatılması kararı, bu rapor doğrultusunda alınacak. O tarihte soruna bir çözüm bulunamamışsa Türkiye’nin tanımadığı bir devlet AB üyesi olacak. Bu durumda Türkiye’yle tam üyelik müzakerelerine başlanması çok zor olur" dedi. 
     



 DÜNYA 











</TEXT>
</DOC>
