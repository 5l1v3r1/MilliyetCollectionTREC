<DOC>
<DOCNO> 122731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur13.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nden AKP'ye 30 gün ek süre 
</HEADLINE>
<TEXT>

     Anayasa Mahkemesi, AK Parti'nin kapatılması istemiyle açılan davada ön savunma için partiye 30 gün ek süre verdi. 
     Anayasa Mahkemesi Başkanvekili Haşim Kılıç, partinin dün mahkemeye verdiği başvuru dilekçesinde, hükümet çalışmaları ve diğer faaliyetler nedeniyle ön savunmanın hazırlanamadığı, bu nedenle 30 gün ek süre verilmesinin istendiğini kaydeden Kılıç, heyetin, 3'e karşı 8 üyenin oyuyla istemi kabul ettiğini bildirdi. Buna göre, AK Parti, ön savunmasını 3 Ocak 2003 tarihine kadar verecek. 
     AK Parti'nin kapatılması istemiyle açılan davada, Genel Başkan Recep Tayyip Erdoğan'ın genel başkanlık görev ve yetkilerinin tedbiren önlenmesi isteminde, partinin Siyasi Partiler Yasası'nın 104. maddesinin Anayasa'ya aykırılık iddiasıyla ilgili olarak raportör raporunun tamamlanıp tamamlanmadığına ilişkin bir soru üzerine ise Kılıç, raportörün henüz raporunu tamamlamadığını, Bayram'dan sonra raporun tamamlanması halinde Başkan Mustafa Bumin'in belirleyeceği bir günde Anayasa'ya aykırılık iddiasının görüşüleceğini kaydetti. 
     Kılıç, AK Parti'nin kapatılma isteminin yasal dayanağı olan ve AB Uyum Paketi'nde değiştirilmesi öngörülen Siyasi Partiler Yasası'nın 104. maddesindeki değişikliğin bu süreç içinde gerçekleşmesi durumunda ne yapılacağına ilişkin soruyu yanıtlarken de şöyle konuştu 
     "Eğer tedbir kararı görüşülmeden veya kapatma istemi görüşülmeden bu konuda bir değişiklik olursa, tabii bu durum değerlendirilir. Tedbir ve kapatma istemini birbirinden ayırmak zor. Hemen hemen aynı gerekçelere dayanıyor. Eğer bu yasada bir değişiklik olursa, bunu da heyet görmezden gelemez, değerlendirir. Ancak, biz yine de normal çalışmalarımıza devam ederiz." AB Uyum Paketi'yle, Siyasi Partiler Yasası'nın 104. maddesindeki "verilen ihtar kararının gereği yerine getirilmezse kapatma davası açılır" hükmünün değiştirilmesi öngörülüyor. 
     





</TEXT>
</DOC>
