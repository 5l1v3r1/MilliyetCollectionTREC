<DOC>
<DOCNO> 103472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/siyaset/siy05.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Sarar’dan, Erdoğan Ramsey’den 
</HEADLINE>
<TEXT>

     PINAR AKTAŞ İstanbul 

     Siyasi parti genel başkanları, kıyafetlerini genellikle terziye diktirmeyi tercih ediyor. Ancak AKP Genel Başkanı Recep Tayyip Erdoğan Ramsey’den, Başbakan Yardımcısı Mesut Yılmaz Hugo Boss’tan, Kemal Derviş ise Sarar’dan giyiniyor. 
     Erdoğan, Ramsey’in sahibi Remzi Gür’le yakın arkadaş. Hatta geçtiğimiz yıl ailesiyle birlikte tatilini Gür’ün Ekinlik adasındaki evinde geçiren Erdoğan’ın bu samimiyeti kıyafetlerine de yansımış. Erdoğan, adeta Ramsey’in gönüllü mankenliğini yapıyor. 
     Kemal Derviş, Amerika’dan döndükten sonra Sarar’dan giyinmeye başladı. Derviş için Sarar’da yeni bir kreasyon hazırlandı. Toprak renklerinden kruvaze takım elbiseler, gömlek ve kemer gibi aksesuvarlarla tamamlandı. Sarar’ı tercih eden siyasetçilerden bir diğeri de Hüsamettin Özkan. 
     Mesut Yılmaz, Alman ekolünü kıyafetine yansıtıyor. ANAP kurulduğundan beri ünlü Alman markası Hugo Boss’tan giyinen Yılmaz, after shave olarak da bu markayı kullanıyor. Yakın çevresi, Yılmaz’ın kıyafet seçimine eşi Berna Yılmaz’ın yardımcı olduğunu belirtiyor. 
     
     Terziyi tercih edenler 
     CHP Genel Başkanı Deniz Baykal, yakışanı giyenlerden. Yakın çevresi, Baykal’ın takım elbiselerini bazen terziye diktirdiğini bazen de beğendiği herhangi bir mağazadan alışveriş yaptığını söylüyor. 
     SP Genel Başkanı Recai Kutan ise kumaşlar konusunda titiz. Giysilerinin kumaşını kendisi bizzat seçen Kutan, değişik terzilere kıyafet diktirmekten yana. Kutan, gömlek konusunda da pahalı markaları tercih etmiyor. 
     DTP Genel Başkanı Mehmet Ali Bayar, ABD’de bulunduğu dönem dışında, takım elbiselerini, uzun yıllardır kardeşi Uğur Bayar’la birlikte, Tunalı Hilmi Caddesi’ndeki terzi Ruhi’ye diktiriyor. Bunun dışında Amerika’da görev yaptığı sırada aldığı kıyafetleri de kullanıyor. 
     
     



 SİYASET 





















</TEXT>
</DOC>
