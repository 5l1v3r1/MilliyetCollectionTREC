<DOC>
<DOCNO> 105356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur18.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunca Toskay çok iddialı "En doğru nüfus sayımını yaptık" 
</HEADLINE>
<TEXT>

     Devlet Bakanı Tunca Toskay, 2000 yılında Türkiye'de en doğru sayımı yaptıklarını vurgularken, ''itiraz eden bana gelsin, 'şu sokakta, şu apartmanda yanlış sayım yapıldı' diye göstersin. O sokağa, apartmana gidelim ve tekrar sayalım'' dedi. 
     MHP Alanya İlçe teşkilatında partililerle biraraya gelen Tunca Toskay, seçim değerlendirmesinin yapılacağı ve basına kapalı gerçekleşecek toplantı öncesi gazetecilerin sorularını yanıtladı. 
     Nüfus sayım sonuçları sonrasında Alanya'nın nüfusunun düşürüldüğüne dikkati çeken gazeteciler, bu konuda kendisinin suçlandığını belirterek Toskay'a görüşlerini sordular. Kendisine bir tepki olmadığı yanıtını veren Toskay, ''Bana bir tepki yok. Tepki, devleti aldatmak isteyenlerin tepkisi olabilir. Alanyalıların böyle düşündüğü kanaatinde değilim'' dedi. 
     Sayım sonrasında Türkiye'de 2 bin 290 yerde 650 bin nüfus düşürüldüğünü belirten Toskay, Alanya'nın nüfusunun düşürülmesi konusunda Alanya Belediye Başkanı Hasan Sipahioğlu'nun yanlış söylediğini kaydetti. 
     Toskay, ''Başkanın söylediği doğru olsaydı, Alanya 3.6 trilyon lira fazla ödenek alacaktı. Alanya'da nüfusla ilgili hazırlanan tutanaklar, tek tek belediye Başkanı'na anlatıldı ve belediye başkanı bunun sonunda hiç bir şeye itiraz etmedi'' diye konuştu. Toskay, sözlerini şöyle sürdürdü 
     ''2000 yılında, Türkiye'de en doğru sayımı yaptık. İtiraz eden bana gelsin, 'şu sokakta, şu apartmanda yanlış sayım yapıldı' diye göstersin. O sokağa, apartmana gidelim ve tekrar sayalım. Sayılmamışsa orası, iddia ettikleri doğru çıkarsa, bu sayımı değiştirelim.'' Toskay, ''Bu söylediklerinizde Alanya'da sahtekarlık yapıldığını mı iddia ediyorsunuz '' şeklindeki soruya ise ''Sahtekarlık var. Alanya Belediye Başkanı partizanlık yapıp, bunu savunuyor. Yaptığım işten eminim. Hesabını veririm. Vatandaş, kuralları çiğneyip haksız kazanç elde edenin karşısında olur. Kim ne derse desin, yaptığımız doğrudur ve yolumuza devam ederiz'' karşılığını verdi. 
     
     HANGİ İL'DEN ADAY OLACAK 
     Devlet Bakanı Tunca Toskay, ''Sayım sonucuna göre nüfus düştü, size tepki var. Antalya'dan aday olamaz deniliyor'' sorusunu da, ''Nereden aday olacağımızı biliriz. Geçen sefer de öyle dediler, nal topladılar. Antalya'da MHP'yi yüzde 12'lerden yüzde 23'e çıkardık. Antalya'nın, kaleleri olduğunu söyleyen partilerden belediye başkanlıkları aldık'' diye yanıtladı. 
     Eski Çalışma ve Sosyal Güvenlik Bakanı Yaşar Okuyan'ın MHP'ye geçişiyle ilgili bir başka soruya da Toskay, ''Ben İktisat Fakültesi'nde doçent iken Yaşar Okuyan, İstanbul ülkü ocaklarında başkandı ama o zaman zayıftı. Yaşar Okuyan eski bir arkadaşımız, yuvada olmasından dolayı mutluyuz'' karşılığını verdi. 
     Alanya Belediye Başkanı Hasan Sipahioğlu'na nasihatı olup olmadığının sorulması üzerine de Tunca Toskay, şunları söyledi 
     ''İşlerini düzgün yapsın. Fazla siyasete bulaşınca vatandaş bundan hoşlanmıyor, uçarak siyaset yapılmamalı. Özel bir söz var, siyaset fazla akıllılığı kaldırmaz. Siyaset basit bir iş, stratejileri var, fazla akıllılığı kaldırmaz.'' Bu arada, Toskay'ın parti binasına gelişinde yanına yaklaşan 88 yaşındaki Hüseyin Uçak, ''Vatandaş oraya varınca kimisi hırsızı destekliyor, kimisi 'salla başını' yapıyor. Salla başı olmasın. Hakkıyla yapmak lazım'' dedi. Yanıt vermeyen Toskay, Hüseyin Uçak'ın sırtını sıvazladı. 
     





</TEXT>
</DOC>
