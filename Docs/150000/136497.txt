<DOC>
<DOCNO> 136497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/ekonomi/eko02.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BP’den Rusya’ya 7 milyar dolar 
</HEADLINE>
<TEXT>

İngiliz şirketi BP, Rusya’nın petrol devlerinden TNK ile dünyanın en büyük 10 petrol üreticisi arasında yer alacak bir petrol şirketi kuruyor 
     CENK BAŞLAMIŞ Moskova 

     British Petroleum BP , kısa süre öncesine kadar çekilmeyi düşündüğü Rusya pazarına yaklaşık 7 milyar dolar yatırma kararı alarak dünya petrol rezervlerinde önemli ölçüde söz sahibi oldu. 
     BP, Rusya’nın petrol devlerinden TNK ile yaptığı anlaşma uyarınca kurulacak şirkete ilk aşamada üç milyar dolar yatırımda bulunacak. Toplam 6.75 milyar dolar değerindeki yatırımın kalan bölümü 1.25’er milyar dolarlık üç taksitte BP hisseleriyle ödenecek. Bu, Rusya tarihinin en büyük yabancı yatırımı niteliğini taşıyor. 
     BP - TNK ortaklığıyla kurulacak şirketin dünyanın en büyük 10 petrol üreticisi arasında yer alması ve BP’yi, sahip olduğu rezervler anlamında Exxon - Mobil ve Royal Dutch Shell’in en güçlü rakiplerinden biri haline getirmesi bekleniyor. 
     
     Günde 1.2 milyon varil üretecek 
     Piyasa uzmanlarına göre, henüz adı konulmayan yeni şirket 5.2 milyar varil tutarında rezerve sahip olacak ve günde 1. 2 milyon varil üretim yapacak. BP Yönetim Kurulu Başkanı John Browne, ’Dev petrol ve gaz rezervlerine sahip olan Rusya’ya stratejik bir adım attık’’ dedi. 
     BP, Rusya pazarına ilk kez 1997 yılında girmiş ve petrol şirketi Sidanco’nun yüzde 10 hissesini 571 milyon dolar karşılığında satın almıştı. Ancak, ortaya çıkan yasal bazı sıkıntılar sonucu 200 milyon dolar zarar eden şirket Rusya’dan çekilme aşamasına gelmişti. 
     
     



 EKONOMİ 



















</TEXT>
</DOC>
