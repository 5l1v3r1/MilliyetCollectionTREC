<DOC>
<DOCNO> 143233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sonspo06.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de panik büyüyor... 
</HEADLINE>
<TEXT>

     Göztepe'de Bursaspor yenilgisi büyük bir moral bozukluğu yaratırken, girilen pozisyonların değerlendirilememesi nedeniyle, forvet oyuncuları beceriksizlikle suçlandı. 
     Futbol Şube Sorumlusu Halil Kiraz, 3 puanın yüzünü unuttuklarını ve sürekli puan kayıplarıyla tamamen dibe çöktüklerini kaydederek, ''Bunun adına şanssızlık değil, beceriksizlik dememiz gerekiyor'' dedi. 
     Ligde telafisi olmayan maçlar dönemine Bursaspor karşılaşmasıyla girildiğini ve bu en kritik maçın kaybedildiğine dikkat çeken Kiraz, Bursaspor'un bir üst basamak yükselerek, kendilerini iyice ateş çemberine soktuğunu bildirdi. 
     Kiraz, şunları söyledi 
     ''Rakibimiz girdiği 2 pozisyondan birini değerlendirerek 3 puana ulaştı. Biz ise, daha çok girdiğimiz pozisyonları cömertçe harcadık. Artık bunun adı şanssızlık değil, beceriksizliktir. Bu kadar gol kaçırılmaz. Hiçbir mazeretin arkasına sığınamayız çünkü sondan ikinci sıradayız. Biz de çaresiz kaldık. Parasal sorunları futbolcularımız hiçbir zaman sahaya yansıtmadı. Ama niye böyle oluyor, artık çözemiyoruz.'' Bu karşılaşmayı unutmak zorunda olduklarını belirten Kiraz, Kocaelispor maçıyla bir seri yakalamak zorunda olduklarını, İstanbulspor ve Diyarbakırspor maçlarıyla da çıkışa geçmek istediklerini bildirdi. 
     3 puanlı lig sisteminde 3 maç kazanmanın çok şeyi değiştireceğini ifade eden Kiraz, ''Zaten ligin orta sıralarından itibaren puan farkı yok. Sıkıntıdayız ama ümitsiz değiliz'' diye konuştu. 
     





</TEXT>
</DOC>
