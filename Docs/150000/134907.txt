<DOC>
<DOCNO> 134907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/ekonomi/eko06.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılda enflasyon sürprizi 
</HEADLINE>
<TEXT>

Toptan eşya fiyatları ocakta, kamu zamlarının etkisiyle yüzde 5.6’ya yükseldi. Bu oran son 15 ayın en yükseği 
     EKONOMİ SERVİSİ 

     Ocakta, kamu zamları ve tarım fiyatlarındaki mevsimsel artış nedeniyle, toptan eşya fiyatlarındaki TEFE artış beklentilerin üzerinde gerçekleşerek, yüzde 5.6 oldu. İmalat sanayi fiyatlarındaki artışın yüzde 8.5’i devletten, yüzde 3.6’sı özel sektörden kaynaklandı. Böylece TEFE’deki aylık artış oranı son 15 ayın en yüksek düzeyinde gerçekleşirken, yıllık enflasyon oranı da yüzde 32.6’ya çıktı. 
     Tüketici fiyatları TÜFE ise ocakta yüzde 2.6 arttı. TÜFE’deki yıllık enflasyon yüzde 26.4 olarak belirlendi. Ocak ayı itibarıyla 12 aylık ortalamalara göre ise yıllık enflasyon TEFE’de yüzde 45.9, TÜFE’de yüzde 41.3 olarak hesaplandı. TEFE’de yüzde 5.6’lık artışın 1.8’i devlet, 3.8’i özel sektörden kaynaklandı. 
     Sektörel bazda en yüksek fiyat artışı yüzde 9 ile madencilik ve taşocakçılığında oldu. TÜFE’ye göre ise en yüksek fiyat artışı yüzde 6.7 ile lokanta, pastane ve otel harcamalarında görüldü. Giyim ve ayakkabıda ise yüzde 4.2 gerileme görüldü. Ocak ayının zam şampiyonu yüzde 34.1 ile noter ücreti, toptan eşya fiyatlarında ise yüzde 47.6’lık artışla yakacak odun oldu. Kurban Bayramı öncesi canlı koyunun fiyatı da yüzde 30 artarak, fiyat artışında üçüncü sırayı aldı. 
     



 EKONOMİ 

















</TEXT>
</DOC>
