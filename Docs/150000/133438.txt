<DOC>
<DOCNO> 133438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/soneko24.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayısal Loto talihlisi, banka aracılığıyla ikramiyesini aldı 
</HEADLINE>
<TEXT>

     Sayısal Loto'nun bu haftaki çekilişinde, 6 sayıyı tek başına bilen talihli belli oldu. 
     Sayısal Loto'nun toplam 844 milyar 156 milyon 900 bin liralık ikramiyesini kazanan talihli adına çekini, Ordu Ziraat Bankası Perşembe Şube Müdürü İhsan Albayrak, Milli Piyango İdaresi Muhasebe Daire Başkanı Şener Varol'dan aldı. 
     Adının açıklanmasını istemeyen talihli adına çekini Ordu'dan almaya gelen Albayrak yaptığı açıklamada, talihlinin Ordu'da çiftçilik yaptığını söyledi. 
     Talihlinin 35-36 yaşlarında, evli ve 3 çocuk babası olduğunu, Perşembe'ye yakın bir köyde kendi evinde oturduğunu anlatan Albayrak, talihlinin maddi sıkıntısı olduğuna işaret etti. 
     Albayrak, talihlinin makinadan 4 kolon oynadığını belirtirken, talihlinin ikramiyeyi televizyondan öğrendiğinde çok heyecanlandığını kaydetti. 
     Talihlinin parayı nasıl değerlendireceğinin sorulması üzerine Albayrak, bu konuda detaylı konuşmadıklarını, talihlinin ilk etapta kredi borçlarını ödeyeceğini söyledi. 
     Albayrak, talihlinin kendi şubelerinin müşterisi olduğunu ve şubeye 4-5 milyar liralık taksitlendirilmiş kredi borcu olduğunu anlatırken, bu kredinin fındık kredisi olduğunu ifade etti. 
     Söz konusu ikramiyenin bankaya yatırılması durumunda ne kadar kazandıracağının sorulması üzerine de Albayrak, ikramiyenin aylık 25 milyar lira civarında faiz getireceğini sözlerine ekledi. 
     





</TEXT>
</DOC>
