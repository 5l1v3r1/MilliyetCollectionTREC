<DOC>
<DOCNO> 116254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/ekonomi/eko03.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kriz bakkal amcaya yaradı 
</HEADLINE>
<TEXT>

Krizde büyük market zincirlerinin ve indirim marketlerinin pazar payları düşerken, bakkalların ve küçük mahalle marketlerinin pazar payında artış gerçekleşti... 
     EVRİM ERGİN İSMAİL ŞAHİN 

     Kriz bakkal amca’ya ve mahalle marketlerine yaradı. Dün İstanbul’da ikincisi düzenlenen Market Markaları Konferansı’na konuşmacı olarak katılan Retailing İnstitute Başkanı Renan Burduroğlu’nun açıklamasına göre, krizde zincir ve indirim marketlerinin pazar payları gerilerken, bakkalların, genellikle mahallelerde bulunan küçük marketlerin payında artış oldu. 
     2002 yılının ikinci çeyreği itibariyle perakende ticarette satış kanalı paylarına göre dağılımda, birinci çeyreğe göre yalnızca bakkalların, mahalle marketlerinin ve toptancıların payı artış gösterdi. 
     Burduroğlu’nun verdiği bilgiye göre bakkalların ve küçük marketlerin payı yüzde 1.6, yine mahallelerde bulunan süper marketlerin payı yüzde 1.9 artış gösterirken, zincirlerin payı yüzde 0.5, indirim marketlerinin payı ise yüzde 0.1 oranında daraldı. 
     Krizle birlikte günlük tüketim ürünlerinde yüzde 25’lik bir daralma yaşandığını belirten Burduroğlu, krizden üst ve orta gelir grubunun daha çok etkilendiğini söyledi. Tüketicinin tüketim tarzını daha düşük bir seviyede yeniden tanımladığını belirten Burduroğlu, "Daha az alışveriş, daha az çeşit, daha az miktar ve tabii alışveriş başına daha az harcama yapıldı" dedi. 
     
     Migros üç ödül aldı 
     Konferansta yılın market markası ödülleri de sahiplerini buldu. Ödüller şöyle Perakendeci Markası Ambalaj Ödülü Tode Matik Migros, Ambalaj Tasarım Ödülü Tode Matik Migros - FCB İstanbul, İçecek Ödülü Migros Süt, İçecek dalında Yılın Üreticisi Ödülü Sek Süt, Yılın Bakliyatçısı Ödülü Kipa Bakliyat, Gıda Üreticisi Ödülü Özerdoğanlar Bakliyat. 
     
Erken seçim kararı tüketiciye güven verdi      Erken seçim kararı, Türkiye’de tüketici beklentilerini pozitif yönde etkiledi. 2002 yılbaşından itibaren haziran ayına kadar gerileyen tüketici endeksi, yılın yarısından itibaren tekrar çıkışa geçti. Çıkışta erken seçim kararı etkili oldu. Mart ayında 78.8 ile en yüksek değere ulaşan tüketici güven endeksi, bu aydan itibaren sürekli gerileyerek haziranda 64.9 puana geriledi. Temmuz ayında yükselişe geçen endeks ağustos ayında 70 puana yükseldi. 
     
Müşteriyi çapraza alın’      Dünyanın en büyük süpermarketler zinciri Wal - Mart’ın da market markaları danışmanlığını yapan Watt International’in yöneticisi Doug Gammage, konferansta yaptığı konuşmada, perakendecilere, çapraz satış’ taktiği verdi. Market markalarının ABD’de 1970’lerde başlayan ekonomik kirizle ortaya çıktığını ve alım gücünün düşmesi ile yaygınlaştığını belirten Gammage market markalı ürünlerin, üretici firmalarla aynı kaliteye sahip olsalar bile pazarda dezavantajlı olduklarını söyledi. 
     Gammage, özellikle marketlerdeki ürün standlarının yanında kalite farkının olmadığını belirtici tanıtımların olmasının daha yararlı olacağını belirtti. Etkili satış yöntemlerinden örnekler veren Gammage Çarpraz ürün yönetimi’ kavramının satışlarda önemli olacağını belirtti.. Buna bir örnek de veren Gammage, ABD’de birçok bayanın kocasını işten çıkarken aradığını ve bebek bezi almasını istediğini söyledi. Marketlerdeki bebek bezi standlarının yanına bira standlarının konulmasının satışlar açısından etkili olduğunu da kaydetti. 
     
En yüksek ciro market markalarında      Market markaları en çok ciro elde edilen ürünler oldu. Bu ürünler bakliyat, kağıt ürünleri ve margarin. En büyük avantajı ise ucuzlukları. Burduroğlu’nun verdiği bilgiye göre market markalarının, üretici firma fiyatlarına göre ucuzluğu kahvede yüzde 80’i aşıyor. 
     



 EKONOMİ 





















</TEXT>
</DOC>
