<DOC>
<DOCNO> 128224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/spor/ykoksaldi.html </URL>
<DATE> 2003/01/02/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Stresi kendimiz yaratıyoruz 
</HEADLINE>
<TEXT>

     Üç büyük kulüp yöneticileri, Mete Düren, Ali Dürüst ve Nihat Özdemir, göze batan futbolcuların hırçınlıklarını değerlendirip, bunun stres, beklentileri karşılama telaşı, aşırı motivasyon ve Dünya Kupası’ndaki başarının şımarıklığından kaynaklandığı yorumunu getirdiler. 
     Tesbitler nispeten doğru. Ama holiganizm meselesinde olduğu gibi tek taraflı ve özeleştirinin olmadığı bir yaklaşım açısı. Holiganlık tartışmaları seyirci üzerine kilitlenip kalmıştı. Bu sefer eyleme karışanlar futbolcular ve suçlu da onlar. Halbuki tribün olaylarında olduğu gibi, bu noktaya gelinmesinin sebepleri ve futbol kültürünün yanlışlarını deşmeye girişilmiyor. 
     Örneğin niye böyle bir baskı var Yöneticilerin, gerçeklerin farkında olmalarına rağmen Şampiyonluktan başka bir alternatif yok’ mantığına pabuç bırakmaları veya bu sezon Beşiktaşlılar’ın her sözlerine 100. yıl’ ifadesini sıkıştırması, medyanın adrenali aniden yükseltip düşüren manşetleri, dedikodu ağırlıklı futbol ortamı, sinir küpü bir seyirci ve futbolcu profili oluşmasında makul sebepler. 
     Futbolcuların, hakemleri saha içinde ezmeleri için onların televizyonda maskaraya çevrilmesini ve yöneticilerinin ağır ithamlarını izlemesi yeterli. 
     Aşırı ilgi ve maçlık başarılara gösterilen övgüler, futbolcuları çok çabuk şımartıyor. Yetmezmiş gibi çirkeflikleri televizyon görüntüleri eşliğinde çocuk hırsından hakeme, rakibe saldırıyor. Hoş görmek lazım’ kulak çekmesiyle noktalanıyor. Benzer hareketi yapan başka bir futbolcunun forma rengi ve popülaritesine göre "katil" ilan edildiğini de belirtmek lazım. 
     İstisnalar olabilir. Kimi futbolcu kişiliklerinin gücüyle futbol oynar. Cantona agresif olmasa, istediği performansa ulaşamazdı belki. Bunun bedelini de ödedi. Ama genelde futbolcu tavırları ve profesyonellikleri, toplumların futbol bakış açılarının da yansımasıdır bir anlamda. 
     Farklı teknik direktör tarzları, takımlarını saha içinde kontrol altında tutma anlayışları ve futbolcuların kişilikleri, bu ortamların herkesi bozmadığını gösteriyor Tuncay’ın çiğnenme pozisyonundaki şaşırtıcı sakinliği gibi . Ama kişilere bağımlı ceza anlayışı, tavizkarlık kötüyü teşvik edici bir ortam yaratıyor. 
     Nihat, İspanya’da farklı olan ne sorusuna, "Kafamız çok rahat, baskı yok. Herkes sizi tanıyor, ama sıkmıyorlar" demişti ve başarısını bu iç dinginliğe de bağlamıştı. Tayfun da her fırsatta benzer açıklamalar yapıyor. Emre, geçen seneki tepki toplayan hırçınlığını attı, atmak zorundaydı. Çünkü biliyor ki, o tavırlar italya’daki kariyerinin önünü tıkar. Ama Türkiye’de otokontrolü sağlayacak sosyal ve idari mekanizma yok. Bu da Avrupa Kupası maçlarıyla ligdeki uslu - hırçın futbolcu zıtlığının izahı. 
     



 SPOR 

























</TEXT>
</DOC>
