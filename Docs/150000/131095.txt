<DOC>
<DOCNO> 131095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/dunya/adun.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sorry, zaman kalmadı 
</HEADLINE>
<TEXT>

Denktaş, Reuters’a 28 Şubat’a kadar olan 6 haftalık süre Annan Planı üzerinde bir anlaşmaya varmak için yeterli değil’ dedi 
     DIŞ HABERLER SERVİSİ 

     KKTC Cumhurbaşkanı Rauf Denktaş, 28 Şubat’a kadar olan 6 haftalık sürenin BM Genel Sekreteri Kofi Annan’ın sunduğu çözüm planı üzerinde Rum tarafıyla bir anlaşmaya varılması için yeterli olmadığını söyledi. 
     İngiliz Reuters ajansına açıklamalarda bulunan Denktaş, müzakereler için BM’nin son tarih olarak verdiği 28 Şubat’a kadar Rum lider Glafkos Klerides ile yapacağı görüşmelerde Annan planı temelinde bir anlaşmaya varılması ihtimalinin son derece zayıf olduğunu ifade etti. 
     KKTC Cumhurbaşkanı, "Daha fazla zaman tanınmazsa anlaşma şansının pek fazla bulunmadığını üzülerek söylemek zorundayım. Zaman çok dar ve dünyadaki en iyi niyetli kişiler olsak bile planın taşıdığı handikaplar bu kadar kısa bir sürede aşılacak cinsten değil" diye konuştu. 
     Her şeye rağmen ve bir anlaşmaya varılacağına dair ciddi kuşkuları bulunmasına karşın Klerides ile masaya tüm iyi niyetiyle oturacağını söyleyen Denktaş, "Her iki taraf da Annan planı hakkında ciddi çekinceler ortaya koydu. Müzakereler her iki taraf için de ne kadar tavizkar olunabileceği konusunda bir test niteliğinde olacak" dedi. 
     
     Halkoyuna giderim’ 
     Rum başkanlık seçimine değinen KKTC Cumhurbaşkanı, "Her seçim döneminde görüşmeler ertelenirdi, bu kez ertelenmiyor. Bu durumda açık kalpli, uzlaşmacı bir tavır nasıl beklersiniz " diye sordu. 
     İstifa etmesini isteyen gösteriler konusunda görüşlerini açıklayan Rauf Denktaş, Kıbrıs Türk halkına gerçekleri anlatmaya devam edeceğini ve gerekirse planı halkoyuna sunacağını belirtti. 
     Türkiye’nin Kıbrıs politikasını değiştirdiği yolundaki iddiaları da yanıtlayan Cumhurbaşkanı Rauf Denktaş, "Türkiye’nin politikalarını görevime devam edemeyeceğim bir doğrultuda değiştirdiğini görürsem ilk vazifem istifa etmek olacaktır" dedi. 
     
59. kez masaya oturdular      Kıbrıs müzakere süreci, yaklaşık 3.5 aylık bir sürenin ardından dün yeniden başladı. 
     KKTC Cumhurbaşkanı Rauf Denktaş ve Rum yönetimi lideri Glafkos Klerides, Lefkoşa’da ara bölgede bulunan BM Konferans Merkezi’nde 59. kez bir araya geldi. Görüşmeye, BM Genel Sekreteri’nin Kıbrıs Özel Temsilcisi Alvaro De Soto da katıldı. 
     Basına kapalı olarak gerçekleştirilen 3.5 saatlik görüşmeden sonra basına açıklama yapan Denktaş, Kıbrıs görüşmelerine iyi niyetle devam edeceklerini belirterek, "Verebileceğin bir şeyse vereceksin, veremeyeceğin bir şeyse veremeyeceksin" dedi. 
     Buluşmada "Güzel bir yemek yediklerini" anlatan Denktaş, mönüde ne olduğunun sorulması üzerine, "Ben antibiyotikler nedeniyle yiyemediğim için tadına bakamadım" dedi. 
     



 DÜNYA 












</TEXT>
</DOC>
