<DOC>
<DOCNO> 114905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur01.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, MHP'li Tekelioğlu'nun cezasını onadı 
</HEADLINE>
<TEXT>

     Yargıtay 1. Ceza Dairesi, DYP Şanlıurfa Milletvekili Fevzi Şıhanlıoğlu'nun öldürülmesiyle ilgili davada, MHP İçel Milletvekili Cahit Tekelioğlu'nun 2 yıl 9 ay 10 gün ağır hapis cezasına mahkum edilmesi ve MHP Osmaniye Milletvekili Mehmet Kundakçı'nın da beraatine ilişkin kararları onadı. 
     Yargıtay 1. Ceza Dairesi, Ankara 9. Ağır Ceza Mahkemesi'nin Tekelioğlu ve Kundakçı hakkında verdiği kararların temyiz istemini bugün sonuçlandırdı. 
     Yargıtay 1. Ceza Dairesi Başkan Vekili Sadık Mollamahmutoğlu, Ankara 9. Ağır Ceza Mahkemesi'nin kararında yargılama giderlerinin ve vekalet ücretinin eksik hesaplandığını belirterek, bu kısım düzeltilerek, hükmün onandığını bildirdi. 
     Mollamahmutoğlu, esasa yönelik temyiz itirazlarının reddedildiğini kaydetti. 
     
     BAŞSAVCILIK BOZULMASINI İSTEMİŞTİ- 

     Ankara 9. Ağır Ceza Mahkemesi'nin verdiği kararı hem Tekelioğlu hem de müdahiller temyiz etmişti. 
     Yargıtay Başsavcılığı hazırladığı tebliğnamede, Kundakçı hakkında verilen beraat kararının onanmasını isterken, Tekelioğlu'nun cezasından TCK'nın ağır tahriki düzenleyen 51. maddesinin 2. fıkrasına göre yapılan indirimi yerinde görmemişti. Başsavcılık, olayda ağır tahrik olmadığını, hafif tahrik olduğunu belirterek, hükmün bu yönden bozulmasını istemişti. 
     Yargıtay 1. Ceza Dairesi'nin kararı, kısmen tebliğnameye uygun çıktığı için Yargıtay Cumhuriyet Başsavcılığı gerek görürse, bozma istediği bölüme yönelik olarak Yargıtay Ceza Genel Kurulu'na itiraz edebilecek. Başsavcılık bu itirazı yapmazsa hüküm kesinleşecek. 
     TBMM Genel Kurulu'nda, 31 Ocak 2001'deki İçtüzük değişikliği görüşmeleri sırasında çıkan kavganın ardından Şıhanlıoğlu yaşamını yitirmişti. Olayla ilgili olarak açılan davada Ankara 9. Ağır Ceza Mahkemesi, MHP İçel Milletvekili Cahit Tekelioğlu'nu TCK'nın 452, 51 ve 59. maddeleri uyarınca 2 yıl 9 ay 10 gün ağır hapis cezasına çarptırırken, MHP Osmaniye Milletvekili Mehmet Kundakçı delil yetersizliğinden beraat etmişti. 
     
     YAKLAŞIK 15 AY CEZAEVİNDE KALACAK 

     Tekelioğlu'nun, Anayasa'nın 84. maddesine göre hakkındaki kesin kararın TBMM Genel Kurulu'nun bilgisine sunulmasıyla milletvekilliği düşecek. 
     Ancak, TBMM'nin tatilde olması nedeniyle bu fiilen gerçekleşemeyecek. Cahit Tekelioğlu milletvekili genel seçiminde yeniden aday olmadığı için hükmün infazı 3 Kasım 2002 tarihinden sonra yapılacak. 
     Tekelioğlu, İnfaz Yasası'na göre, 2 yıl 9 ay 10 gün ağır hapis cezasının yaklaşık 15 ayını cezaevinde geçirecek. 
     





</TEXT>
</DOC>
