<DOC>
<DOCNO> 137421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/siyaset/siy01.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Mülteciler gelirse mali desteği hazırlayın 
</HEADLINE>
<TEXT>

AB Dönem Başkanlığı’nı yürüten Yunanistan’a endişelerini anlatan Başbakan Gül, "Kapımıza yüz binlerce mülteci yığılırsa, bize destek olmanız gerekir" dedi 
     GÜVEN ÖZALP Brüksel 

     Avrupa Birliği’nin AB Irak konusunda devlet ve hükümet başkanlarının katılımıyla gerçekleştirdiği zirveye katılan Başbakan Abdullah Gül, ABD askerlerine ilişkin tezkerenin ancak ekonomik ve siyasi beklentiler karşılandıktan sonra TBMM’nin gündemine geleceğini söyledi. 
     Yunanistan Hükümet Sözcüsü Hristos Protopapas’a göre Gül, görüşmede Ankara’nın ABD askerlerinin Türkiye’de konuşlanmasıyla ilgili tezkereyi birkaç gün içinde Meclis’e getireceğini ifade etti. Başbakan Gül ise temaslarından sonra gerçekleştirdiği basın toplantısında bu konuya ilişkin görüşmelerin sürdüğüne dikkat çekerek, "Ekonomik ve siyasi kaygılarımız giderilmeden bu konu Meclis’in gündemine gelmez" dedi. 
     
     Önemimiz arttı 
     Irak krizinin Türkiye’nin önemini bir kez daha ortaya koyduğunu belirten Gül, "Türkiye’nin önemi eksilmiyor artıyor" diyerek atılan adımların AB tarafından takdirle karşılandığını söyledi. Gül, böyle zirve öncesinde Brüksel’e davet edilerek Türkiye’nin görüşlerinin alınmasının çok önemli olduğunu vurgulayarak, "Türkiye’nin AB’ye, AB’nin Türkiye’ye vereceği çok şey var" diye konuştu. 
     
     Mülteciler için para 
     Brüksel’deki ilk temasını AB Dönem Başkanlığı’nı da yürüten Yunanistan Başbakanı Kostas Simitis’le gerçekleştiren Gül, bu görüşmede ağırlığı olası bir savaş durumunda sınırlara yığılması beklenen yüz binlerce mülteciden duyulan endişeye verdi. Bu sorunla baş edilebilmesi için AB’den mali destek talep eden Gül, "Bü tür bir akına mali destek açısından hazır olun" ifadelerini kullandı. Gül’ün bu talebini olumlu karşılayan Simitis de AB’nin daha şimdiden birtakım ihtiyati planlamalar içinde olduğunu bu kapsamda önemli kalemlerden birinin de mültecilere ilişkin sorunun halledilmesinin olduğunun altını çizdi. 
     
Brüksel’de yoğun görüşme trafiği      Başbakan Abdullah Gül, Brüksel’de konusu Irak olan bir dizi yoğun temas gerçekleştirdi. Gül, Simitis ve BM Genel Sekreteri Kofi Annan’ın yanı sıra Belçika Başbakanı Guy Verhofstadt, Almanya Başbakanı Gerhard Schröder, Fransa Cumhurbaşkanı Jacques Chirac, AB Yüksek Temsilcisi Javier Solana ile yüz yüze görüştü. İngiltere Başbakanı Tony Blair’le ise bir telefon görüşmesi gerçekleştirdi. Görüştüğü liderlere Türkiye’nin Irak konusunda izlediği politikayı ve gerçekleştirdiği temasların sonuçlarını aktaran Gül Fransa Cumhurbaşkanı Chirac ile kameralara samimi görüntüler verdi. 
     



 SİYASET 

















</TEXT>
</DOC>
