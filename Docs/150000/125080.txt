<DOC>
<DOCNO> 125080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/guncel/gun03.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Minareler füzesi 
</HEADLINE>
<TEXT>

Irak’ta yeni inşa edilen camilerin minarelerini Scud füzesi ya da kalaşnikov namlusu şeklinde yaptıran Saddam Hüseyin, Camiler kışlamız, minareler süngümüz olacak’ şiirini hayata geçirmiş oldu 
     DIŞ HABERLER SERVİSİ 

     Abbasi dönemi halifelerine özenen Irak lideri Saddam Hüseyin, yeni inşa edilen camilerin minarelerini SCUD füzesi ya da kalaşnikov namlusu biçiminde yaptırıyor. Amerikan New York Times gazetesinin haberine göre, Bağdat’ta kireçtaşı ile mavi mozaikten yapılan "Tüm Savaşların Anası" Umm al - Mahare camisinin minareleri, kalaşnikov ve SCUD füzesi biçiminde inşa edildi. İlk bakışta minarelerin, Saddam’ın resmigeçitlerde teşhir ettiği SCUD füzeleri gibi boyanmış olduğu dikkat çekiyor. 
     
     İNCE MESAJLAR VAR 
     Gazete, caminin 43 metre yüksekliğindeki 2 dış minaresinin kalaşnikov namlusu şeklinde, 37 metre yüksekliğindeki 2 iç minaresinin de SCUD füzesi biçiminde olduğunu yazdı. Tepesine kırmızı - beyaz - siyah renkli Irak bayrağı resmedilen minareler, habere göre ince mesajlar taşıyor. Mesela 43 sayısı, Körfez Savaşı sırasındaki Amerikan bombardımanının süresini gösteriyor. 37 de, Saddam’ın doğduğu 1937 yılını temsil ediyor. 4 tane minare, yılın dördüncü ayını, yani Nisan’ı camideki 28 çeşme ise Nisan’ın 28’ini işaret ediyor. 37 - 4 - 28 sayıları hepsi birlikte, 28 Nisan 1937 yani Saddam’ın doğum günü oluyor. 
     
     YENİLERİ YAPILIYOR 
     Camiyi çevreleyen havuz ise Arap dünyasını gösteren bir harita şeklinde. Havuzun içinde yer alan mavi mozaikten bir sütun Saddam’ın parmak izini örnek almış. Sütunun tepesinde de som altından Saddam’ın isminin Arapça baş harfleri yer alıyor. 7.5 milyon dolara mal olan "Tüm Savaşların Anası" adlı caminin birkaç kilometre uzağında 2 başka cami daha inşa ediliyor. Bu camilerden "Büyük Saddam" adını taşıyanı, ilk caminin 5 katı büyüklüğünde olacak ve 2015’te tamamlanacak. Onun yakınındaki El Rahman Camisi de 2004’te bitirilecek. 
     
Camideki Kuran’ı kanıyla yazdırdı      New York Times gazetesi de "Tüm Savaşların Anası" camiinde Saddam Hüseyin’in kanıyla 2 yılda yazıldığı iddia edilen 650 sayfalık bir Kuranıkerim’in bulunduğunu yazdı. Gazete, Saddam’ın bunun için 28 litre kan verdiğini ve Kuran’ın, bu kanı mürekkep yerine kullanan Abbas El Bağdadi adlı ünlü bir hattat tarafından yazıldığını kaydetti. 
     Haberde, Saddam’ın kanına bir miktar mürekkep ve koruyucu madde eklendiği belirtildi. 
     



 GÜNCEL 
















</TEXT>
</DOC>
