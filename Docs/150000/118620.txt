<DOC>
<DOCNO> 118620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun19.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Bakanlar Kurulu BM planını görüşüyor... 
</HEADLINE>
<TEXT>

     KKTC Başbakanı Derviş Eroğlu, çözüm planına yanıt vermek için sürenin yetersiz olduğunu belirterek, BM Genel Sekreteri Kofi Annan'dan süre istendiğini açıkladı. 
     KKTC Bakanlar Kurulu, BM Genel Sekreteri Kofi Annan tarafından sunulan Kıbrıs sorunuyla ilgili çözüm planını değerlendiriyor. 
     Başbakan Eroğlu, değerlendirmenin ardından Bakanlar Kurulu'nun tavrının açıklanmayacağını, ancak Cumhurbaşkanı Rauf Denktaş'a aktarılacağını söyledi. 
     Eroğlu, toplantıya girerken yaptığı açıklamada, BM Genel Sekreteri'nin taraflara verdiği anlaşma metniyle ilgili olarak Dışişleri ve Savunma Bakanı Tahsin Ertuğruloğlu'ndan bilgi alacaklarını belirterek, ''Bizim yapmış olduğumuz çalışmalar var. New York'ta yapmış olduğumuz görüşmeler var. Bakanlar Kurulu'nda bugün bu anlaşma metnini enine boyuna değerlendirme fırsatı bulacağız'' dedi. 
     Ertuğruloğlu'nun dün sabahtan beri heyetiyle birlikte anlaşma metnini değerlendirdiğini ifade eden Eroğlu, yapılan bu değerlendirmelerin kabineye aktarılacağını ifade etti. 
     Başbakan Eroğlu, ''Bakanlar Kurulu'ndan bir görüşün çıkıp çıkmayacağının'' sorulması üzerine, sadece değerlendirme yapılacağını, bazı görüşlerin mutlaka olacağını, ancak şu anda bunların açıklanması noktasında olmayacaklarını kaydetti. Eroğlu, toplantıdan sonra herhangi bir görüş ya da kararın açıklanmayacağını söyledi. 
     BM Genel Sekreteri'ne yanıt vermek için Pazartesi gününe kadar süreleri olduğunu belirten Eroğlu, ''bu sürenin az olduğu dikkate alınarak, Genel Sekreter'den daha fazla süre istendiğini'' bildirdi. 
     





</TEXT>
</DOC>
