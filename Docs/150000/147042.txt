<DOC>
<DOCNO> 147042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/soneko27.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'ye destek önerisi tartışılıyor... 
</HEADLINE>
<TEXT>

     Ekonomide en büyük sorun olarak görülen Hazine'nin borç ve faiz yükünün hafifletilmesi için, şimdiye kadar hükümet yetkilileri, vatandaşlar ve işadamlarından çok değişik öneriler geldi. 
     Bu arada ülke imkanları ve geçilmekte olunan süreçte katkı sağlamak isteyen bir çok kuruluş ve kişinin taleplerini değerlendirmek üzere, Devlet Bakanı Ali Babacan'ın başkanlığında oluşturulan çalışma grubu ise çalışmalarını bu ay içinde tamamlayacak. 
     Tartışılan ''kamuya destek'' hareketine desteklerini açıklayanların en büyük endişesi ise paranın nerede kullanılacağı konusu. Desteklerini açıklayanlar, toplanacak kaynağın ''heba edilmesi'' yönündeki endişelerini dile getirirken, genellikle borçların ödenmesinde kullanılmasını istiyorlar. 
     Kamu, 2003 yılı bütçesiyle ''kamuda tasarruf'' anlayışını getirirken, bu amaçla toplam tutarı 16 katrilyon lira olan 2 tasarruf paketi açıklandı. Tasarruf paketi ile getirilmek istenen yeni ek vergiler, başlangıçta çeşitli kesimlerce ''Barış Vergisi, Deli Dumrul Vergisi'' olarak eleştirilirken, daha sonra ABD ve İngiltere'nin Irak'a yönelik harekatının başlaması ve Türkiye için beklenen dış yardımın gelmemesi üzerine, kamuya gelir sağlayacak değişik öneriler gündeme geldi. 
     Başbakan Tayyip Erdoğan'ın, bir vatandaşın, Türkiye'nin borçlarının ödenmesine katkıda bulunmak üzere maaşının yarısını bağışlamak için mektup yazdığını açıklamasından sonra, kamuya kaynak yaratma konusundaki öneriler yoğunlaşmaya başladı. 
     Başbakan Tayyip Erdoğan, ve Orman Bakanı Osman Pepe, 2-B olarak adlandırılan orman alanı dışına çıkarılmış arazilerin satışı ile devlete 25 milyar dolarlık kaynak yaratılmasının mümkün olduğunu dile getirdiler. Halen bu kapsamda 5 milyar metrekare hazine arazisi bulunduğu ve bu arazilerin metrekaresinin ortalama 5 dolardan satılmasının mümkün olduğu belirtiliyor. 
     Yine hükümet çevresinde, bir ''fon'' oluşturulması bu fona bütün vatandaşlardan 100'er dolar bağış sağlanması görüşü de dile getirildi. 
     Devlet Bakanı Babacan ise zaman zaman yaptığı açıklamalarda, savaş nedeniyle hiç yurtdışından kaynak gelmeyecek şekilde tedbirlerini aldıklarını dile getirdi. 
     Ekonomi ve maliye yetkilileri kamuya ek kaynak yaratma formülleri üzerinde çalışırken, Turgut Özal döneminde olduğu gibi, barajlar için 5 ve daha uzun vadeli gelir ortaklığı senedi çıkarılması üzerinde de duruluyor. 
     Sanko Holding Yönetim Kurulu Başkanı ve Gaziantep Sanayi Odası Meclis Başkanı Abdülkadir Konukoğlu'nun, ''Servetimin yüzde 20'sini vermeye hazırım'' açıklamasının ardından, bazı odaların başkanları ''devlete faizsiz borç vermeye ya da bağış yapmaya'' hazır olduklarını bildirdiler. 
     Konya Ticaret Odası Başkanı ve TOBB Yönetim Kurulu Üyesi Hüseyin Üzülmez, Konyalı işadamları olarak iç borçların ödenmesi şartıyla devlete bağış ya da faizsiz borç vermeye hazır olduklarını açıklarken, Şanlıurfa'nın Merkeze bağlı Karaköprü Belde Belediyesi'nde, Belediye Başkanı Ahmet Güzel tam maaşını, çalışanlar ise yarım maaşını devlete bağışlamak üzere dilekçe hazırlayarak, Başbakan Recep Tayyip Erdoğan'a gönderdi. 
     TOBB Başkanı Hisarcıklıoğlu ise bir toplantıda yaptığı konuşmada, ''Eşit paylaşılmak kaydıyla yapamayacağmız fedakarlık yoktur'' derken, ''Ancak devletin dipsiz kuyuları orta yerde olduğu gibi dururken, yaptığımız ve yapacağımız fedakarlığın bize nasıl geri döneceğini öğrenmek istiyoruz. Ayağımızdaki prangadan kurtulabilmemiz için ayağımızı kesmenin çözüm olmadığına inanıyoruz. Ayağımızdaki pranganın, ayağımızı kesmek zorunda kalmadan çıkarılabileceğini biliyoruz'' ifadesine yer verdi. 
     Ege Bölgesi Sanayi Odası EBSO Yönetim Kurulu Başkanı Salih Esen de, Türkiye'nin dışarıdan iç ve dış borca gömülmüş, dış kaynağa mecbur bir ülke olarak göründüğünü söyleyerek, bu durumdan kurtulmak için sanayiciler olarak ''şartlı bir yardıma'' hazır olduklarını açıkladı. Esen, ''Hükümet, kaynakların heba edilmeyeceğine inandırsın, halkın parası hazır'' dedi. 
     İstanbul Sanayi Odası Yönetim kurulu Başkanı Tanıl Küçük ise ''ulusal tahvil, savaş tahvili'' gibi öneriler konusundaki görüşünü açıklarken, bunların Türk milletinin duyarlılığını ifade ettiğini belirterek, ''önemli olanın yakalanan bu olumlu havayı kalıcı kılacak tedbirleri alabilmek, hızlı hareket etmek, doğru karar alabilmek olduğunu'' söylemişti. 
     
     ÖNERİLER 

     Ankara Sanayi Odası ASO Başkanı Zafer Çağlayan, ABD'den gelecek kaynağın yerine hem iç piyasaya hem de yurtdışındaki Türklere yönelik, en az 3 yıl vadeli ''savaş tahvili'' çıkarılmasını önermişti. 
     Çağlayan ayrıca, yurtdışında çalışan Türkler için gerekirse dövize endeksli tahvil uygulamasına gidilmesini, faiz istemeyenler için uygun araçlar geliştirilmesini gündeme getirdi. Çağlayan bu önerisini, Başbakan Tayyip Erdoğan, Devlet Bakanı Ali Babacan ve Maliye Bakanı Kemal Unakıtan'ı ziyaretlerinde ayrı ayrı iletmişti. 
     Ankara Ticaret Odası ATO Başkanı Sinan Aygün ise Türkiye'nin iç borç sarmalından kurtulması ve reel faizlerin düşürülmesi için, halkın kara gün dostu olarak sakladığı altının, sertifika karşılığı devlete ''yeddi emin'' olarak verilmesini, altın sertifikası çıkarılmasını, veya vatandaşın gönüllü bağışlarının toplanacağı bir ''gönül havuzu'' oluşturulmasını önermişti. 
     Sinan Aygün, hükümetin bir düzenleme yaparak, TEFE artı yüzde 5 faizle tahvil çıkarması durumunda, ATO'nun sahip olduğu 20 trilyon liralık kaynağı buraya aktarabileceklerini de açıklamıştı. 
     
     MÜSİAD KARŞI ÇIKIYOR 

     Müstakil Sanayici ve İşadamları Derneği MÜSİAD Genel Başkanı Ali Bayramoğlu ise ''Türkiye'nin bu darboğazdan kağıt ekonomisine yönelik atraksiyonlarla çıkmasının mümkün olmadığı '' gerekçesi ile ''savaş tahvili, altın sertifikası'' gibi uygulamalara karşı çıkıyor. 
     Vatandaşlardan toplanacak gönüllü bağışların, mevcut mali piyasalarda faizlerin belirli bir bölümünü ödemekten başka hiç bir işe yaramayacağını savunan Bayramoğlu, kamunun faiz yükünü hafifletmek, ekonomiye kaynak oluşturabilmek ve reel faiz yükünü yüzde 25-30'lardan daha aşağılara çekebilmek için, devlet iç borçlarının yeniden yapılandırılmasını önerdi. 
     Bayramoğlu, yüksek kar sağlayan otoyollar ve Boğaz köprüleri ile Türk Hava Yolları, Petkim, TÜPRAŞ, Telekom gibi kamu kuruluşlarına yönelik kar ortaklığı katılım belgesi, Köprü Senet Ortaklığı'' belgesi çıkarılması görüşünü dile getirdi. 
     





</TEXT>
</DOC>
