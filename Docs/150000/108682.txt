<DOC>
<DOCNO> 108682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/soneko19.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılbaşı ikramiyesi 8 trilyon lira 
</HEADLINE>
<TEXT>

     Milli Piyango İdaresi, yılbaşı özel çekilişindeki büyük ikramiye tutarını 8 trilyon lira olarak belirledi. 
     31 Aralık özel çekilişinde geçen yıl 5 trilyon lira olan büyük ikramiye, bu yıl 3 trilyon lira, bir başka deyişle yüzde 60 artırıldı. Özel çekiliş için 70 trilyon liralık bileti piyasaya sürecek olan Milli Piyango, vatandaşa da 42 trilyon lira ikramiye dağıtacak. 
     Yılbaşı özel çekilişinde tam bilet 10 milyon lira, yarım bilet 5 milyon lira, çeyrek bilet ise 2.5 milyon liradan satılacak. 
     
     NEREDEN NEREYE GELDİK 

     Yılbaşı için 8 trilyon lira olarak tespit edilen büyük ikramiye, son 15 yıllık dönemde hızlı bir artış gösterdi. 
     1988 yılında 5 milyar lira olan büyük ikramiye tutarı, 1989'da 10 milyara, 1990'da da 22 milyar liraya yükseldi. 1991'de 30 milyar, 1992'de 33 milyar, 1993'de ise 40 milyar lira olan büyük ikramiye, takip eden 2 yılda 40 ve 55 milyar lira olarak düzenlendi. 
     1996 yılbaşı özel çekilişinde 150 milyar liraya, 1997'de 300 milyara, 1998'de de 600 milyar liraya çıkan büyük ikramiyede 1999'da trilyon rakamıyla tanışıldı. 
     1999'da büyük ikramiye olarak 1 adet 1 trilyon lira, 2000 yılında 3 trilyon lira, geçen yıl ise 5 trilon lira verildi. 
     Son 10 yıllık süreçte, yılbaşı büyük ikramiye tutarları, döviz bazında da yükselen bir seyir izledi. 
     1993 yılında 2 milyon 766 bin 634 Dolar olan büyük ikramiye, bu yılbaşında günümüz resmi kurlarıyla 4 milyon 787 bin Doları aştı. 
     Bu arada Milli Piyango İdaresi, son 10 yılda yılbaşı özel çekilişlerinde sadece büyük ikramiye olarak vatandaşa 24 milyon 788 bin 401 Dolar ikramiye dağıttı. Bunun günümüzdeki karşılığı da yaklaşık 41.5 trilyon lira olarak hesaplandı. 
     
     GÜNLÜK FAİZİ 12-13 MİLYAR LİRA 

     8 trilyon liralık yılbaşı büyük ikramiyenin, bankaya faize yatırılması halinde her gün 12 milyar 274 milyon lira faiz geliri elde edilebiliyor. Bu paranın 3 aylık Hazine bonosuna yatırılması durumunda getireceği günlük kazanç da 13 milyar 111 milyon lirayı aşıyor. 
     8 trilyon lira ile 69 bin 264 adet Cumhuriyet altını alınabilirken, 50 milyar liralık daireden 160 adet edinilebiliyor. 
     Aynı şekilde söz konusu para ile 424 adet Albea 1.2 SL, 354 adet Fiat Doblo, 303 adet Renault Megane satın alma olanağı bulunuyor. 
     
     SÜRPRİZ MERKEZ MERSİN 

     Öte yandan Milli Piyango verileri, yılbaşı büyük ikramiyesinin çok büyük oranda çeyrek bilete çıktığı sonucunu veriyor. 1991-2001 döneminde gerçekleştirilen özel çekilişlerde büyük ikramiye 8 kez çeyrek bilete, 1 kez tam, 2 kez de yarım bilete isabet etti. 
     Bu dönemde talih kuşu en fazla Ankara'ya kondu. 11 çekilişte Ankara 8 büyük talihli çıkardı. İstanbul 7 talihli ile ikinci sırada yeralırken, satış açısından bu 2 ilin oldukça gerisinde kalan Mersin ise 6 talihli ile en şanslı merkezlerden birisi oldu. 
     Büyük ikramiyenin dağıtıldığı diğer merkezler ise Adana, Antalya, İzmir, Manisa, Eskişehir, Kayseri, Muğla, Trabzon, Edirne ve Sinop olarak sıralandı. 
     





</TEXT>
</DOC>
