<DOC>
<DOCNO> 146389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun35.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Canlı kalkanlar"dan basın toplantısı 
</HEADLINE>
<TEXT>

     Irak'ta ''canlı kalkan'' olarak bulunan 4 Batılı, 5 arkadaşından haber alamadıklarını bildirdi. 
     Ürdün'ün başkenti Amman'da basın toplantısı düzenleyen ''canlı kalkanlar'', savaşı önlemeyi başaramadıklarını, ancak sayelerinde Bağdat'taki birçok kişinin elektrik ya da suyunun kesilmediğini söylediler. 
     Savaşın bir an önce bitmesini isteyen bu kişiler, 20 kişilik bir grubun daha ''canlı kalkan'' olarak Bağdat'a gitmek istediğini belirttiler. 
     Bağdat'tan yeni dönen ''canlı kalkanlar'' şöyle konuştular 
     ''Şu anda orada 100'ün üzerinde arkadaşımız var. Bekleyen 20 kişilik grubun Bağdat'a rahatça ve güven içinde ulaşması sağlansın ve oradaki arkadaşlarımızla yer değiştirsinler. Bu 20 arkadaşımızla beraber, burada hazırladığımız 50 kasa insani yardım malzemesini de Bağdat'a ulaştırmak istiyoruz.'' Basın toplantısında konuşan ABD vatandaşı Antoniette McCormick, 1991'deki Körfez Savaşı'nda hastane olarak düzenlenmiş bir gemide görev yaptığını belirterek, ''1991'de Irak lideri Saddam Hüseyin saldırgandı. Bugün benim ülkem ve İngiltere saldırgan'' dedi. 
     McCormick, ikisi gazeteci 5 arkadaşlarının Bağdat'taki Filistin Oteli'nden, Irak gizli servisinden olduğunu tahmin ettikleri kişiler tarafından 5 gün önce alındığını ve kendilerinden bir daha haber alamadıklarını söyledi. 
     Alman Jürgen Hahnel ise Iraklıların 1991'deki Körfez Savaşı'nda sığınakta ölen insanları gösteren bir fotoğraf yüzünden korktuklarını ve sığınaklara inmek istemediklerini söyledi. 
     Basın toplantısı düzenleyen 4 kişiden 3'ü elektrik santralında, biri ise petrol rafinerisinde ''canlı kalkan'' olarak bulunduklarını anlattı. 
     





</TEXT>
</DOC>
