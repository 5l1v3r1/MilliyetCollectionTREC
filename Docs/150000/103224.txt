<DOC>
<DOCNO> 103224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur26.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
35 günlük bebek asansöre terkedildi... 
</HEADLINE>
<TEXT>

     Bursa'nın merkez Osmangazi İlçesi'nde 35 günlük bebek, bir apartmanın asansörüne terk edilmiş halde bulundu. 
     Altıparmak Caddesi'ndeki Kent Apartmanı'nın asansöründe bir bebek bulunduğu ihbarını alan güvenlik güçleri, olay yerine geldiklerinde, çanta içinde kundağa sarılı, üzerinde bir not bırakılmış bebekle karşılaştılar. 
     ''Yavruma sahip çıkın'' diye başlayan notta, annenin, ''Bebeğim 17 Temmuz'da sezaryenle doğdu. Kızımı doktora götürdüm mide ile bağırsağı arasında bir delik olduğunu ve ameliyat olması gerektiğini söylediler. Yavrumun ölmesine dayanamam. Kızım günlerdir aç ve mama yemiyor. Eşim bir süre önce trafik kazasında hayatını kaybetti. Çok çaresizdim'' sözleri yer alıyor. 
     Çarşı Polis Merkezi ekipleri tarafından ''Rüya'' adı verilen bebek, tedavi edilmek üzere Bursa Çocuk Hastanesi'ne götürüldü. 
     Yetkililer, bebeği asansöre terk eden annenin bulunması için çalışmaların sürdüğünü bildirdiler. 
     





</TEXT>
</DOC>
