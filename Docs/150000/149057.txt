<DOC>
<DOCNO> 149057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun22.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiiler ile Saddam'ın milisleri çatıştı.. 
</HEADLINE>
<TEXT>

     Şiilerle Irak lideri Saddam Hüseyin'e bağlı Fedaiyin milislerinin, dün gece Irak'ın başkenti Bağdat'ın doğusundaki mahallelerde çarpıştığı bildirildi. 
     Reuters muhabiri Sean Maguire, gece yarısından sonra Saddam Kenti'nde başlayan şiddetli çarpışmanın bir saat kadar sürdüğünü söyledi. 
     Maguire, bu arada yağmalamaların Bağdat'ın bazı kesimlerinde bu sabah da sürdüğünü belirtti. 
     Bir başka Reuters muhabiri Halid Yakub Oveys de Iraklı olmayan Arap gönüllülerinin henüz terk ettiği bir bölgede yeni yağmalamaların başladığını ifade etti. 
     Oveys, Ticaret Bakanlığı binasının alevler içinde olduğunu da söyledi. 
     Bu arada İngiliz askeri sözcü Al Lockwood, Reuters'e yaptığı açıklamada, Bağdat ve diğer kentlerdeki kargaşanın yavaş yavaş azalmaya başladığını söyleyerek, ''Bağdat'ta istikrar sağlanıyor. Bazı kargaşalar olmuştu, ancak kentin büyük bölümü şu anda kontrol altında'' dedi. 
     Lockwood, Bağdat'taki yağmalamalarla ilgili bir soruyu, ''Bunu, Basra'da olduğu gibi, kendi kendine yok olacak bir durum olarak görüyoruz'' diye yanıtladı. 
     Öte yandan Reuters kameramanı Musana Kahtan, Zeyuna bölgesindeki bir okulda intihar bombacılarına ait olduğu sanılan malzemeler, bir başka okulda da çok sayıda roketatar gördüğünü belirtti. 
     





</TEXT>
</DOC>
