<DOC>
<DOCNO> 119044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sondun14.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Prodi'nin danışmanı Türkiye'nin AB üyeliğine karşı " 
</HEADLINE>
<TEXT>

     Alman Frankfurter Allgemeine gazetesi, AB Komisyonu Başkanı Romano Prodi'nin danışmanı Michael Weninger'in, Türkiye'nin AB üyeliğine karşı çıktığını yazdı. 
     Gazetenin yorumunda, gittikçe artan sayıda AB ülkesinin, üyelik müzakerelerine başlanması için Türkiye'ye yakın zamanda tarih verilmesi düşüncesinin, Brüksel'de artan direnişle karşılaştığı belirtildi. 
     Yorumda, ''Avrupa Parlamentosu'nun en büyük grubunu oluşturan Avrupa Halk Partisi EVP ve Komisyon Başkanı Prodi'nin Türkiye danışmanı Weninger, Türkiye'nin AB üyeliğini kesinlikle reddediyorlar. Hatta parlamentoya sundukları dilekçelerde ve kamuoyu önünde yaptıkları açıklamalarda bir adım daha ileri giderek, mümkün olduğunca kısa sürede Ankara'nın AB'ye üyelik hayalinin sona erdirilmesini istiyorlar'' denildi. 
     EVP ve Weninger'in, AB ile Türkiye arasında özel bir ilişki üzerinde anlaşmaya varılmasını istedikleri belirtilen yorumda, Weninger'in, ''AB, stratejik bakımdan önemli bu ortakla mümkün olduğunca yakın işbirliği yapmalıdır, bunun için bir strateji geliştireceğiz'' şeklinde konuştuğu ifade edildi. 
     Weninger'in, Türkiye'nin AB'ye üyeliğinin avantaj ve dezavantajları karşılaştırıldığında, Ankara'nın dışarıda kalmasının her iki taraf için de iyi olacağı görüşünde olduğuna işaret edilen yorumda, ''EVP de, birliğin Türkiye ile ilişkilerinde strateji değişikliği istiyor. EVP'nin bir karar dilekçesinde, AB'ye tam üyelik dışında, her iki tarafın önemini vurgulayan 'özel bir ortaklık' üzerinde düşünülmesi gerektiği belirtildi'' denildi. 
     Karar dilekçesinde, demokratik reformların uygulanmasında kullanılacağı güvence altına alınması durumunda, Türkiye'ye daha fazla mali yardım yapılmasının da gerekliliğine işaret edildiği kaydedilen yorumda, Avrupa Parlamentosu'nda yer alan Hıristiyan Demokratlar ile muhafazakarların üzerinde mutabakata vardıkları dilekçenin, 20 Kasım Çarşamba günü oylamaya sunulacağı belirtildi. 
     





</TEXT>
</DOC>
