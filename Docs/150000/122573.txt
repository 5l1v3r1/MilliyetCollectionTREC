<DOC>
<DOCNO> 122573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/guncel/gun12.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı’nın yurtdışı itirazına ret 
</HEADLINE>
<TEXT>

Alaattin Çakıcı, "seyahat hakkının engellendiği" gerekçesiyle hakkındaki yurtdışına çıkış yasağının kaldırılması istemiyle üst mahkemeye itiraz etti. Ancak başvuru kabul edilmedi 
     BERİL ÖZCAN İstanbul 

     Karagümrük Spor Kulübü Lokali’ne düzenlenen silahlı saldırıya ilişkin 5 yıl 21 gün ağır hapis cezasına çarptırılan, tutuklu kaldığı süre göz önüne alınarak tahliye edilen Alaattin Çakıcı, hakkında önceki gün çıkarılan yurtdışına çıkış yasağına itiraz etti. Ancak mahkeme itirazı reddetti... 
     DGM Başsavcılığı, İstanbul 1 No’lu DGM’nin tahliye kararına, 4422 sayılı Yasa’daki infaz hükümlerinin farklı olduğu ve Çakıcı’nın 2 yıl daha cezaevinde yatması gerektiği gerekçesiyle itiraz etti. Savcı Selim Berna Altay, Çakıcı’nın basına yansıyan açıklamaları dikkate alındığında yurtdışına çıkacağının anlaşıldığını belirterek, "Cezanın infazı yönünde büyük zorluklara yol açacak ve telafisi imk nsız uluslararası sorunlara sebebiyet verebilecektir" görüşünü dile getirdi. 
     İstanbul 2 No’lu DGM de itiraz doğrultusunda, Suçluların İadesine Dair Avrupa Sözleşmesi uyarınca 45 gün içinde ülke dışına çıkmak zorunda olan Çakıcı’nın yurtdışına çıkışını yasakladı. Karar, havalimanı ve sınır kapılarına bildirildi. Böylece 45 gün içinde ülkeyi terk etme süreci duran Çakıcı, dosyanın temyize gideceği Yargıtay’ın kararını Türkiye’de bekleyecek. Çakıcı’nın avukatları da "seyahat hakkının engellendiği" gerekçeleriyle, yurtdışına çıkış yasağının kaldırılması için bir üst mahkeme olan İstanbul 3 No’lu DGM’ye başvurdu. DGM, başvuruyu reddetti. 
     



 GÜNCEL 




















</TEXT>
</DOC>
