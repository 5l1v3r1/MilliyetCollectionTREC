<DOC>
<DOCNO> 100783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sonspo04.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni sezonun yeni kuralları... 
</HEADLINE>
<TEXT>

     Birinci Süper Futbol Ligi'nde yarın başlayacak 2002-2003 sezonunda taraftarlara her sezondan fazla görev düşecek. 
     Futbol Federasyonu, Futbol Müsabaka Talimatı'nda yaptığı değişikle, yeni sezonda küfür eden taraftarın takımına büyük yaptırımlar uygulayacak. 
     Yapılan değişikliğe göre, geçen yılki uygulama gibi bu sezon hakem, kötü tezahürat nedeniyle maçı erteleyemeyecek. 
     Buna göre, stattaki kötü tezahürat sırasında hakem önce 1. anonsu yaptıracak. Eğer bu anons sonrasında olumsuzluk sona ererse, hakem bunu raporuna yazacak ve taraftarı küfür eden kulübe yalnızca ihtar cezası verilecek. 
     1. anonstan sonra kötü tezahürat sürerse, hakem 2. anonsu yaptıracak. Hakem, bu anonsu yaptırdığını raporuna yazarken, söz konusu kulübe 1 milyar lira para ve 1 maç saha kapatma cezası verilecek. 
     Bu anons sonrasında da olumsuz tezahürat sürüyorsa, hakem bunu raporunda belirtecek ve bu rapor sonucunda kulübe, 2.5 milyar lira para ve 1 maç seyircisiz oynama cezası verilecek. 
     
     FORMA ALTI REKLAM YASAK 

     Futbolcuların formalarının altına giydikleri atlet ve tişörtlere bundan böyle herhangi bir slogan veya reklam içeren yazılar koyamayacak. 
     Böyle bir olay söz konusu olduğunda, hakem bu durumu raporunda belirtecek. Futbol Federasyonu da, rapor yönünde, kulübe ve futbolcuya ceza verebilecek. 
     
     DİĞER DEĞİŞİKLİKLER 

     Yeni sezonda futbol liglerinde uygulanacak diğer yeni kurallar ise şöyle 
     - Sakatlanan futbolcu tedavisi için saha kenarına çıkarken, sahaya yeniden girebilmek için oyunun durmasını bekleyecek ve taç çizgisinden oyuna dahil olacak. 
     - Özellikle duran toplarda futbolcuların birbirlerini çekme, itme ve tutma gibi hareketlerde oyuncular ilk olarak uyarılacak. Oyuncu bundan sonra da olumsuz hareketini sürdürürse, hakem tarafından disiplin cezası uygulanacak. 
     - Hakemler, aldatmalara karşı artık sahanın her yerinde ceza uygulamasına gidecek. Eskiden yalnızca ceza alanı içinde hakemi aldatmamaya yönelik uygulanan bu kural, bu yıldan itibaren sahanın her yerinde geçerli olacak. 
     
     AKSU "KÜFÜRÜ ÖNLEMEDE KARARLIYIZ" 

     Yeni sezonla ilgili açıklamalarda bulunan Ata Aksu, rekabetin fair play ölçüleri içinde yaşanmasını dileyerek, şöyle konuştu 
     ''Öncelikle yeni futbol sezonunun tüm kulüplerimize, yöneticilerimize, futbolcularımıza, teknik adamlarımıza ve taraftarlara hayırlı olmasını, başarılı bir sezon geçirmelerini diliyorum. Özellikle de fair play ruhuna bağlı kalarak, küfürsüz, olaysız bir sezon geçirilmesi en büyük dileğimiz. Bunun için başta yöneticiler olmak üzere, toplumumuzu oluşturan değerli medyamızı da bu işe katkı sağlamaya davet ediyorum.'' Futbol Federasyonu'nun, Futbol Müsabaka Talimatı'nda yaptığı bazı değişikliklerle küfürü önlemek için büyük çaba harcadığını vurgulayan Aksu, ''Maalesef, üzülerek ifade ediyorum ki, Futbol Federasyonu olarak küfürü önleyebilmek için ağır kararlar aldık. Küfürü önlemede kararlıyız. Dilerim ki hiçbir kulübe uygulanmak zorunda kalınmaz'' dedi. 
     Aksu, ''Her zaman söylüyoruz, spor dostça yarıştır. İnanıyoruz ki, bu sezon da geleneklerimize uygun davranarak, dostça ve izlenme zevki yüksek bir sezon geçiririz.'' 
     





</TEXT>
</DOC>
