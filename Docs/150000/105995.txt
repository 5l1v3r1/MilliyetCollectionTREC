<DOC>
<DOCNO> 105995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/siyaset/siy03.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye reform takvimi 
</HEADLINE>
<TEXT>

"Reformlar uygulanacak, müzakere tarihi verin" diyen Bakan Gürel, Verheugen’e uygulanan ve uygulanacak olan reformların zamanlarını gösteren bir takvim sundu 
     GÜVEN ÖZALP Brüksel 

     Dışişleri Bakanı Şükrü Sina Gürel, Avrupa Birliği AB nezdindeki temaslarında bir yandan reformları anlatıp Kopenhag’da "tarih koparmanın" yollarını ararken, bir yandan da birlik yetkililerini ikna etmek için masaya takvim koydu. Gürel, AB’ye, "Şüpheniz olmasın reformlar uygulanacak" mesajı verdi. 
     Gürel, AB Komisyonu’nun Genişlemeden Sorumlu Üyesi Günter Verheugen ile yaptığı görüşmede, "Yapılan reformlar müzakerelerin başlatılması için yeterlidir" tezini savunurken, Verheugen’in yaklaşımı, "Sadece yapılması değil, uygulanması da önemli" şeklinde belirginleşti. Gürel, AB’nin Türkiye konusundaki yaklaşımının kilit unsuru haline gelen uygulama konusunda da Verheugen’e bir takvim verdi. Bu takvimde uygulamaya giren reformlara örnek verilirken, hayata geçirilmesi öngörülen diğer reformların zamanı da belirtildi. Ankara, 16 Ekim’de yayımlanacak İlerleme Raporu öncesi mümkün olan en fazla sayıda reformu hayata geçirmeyi umduğunu Verheugen’e iletti. 
     Şüpheci yaklaşımları kötü niyetli gördüğünü belirten Gürel, müzakereye başlama hedefinin Mart 2003 olduğunu kaydederken, "AB gerçekçi ve içten davranmazsa kaçınılmaz olarak iyi olmayan bir dönem başlayacak" dedi. 
     
Ecevit’ten 1 Ekim uyarısı      ANKARA Milliyet 

     Başbakan Bülent Ecevit, Avrupa Birliği üyeliği için önem taşıyan tüzük ve yönetmeliklerin bir an önce çıkarılması için bir genelge yayımladı. Genelgede tüzük ve yönetmeliklerin yürürlüğe konmasının AB üyelik müzakereleri için önem arz ettiğini vurgulayan Ecevit, "Bu konuda gerekli çalışmaların en kısa zamanda sonuçlandırılması için İnsan Haklarından Sorumlu Devlet Bakanı, Adalet, İçişleri ve Milli Eğitim bakanlıklarından oluşan bir komite kurulmuştur. Söz konusu uyum yasaları ile ilgili tüzük ve yönetmeliklerin 1 Ekim 2002’ye kadar tamamlanmasını önemle rica ederim" dedi. 
     



 SİYASET 















</TEXT>
</DOC>
