<DOC>
<DOCNO> 130498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun11.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz "Saddam asla Irak'ı terketmeyecek" 
</HEADLINE>
<TEXT>

     Irak Başbakan Yardımcısı Tarık Aziz, Devlet Başkanı Saddam Hüseyin'in ''asla Irak'ı terk etmeyeceğini'' söyledi. 
     Aziz, savaşı önlemek için Saddam Hüseyin'in Bağdat'tan ayrılması yönündeki çağrıların arttığı bir dönemde, BBC televizyonunun internet sitesinde yayınlanan demecinde, ''Saddam Hüseyin ülkesini asla terk etmeyecek ve en son Irak kurşunu sıkılana kadar da ülkesinde kalacak'' dedi. 
     Cezayir'e yaptığı ziyaretin ardından demeç veren Aziz, Irak için asıl büyük tehlikenin, devlet başkanının ülkesini terk etmesi olduğunu belirtti. 
     Son günlerde basında çıkan haberlerde Amerikan saldırısının önlenmesi için Saddam Hüseyin'in sürgüne gitmesi için yoğun baskılardan söz edilirken, Mısır Dışişleri Bakanı Ahmed Mahir, Saddam Hüseyin'i iktidardan uzaklaştırmak için ikna etmeye çalıştığı yönündeki haberleri yalanlamıştı. 
     ABD Savunma Bakanı Donald Rumsfeld, kısa bir süre önce yaptığı açıklamada, Saddam Hüseyin'in uzaklaşmasının Irak'a savaşı önleyebileceğini belirtmiş, ancak Körfez'deki Amerikan askeri yığınağının devam ettiğini kaydetmişti. 
     





</TEXT>
</DOC>
