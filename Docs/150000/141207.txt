<DOC>
<DOCNO> 141207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun12.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix'un BM'ye sunacağı rapor medyaya sızdı... 
</HEADLINE>
<TEXT>

     Dünya gözünü Hans Blix'in sunacağı rapora dikti. Birleşmiş Milletler Güvenlik Konseyi'nin Irak'a operasyona ilişkin kararını rapor büyük ölçüde etkileyecek. 
     Bu nedenle bütün dünyada para piyasaları da raporun açıklanmasını bekliyor. 
     Silah raporu medyaya da sızdı. Raporun ana hatları, "Washington'un elini güçlendiriyor" şeklinde özetlenebilir. 
     BM silah denetçilerinin şefi Hans Blix, bugün BM Güvenlik Konseyi'ne sunacağı raporda, ''Irak'ın 21 bin litre biyolojik savaş unsurunu 12 yıl önce imha ettiği'' iddiasına karşı çıktı. 
     Konsey'de bugün bakanlara sunulacak 167 sayfalık raporun bir taslağını ele geçiren Reuters ajansının haberine göre, raporda, Irak'ın 8.445 litre şarbon mikrobunu imha ettiğini açıkladığı, ancak Irak'ın sahip olduğu 21 bin litrelik biyolojik savaş unsurunun 10 bin litresini şarbon mikrobunun oluşturduğuna dikkat çekildi. 
     Taslakta, Blix, Irak'ın ''1991 Körfez Savaşı'ndaki biyolojik silah etmenlerini El Hakim fabrikasına depoladığı, kullanılmayanları daha sonra imha ettiği'' yolundaki açıklamasını da sorguluyor. 
     Biyolojik silah mikroplarının Körfez Savaşı sırasında konuşlandırdığını doğrulayan güvenilir bilgiler bulunduğunu anlatan Blix, ancak asıl sorunun, bunların savaştan sonraki akıbeti olduğunu belirtiyor. 
     Blix, Irak'ın, söz konusu maddeleri imha ettiği şeklindeki açıklamasını belgelemesi ya da başka kanıtlar sunması gerektiğini kaydediyor. 
     Taslak raporda, 29 silah programı ve Irak için, kitle imha kitle programı konusunda BM Güvenlik Konseyi'nin hesap vermesi taleplerini karşılayacak ''yapılacaklar listesi'' de bulunuyor. 
     
     YENİ FÜZELER 

     Taslak raporda ayrıca, Irak'ın, imha etmeye başladığı Essamud 2 füzelerinden ayrı olarak, farklı füzeler üretiyor olabileceği ifade edildi. 
     Taslakta, ''Irak'ta menzili 150 kilometreyi aşan diğer füze sistemleri geliştiriliyor ya da planlanıyor olabilir'' denildi. 
     Bu yargıya, Irak'ın daha önce ithal ettiği ya da kendi ürettiği füze yataklarının bulunmasından varıldığı belirtildi. 
     Taslakta Blix ayrıca, tüm Essamud füzelerinin imha edilmesini istedi. 
     Blix, önceki gün düzenlediği basın toplantısında, ''Essamud füzelerinin imha edilmesinin, gerçek silahsızlanmasının en önemli ve somut kanıtı olduğunu'' söylemişti. 
     
</TEXT>
</DOC>
