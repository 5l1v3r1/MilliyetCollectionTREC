<DOC>
<DOCNO> 142535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur19.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Botox'un migrene iyi geldiği ortaya çıktı... 
</HEADLINE>
<TEXT>

     Deri altına enjekte edilerek yüzdeki kırışıklıkların belirli süre giderilmesinde kullanılan bakteri zehri Botunlinumtoksin'in Botox migren ağrılarına karşı etkili olduğu bildirildi. 
     New York Üniversitesi tıp merkezinde yapılan deneylerde, Botox'un migren gibi kronik ağrılara karşı başarılı sonuç verdiği saptandı. 
     Amerikan Gıda ve İlaç Dairesi FDA tarafından kronik ağrılara karşı kullanılmak üzere henüz onaylanmamış olan Botox ile ilgili deneyleri yöneten Dr. Ifeoma Okoronkwa, maddenin, migren ağrılarını giderdiğini, deneklerin tedaviden şikayetçi olmadığını belirtti. 
     İdrar tutamama rahatsızlığına karşı da etkili olan Botox'un ağrı kesici olarak kullanılması konusunda çok sayıda deney yapılıyor. 
     Yüksek dozda Botox kullanılması, kasların geçici olarak felç olmasına neden oluyor. Botox, sinirlerden çıkan sinyallerin kaslara iletilmesini engelliyor. 
     Bu bakteri zehri, yanlış konserve edilmiş gıdalarda üreyen ve ölümcül zehirlenmelere neden olan Clostridium botulinum isimli bir bakteri tarafından üretiliyor. 
     Kasları belirli bir süre felç eden Botox, yaygın olarak, yüzdeki kırışıklıkların giderilmesinde kullanılıyor. 
     





</TEXT>
</DOC>
