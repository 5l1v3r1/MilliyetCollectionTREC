<DOC>
<DOCNO> 146100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/siyaset/asiy.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK bu kez konuştu 
</HEADLINE>
<TEXT>

Eleştirilere yanıt niteliğindeki bildiride MGK şu mesajları verdi Irak’ın bütünlüğü korunmalıdır, ABD ile işbirliği sürecek, Türkiye K. Irak’ta önlem almıştır ve zihin karıştırıcı yorumlara değer verilmemeli 
     ANKARA Milliyet 

     Irak Savaşı’nın 9. gününde mart ayı olağan toplantısını yapan Milli Güvenlik Kurulu MGK , gergin bir dönem yaşanan ABD ile işbirliğinin süreceğini vurguladı. MGK bildirisinde, "demokratik sorumluluklarla bağdaşmayan zihin karıştırıcı yorumlara değer verilmemesinin istenmesi" dikkat çekti. 
     Ocak toplantının ardından kısa bir bildiri ile hükümete önlem tavsiyesinde bulunan, şubat toplantısında ise Irak konusunda "kuvvetli" ifadelere yer vermemesi üzerine eleştirilere hedef olan MGK, dünkü toplantının ardından tarihinin en uzun bildirisini yayımladı. Son dönemdeki değerlendirmelere yanıt niteliğindeki bildiride şunlar kaydedildi 
     "Irak’taki gelişmeler, Türkiye’nin ulusal çıkarlarını ve güvenliğini doğrudan ilgilendirmektedir. Türkiye, operasyonun kısa sürede bitmesini dilemektedir. Irak’ın toprak bütünlüğünün ve siyasal bütünlüğünün korunması temel öncelik olma özelliğini her koşulda korumaktadır. 
     
     ABD ile K.Irak diyaloğu 
     Türkiye, müttefiki ABD ve İngiltere’ye, Irak’taki operasyona katılan uçaklarının Türk hava sahasını kullanımı için üst uçuş izni sağlamış bulunmaktadır. ABD ile bugüne kadar karşılıklı yarara hizmet eden ikili ve çok taraflı düzeylerdeki işbirliğinin önümüzdeki dönemde de süreceğinden kuşku duyulmaması gerekir. Bu işbirliği anlayışı içinde Türkiye’nin çıkarlarını ve güvenliğini ilgilendiren K. Irak’taki duruma ilişkin olarak da ABD ile yakın bir diyalog içinde bulunulmaktadır. Bu çerçevede Türkiye’nin haklı kaygıları ABD’ye iletilmiştir. ABD de Türkiye’nin duyarlılıklarını göz önünde bulunduracak bir yaklaşımla bölgedeki olası gelişmelere karşı önlemler almak durumundadır. 
     
     Önlem aldık, alacağız 
     Türkiye, insani yardım sağlanması, kitlesel göç hareketinin önlenmesi, terör ve K. Irak’taki farklı gruplar arasında çatışma doğmaması amacıyla gerekli önlemleri alma kararlılığındadır. Türkiye’nin duyarlılıklarına uygun önlemler, askeri makamlarımızca sınır bölgesinde esasen alınmış bulunmaktadır. 
     
     Yanlış bilgilendirme 
     Savaş koşullarında ülkemizin ulusal çıkarlarının gerektirdiği politikalar eşgüdüm içerisinde yürütülmektedir. Kamuoyunda zihin karışıklığına yol açan ve ulusal güvenlik çıkarlarının korunması yönünde demokratik toplumlarda geçerli sorumluluk anlayışıyla da bağdaşmayan yanlış bilgilendirme ve yorumlara değer verilmemesi, ulusumuzun birlik ve beraberlik içinde serinkanlılığını koruması, her zamankinden fazla önem taşımaktadır." 
     
     Kıbrıs mesajı 
     Kıbrıs konusu bildiride şöyle yer buldu 
     "Türkiye, Kıbrıs’ta görüşme yoluyla çözüme ulaşması hedefini desteklemeye devam etmektedir. Kıbrıs’ta bir çözüme ulaşılmadan Rum Yönetimi’nin uluslararası anlaşmalara aykırı olarak AB’ye üyelik aşamasına gelmesi, müzakere sürecinin başarıya ulaşmasını önleyen temel bir etken olmuştur. Türkiye, KKTC’yi desteklemeye devam edecektir." 
     


SİYASET 














</TEXT>
</DOC>
