<DOC>
<DOCNO> 127891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/spor/spo11.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Ufuk, Nimes’te 
     MURAT Sözkesen’in transferinde Bursaspor’a takas olarak gitmeyi kabul etmeyen Galatasaray’ın genç futbolcusu Ufuk, Fransa 2. Lig takımlarından Olympique Nimes takımına transfer oldu. Ufuk ve menajeri dün Futbol Şubesi Sorumlusu Abdürrahim Albayrak ile görüşüp, 30 bin dolar karşılığında bonservisini aldı. Bu futbolcunun yarın Fransa’ya gideceği öğrenildi. 
     
     Ataman’ın büyük zaferi 
     İTALYA Birinci Basketbol Ligi’ndeki ilk Türk antrenör Ergin Ataman’ın çalıştırdığı Montepaschi Siena, şampiyonluk adayı Kinder Bologna’yı 72 - 67 yenip, büyük bir başarıya imza attı. Siena’daki karşılaşmada taraftarlar, "Küçük İmparator" diye nitelendirdikleri Ergin Ataman’a büyük sevgi gösterisinde bulundular. 
     
     Schumi zirvede 
     FORMULA 1’de rekor üstüne rekor kırarak dördüncü şampiyonluğuna ulaşan Alman pilot Michael Schumacher, Fransa’nın ünlü spor gazetesi L’Equipe tarafından "Yılın Sporcusu" seçildi. Alman sporcu 196 puanla birinciliği alırken, Avustralyalı yüzücü Ian Thorpe 195 puanla ikinciliği elde etti. 
     
     De Mevius’dan burun farkı 
     GELENEKSEL Paris - Dakar Rallisi’nde otomobil klasmanında dördüncü etapta İspanyol Fernando Gil, 5 dakika 48 saniye ile birinciliği alırken, Belçikalı Gregorie De Mevius, Gil’in 14 saniye önünde liderliğini sürdürdü. De Mevius, genel klasmanda 32 dakika 03 saniye ile ilk sıradaki yerini korudu. Motosiklette İspanyol Joan Roma, 5 dakika 29 saniyelik derecesiyle dördüncü etabın galibi oldu ve genel klasmanda 38.07 dakika ile birinciliğini korudu. 
     
     Ustalar çekişiyor 
     AVUSTRALYA’nın Adelaide kentindeki Uluslararası Avustralya Tenis Turnuvası’nda tek erkeklerde İsveçli Thomas Enqvist, Şilili Marcelo Rios’u 6 - 0, 6 - 3, İngiliz Greg Rusedski de İspanyol Jacobo Diaz’ı 6 - 3 ve 7 - 6’lık setlerle yenerek ikinci tura yükseldi. Tek bayanlarda, Japon Ai Sugiyama, Alman Marlene Weingartner’i 6 - 0, 4 - 6 ve 6 - 2’lik setlerle geçti. 
     
     Pecze’ye sus’ emri 
     ÇAYKUR Rizespor yönetimi, yeni transferler isteyen Teknik Direktör Pecze’yi uyardı. İkinci Başkan Ekrem Cengiz, ellerindeki kadroyu Türkiye’nin en geniş ve en kaliteli ekiplerden biri olarak gördüklerini söyledi, "Daha bir kaç gün önce Hasan Özer’i kiraladık. Her hafta yeni bir transfer yapacak halimiz yok. Alicu, Souleymanou, Chikko ve Tetteh’in milli takımlara gitmesi, takımın başarısız olmasını gerektirmez" dedi. 
     
     Samsun’da geçici barış 
     SAMSUNSPOR Kulübü Başkanı Yusuf Ziya Yılmaz, futbolculara olan borçlarını bir iki gün içerisinde ödeyeceklerini açıkladı. Malatyaspor maçından sonra oyuncuların yüksek sesle paralarını istemesinin kendisini üzmediğini kaydeden Yılmaz, "Çünkü hepsi haklı. Yönetici arkadaşlarımla konuyu değrelendirdik ve sorunu çözmek için tüm olanaklarımızı seferber ettik" ifadelerini kullandı. 
     
     Körfez’de Lutu sesleri 
     KOCAELİSPOR, Rumen futbolcu Lutu’yu transfer etmek için harekete geçti. Futbol Şube Sorumlusu Can Ulusoy, bir dönem Galatasaray’da forma giyen ve son olarak da Güney Kore’nin Samsung takımında futbol oynayan Lutu’nun transferi için gerekli görüşmelerin yapılıp ön anlaşmanın sağlandığını söyledi. Lutu, bonservis bedeli ve peşinat ödenmeden sezon sonuna kadar kiralık oynayacak. 
     
     Doğan’dan destek 
     GAZİANTEPSPOR Kulübü Başkanı Celal Doğan, futbolcuların sendikal bir örgütlenme içinde olmalarını desteklediklerini söyledi. Doğan, Türkiye’de sanıldığı gibi her futbolcunun 100 milyarlarca lira para kazanmadığını belirtti, "15 - 20 futbolcu iyi para kazanıyor. Onun dışındakiler 3 - 5 yılda kazandığı ile ömrü boyunca geçiniyor. Bunun için birlik oluşturmaları yadırganmamalı" dedi. 
     



 SPOR 





















</TEXT>
</DOC>
