<DOC>
<DOCNO> 147918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sonspo02.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yenilmezlik ünvanını 25 maça çıkardı... Maçtan notlar 
</HEADLINE>
<TEXT>

     Birinci Süper Futbol Ligi'nde kendi sahasında Denizlispor'u 2-0 yenen Beşiktaş, ligdeki yenilmezliğini 25 maça çıkardı. 
     Siyah-beyazlılar, bu galibiyetle, yarın deplasmanda Diyarbakırspor ile karşılaşacak ezeli rakibi Galatasaray'ın 4 puan önüne geçti. Beşiktaş ayrıca, bugünkü maçını kazanan Gençlerbirliği'nin, maç eksiğiyle 2 puan önünde bulunuyor. 
     
     YİNE PENALTI KAÇIRDILAR 

     Denizlispor maçının ilk yarısında İlhan Mansız'ın ayağından penaltı atışını değerlendiremeyen Beşiktaş, bu sezon resmi maçlardaki 4. penaltısını golle sonuçlandıramamış oldu. 
     Siyah-beyazlılar daha önce yine İlhan ile ligde Altay, Türkiye Kupası'nda Elazığspor, Sergen ile de ligdeki Samsunspor maçlarında birer penaltı vuruşunu golle sonuçlandıramamıştı. 
     
     ZAGO İLK GOLÜNÜ ATTI 

     Beşiktaş'ın savunma oyuncusu Zago, siyah-beyazlı forma altında resmi maçlardaki ilk golünü kaydetti. 
     Brezilyalı futbolcu 7. dakikada attığı golle takımını 1-0 öne geçirdi. 
     
     SERGEN RESİTALİ 

     Beşiktaş'ın Denizlispor ile yaptığı karşılaşmada sahanın yıldızı Sergen Yalçın oldu. 
     Bu sezon zaman zaman geçirdiği sakatlıklarla istikrarlı bir görüntü çizemeyen deneyimli futbolcu, 60 dakika oyunda kaldığı karşılaşmada sergilediği futbolla siyah-beyazlı taraftarları adeta mest etti. Takımının 2. golünü kaydeden Sergen, yaptığı klas hareketlerle de taraftarlardan büyük alkış aldı. 
     Sergen'in oyundan çıkışı sırasında taraftarlar tecrübeli oyuncuyu uzun süre ayakta alkışladı. 
     
     İLHAN'IN GOL ORUCU SÜRÜYOR 

     Beşiktaş'ın milli futbolcusu İlhan Mansız, son haftalardaki gol orucuna Denizlispor maçında da devam etti. 
     Siyah-beyazlı formayla en son 5 Mart'ta Gençlerbirliği ile yapılan Türkiye Kupası çeyrek final maçında 3 gol birden atan İlhan Mansız, takımının bu maçın ardından yaptığı 6. resmi maçı da gol atamadan tamamladı. İlhan, maçın ilk yarısında bir de penaltı atışından yararlanamadı. 
     
     İBRAHİM HASTANELİK OLDU 

     Karşılaşmanın son anları gergin bir atmosferde geçti. 
     Maçın 82. dakikasında Denizlisporlu Ali Tandoğan'ın topsuz alanda darbesiyle yerde kalan Beşiktaşlı İbrahim, sahayı ambulansla terk etti. 
     Suratına darbe alan İbrahim, uzun süre yerde acılar içinde kıvrandı. Bu oyuncu daha sonra sedyeyle ambulansa konarak, hastaneye kaldırıldı. Bu pozisyonda kırmızı kart gören Ali Tandoğan'a siyah-beyazlı taraftarlar büyük tepki gösterdi. 
     Bu arada, Beşiktaş, İbrahim'in sakatlandığı dakikaya kadar 3 oyuncu değiştirme hakkını kullandığından karşılaşmanın 5 dakikalık uzatma bölümüyle birlikte son 13 dakikayı 10 kişiyle oynamak zorunda kaldı. 
     Diğer yandan bu pozisyonun ardından eski açık tribünde fenalaşan bir Beşiktaş taraftarı da ambulansla hastaneye götürüldü. 
     
     POLİS TEŞKİLATINDAN GÖSTERİ 

     Karşılaşmanın devre arasında Türk Polis Teşkilatı'nın kuruluşunun 158. yılı kutlamaları çerçevesinde emniyet güçlerince gösteri yapıldı. 
     ''Yunus'', ''Şahin'' ve ''Martı'' birimleri, ellerinde Türk bayraklarıyla stadın pistinde tur atarken, sporseverlerden büyük alkış aldı. 
     





</TEXT>
</DOC>
