<DOC>
<DOCNO> 100313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko12.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF İcra Direktörleri yarın toplanacak... 
</HEADLINE>
<TEXT>

     Uluslararası Para Fon'u IMF İcra Direktörleri'nin, Türkiye'nin Niyet Mektubu'nu, yarın görüşerek, yaklaşık 1.1 milyar dolarlık üçüncü dilim krediyi serbest bırakması bekleniyor. 
     Üçüncü gözden geçirme sonucu hazırlanan Niyet Mektubu'nun, 30 Temmuz 2002 tarihi itibarıyla imzalanarak IMF'ye iletilmişti. 
     IMF'nin tatil dönemine gireceği 8 Ağustos öncesinde bu onayı verdikten sonra, kredinin de, bu ayın ilk yarısına kadar Türkiye'ye geleceği belirtiliyor. 
     
     DÜNYA BANKASI... 
     IMF'nin, İcra Direktörleri Kurulu toplantısının ardından, Dünya Bankası da, 437.5 milyon dolarlık kredi dilimini serbest bırakacağı kaydediliyor. 
     PFPSAL-2'nin ilk dilimi 437.5 milyon dolardı. Bu krediler baştan onaylandığı için, ayrı ayrı İcra Direktörleri Kurulu toplantısına gerek bulunmuyor. PFPSAL-2'nin serbest bırakılması için, Sayıştay Kanunu ve İç mali Kontrol Kanunu tasarılarının Meclise sunulması gibi şartlar gerekiyor. 
     Edinilen bilgiye göre, PFPSAL-2'nin serbest bırakılması için ayrıca, IMF'nin de, Türkiye'nin Üçüncü Gözden Geçirme'ye ilişkin Niyet Mektubu'nu onaylaması gerekiyor. 
     Yaklaşık 1.3 milyar dolarlık PFPSAL-2 Kredisi, üç dilim halinde kullanılacak. Bu kredinin 550 milyon dolarlık bölümü 5 yıl geri ödemesiz, toplam 15 yıl, 800 milyon dolarlık bölümü ise 3 yıl geri ödemesiz, toplam 5 yıl vadeli olacak. 
     PFPSAL-2'nin mali sektör bölümü, halen devam etmekte olan kamu bankaları reform çalışmalarına destek sağlanması ve Bankacılık Düzenleme ve Denetleme Kurumu tarafından yürütülmekte olan bankacılık düzenlemelerinin güçlendirilmesi amacını taşıyor. 
     Kredi anlaşmasının kamu sektörü bölümü ise kamu harcamalarının ve yatırım programının rasyonelleştirilmesi ve kamuda etkin yönetimin geliştirilmesi ile ilgili düzenlemelere katkıda bulunulması amacına yönelik bulunuyor. 
     Hem Dünya Bankası, hem IMF'den, bu ay içinde, toplam 1.6 milyar dolarlık bir kaynağın serbest bırakılması bekleniyor. 
     
     DERVİŞ-ÖZTRAK GÖRÜŞMESİ... 
     Öte yandan, Devlet Bakanı Kemal Derviş ile Hazine Müsteşarı Faik Öztrak'ın, bugün Müsteşar Öztrak'ın evinde sabah kahvaltısında biraraya geldikleri öğrenildi. 
     Edinilen bilgiye göre, ekonomi ağırlıklı görüşmede, IMF ve Dünya Bankası tarafından görüşülecek kredi dilimleri ile bugün yapılacak Hazine ihalesi ele alındı. 
     Hazine, bugün, 273 gün vadeli bono ihalesi düzenliyor. 
     Bono ihalesinin ihraç tarihi 7 Ağustos Çarşamba, geri ödeme 7 Mayıs 2003 tarihinde yapılacak. 
     





</TEXT>
</DOC>
