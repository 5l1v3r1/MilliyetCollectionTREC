<DOC>
<DOCNO> 109526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo02.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı futbolcular neler söyledi.. Maçın istatistikleri... 
</HEADLINE>
<TEXT>

     Avrupa Şampiyonlar Ligi H Grubu'ndaki ikinci maçında, sahasında Barcelona'ya 2-0 yenilen Galatasaray'da futbolcular üzgün. 
     Karşılaşma sonrası, Galatasaray'da Kulüp Başkanı Özhan Canaydın dahil hiçbir yönetici, basının ısrarlı sorularına cevap vermezken, Brezilyalı futbolcu Felipe, girdikleri pozisyonları değerlendirememekten yakındı. 
     Felipe, Barcelona'nın çok büyük bir ekip olduğunu kaydederek, ''Maçın başında girdiğimiz bazı pozisyonlar vardı. Bunları değerlendirmemiz gerekirdi. Artık bu yenilgiyi unutup yolumuza devam etmeliyiz. Gruptaki öteki rakiplerimiz Club Brugge ile Lokomotiv Moskova'nın berabere kalması, bizim için bir avantaj oldu'' dedi. 
     Sarı-kırmızılıların Meksikalı savunma oyucusu Almaguer de maçı orta sahada kaybettiklerini ifade ederek, ''Rakibimiz çok iyi top çevirdi ve kazandı. Ama bu yenilgi için facia yorumları yapmamak lazım'' dedi. 
     Kaptan Bülent Korkmaz ise hesaba katmadıkları bir yenilgi aldıklarını söyledi. 
     
     BARCELONALILARA GÖRE, İKİNCİLİK İÇİN GALATASARAY ŞANSLI 
     Şampiyonlar Ligi'nde Galatasaray'ı yenerek H Grubu'nda lider olan Barcelona'nın futbolcuları, grupta ikincilik için Galatasaray'ı favori gördüklerini söylediler. 
     Katalan ekibinin Arjantinli yıldızı Saviola, maçın beklediklerinden kolay geçtiğini, ancak grupta ikincilik için en büyük favorinin yine Galatasaray olduğunu söyledi. 
     Saviola, Fenerbahçe'nin Arjantinli yıldızı Ortega için ise, ''Ortega Türkiye'de mutlaka başarılı olacaktır. İspanya'da anlaşılamadığını düşünüyorum. O benim dahi çağrılmadığım Arjantin Milli Takımı'nın yıldızı'' diye konuştu. 
     Barcelona'nın Hollandalı futbolcusu Kluivert de maçı kazanmalarını özgüvenlerine bağlayarak, ''Sahaya çıktığımızda kendimize güveniyorduk. Galip gelmemizde en büyük etken buydu. Sanırım Galatasaray'da biraz özgüven eksikliği var. Ama yine de çok iyi bir takım ve gruptaki diğer favori ekip. İkinci tura yükselen ikinci takım olacağını düşünüyorum'' dedi. 
     
     İSTATİSTİKLER 
     -Galatasaray'ı 2-0 yenen Barcelona, maçta topa sahip olma oranlarında yüzde 54'e, 46 üstünlük sağlarken, İspanyol ekibi 7, Galatasaray ise 6 korner atışı kullandı. 
     -Barcelona rakip kaleye gol için 4, Galatasaray ise 2 vuruş yaparken, sarı-kırmızılılar 6, konuk ekip ise 1 kez ofsayta düştü. 
     -Galatasaray'ın grubundaki öteki maçta Club Brugge ile Lokomotiv Moskova golsüz berabere kalınca, Cimbom yenilgiye rağmen grupta önemli bir avantaj yakaladı. 
     





</TEXT>
</DOC>
