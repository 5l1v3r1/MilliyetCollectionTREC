<DOC>
<DOCNO> 143248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur07.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, Nevruz'da eyleme hazırlanıyor... 
</HEADLINE>
<TEXT>

     Terör örgütü PKK-Kadek'in yaklaşan Nevruz nedeniyle eylem hazırlığında olduğu bildirildi. 
     Edinilen bilgiye göre, örgütün sözde başkanlık konseyi üyesi Osman Öcalan'ın talimatıyla Kuzey Irak'taki bazı unsurlar, 4 gruba ayrılarak Türkiye'ye giriş yapacak. 
     Irak'ın kuzeyindeki Kandil Dağı, Haftanin ve Berimerga bölgelerinde toplanan terörist gruplardan yaklaşık 400 kişinin Nevruz öncesinde Türkiye'ye geçeği belirtilirken, Şırnak, Diyarbakır ve Siirt'te, örgüt üyelerinin, ''Kandil'' ve ''Azime'' kod adlı kadın teröristlerin önderliğinde örgütün elebaşının serbest bırakılması ve siyasallaşma yönündeki taleplere ilişkin faaliyetlerde bulunmayı planladığı bildirildi. 
     Terör örgütü üyelerinin, başta 21 Mart'taki Nevruz kutlamaları olmak üzere ileriki ayların belirli günlerinde örgüt yandaşı kuruluşlarca düzenlenecek eylemlerde kadın ve çocukları ön planda tutarak, vatandaşlar ile güvenlik güçlerini karşı karşıya getirmeyi amaçladığı da öğrenildi. 
     





</TEXT>
</DOC>
