<DOC>
<DOCNO> 148697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/guncel/gun10.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD peşmerge topu’ kullanıyor 
</HEADLINE>
<TEXT>

Kuzey cephesine ağır silah getiremeyen ABD birlikleri, peşmer- genin toplarıyla Irak mevzilerini bombalıyor 
     NAMIK DURUKAN Duhok FARUK BALIKÇI Erbil DHA 

     Türkiye’nin Kuzey Irak’taki Kürt gruplarının ağır silahla donatılmaması için pazarlık yaptığı ABD, Musul - Kerkük cephesinde Irak ordusuna karşı peşmerge toplarını kullanıyor. 
     Türkiye’nin kara birliği geçişine izin vermemesi nedeniyle Kuzey Cephesi’nde ağır silah konuşlandıramayan ABD’nin kullandığı topların, Körfez Savaşı sırasında geri çekilen Irak askerlerinden kaldığı sanılıyor. 
     Kürt peşmergelerinin Süleymaniye, Erbil ve Duhok’tan Musul ve Kerkük’e doğru koridor açılması için çevirme harek tı sürüyor. ABD uçaklarının yoğun saldırısı sürerken, karadan da obüs toplarıyla Irak mevzileri bombalanıyor. KYB peşmergeleri, Kerkük’e uzanan anayollarda denetimi ele geçirirken, Musul’a ulaşan Kuştepe, Kelek, Aynsufni ve Fayda kasabalarından ilerleyerek, birçok köy ve kasabada denetimi sağladı. 
     Musul’a 15 kilometre uzaklıktaki Hazır kasabasını tekrar alan Irak ordusunu püskürtmek amacıyla da cepheye obüs topları konuşlandırıldı. KYB peşmergeleri Köysancak’tan Kerkük’e, KDP ise Erbil’den Kuştepe ve Kelek’e Berdareş, Aynsufni ve Fayda’dan da Musul’a ilerliyor. 
     Saddam Hüseyin’in doğduğu Tikrit’e uzanan yolu kesmek için Süleymaniye’nin Köysancak ile Erbil’deki Mamur bölgelerinden kapsamlı bir saldırının hazırlıkları da sürüyor. Tikrit’e uzanan anayolun kesilmesi halinde, Kerkük ve Musul arasındaki bağlantı da kesilmiş olacak. Önceki gün Fayda ve Aynsufni’den çekilen birliklerine yetişemeyen 15 Iraklı asker de, peşmergeler tarafından esir alındı. 
     10 bin Yezidi’nin yaşadığı Aynsıfni’de peşmergeler, Iraklı askerlerin bıraktığı top ve uçaksavarları da ele geçirdi. Ancak ağır silahları kullanmak isteyen peşmergeler, hayal kırıklığına uğradı. Iraklı askerlerin, arkalarında bıraktıkları ağır silahların yivlerini çıkartarak kullanılamaz hale getirdiği saptandı. 
     Aynsufni’deki Irak mevzilerine yönelik B52 uçakları tarafından yapılan bombardımanda en az 5 ev hasar görürken, 10 ev kullanılamaz hale geldi. 
     Bombardımanda, Abdurrahman Hüseyin adlı bir sivil ölürken, altı kişi de yaralandı. Bombaların isabet aldığı bir evden sağ çıkan Fatma Diler, "Deprem oluyor sandık. Ailem kurtuldu ancak evim kullanılamaz durumda. Kendi toprağımızı terketmeyi düşünmüyoruz. " dedi. 
     
Toplar kimin IKDP’nin elindeki topları nereden aldığı merak konusu oldu. 1991’deki Körfez Savaşı sırasında kuzeyden geri çekilen Irak askerlerinin bıraktığı silahlar Kürt grupların eline geçti. Türkiye de 1998’de PKK’lı teröristlerle savaşan Barzani’ye bağlı peşmergelere silah ve cephane yardımında bulundu. Ancak ABD’nin Kuzey Cephesi’nde Irak ordusuna karşı kullandığı topların menşei belirlenemedi. 
     


GÜNCEL 

























</TEXT>
</DOC>
