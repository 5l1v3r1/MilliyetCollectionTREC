<DOC>
<DOCNO> 143593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun05.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS kabusu... Hastalıktan ölenlerin sayısı artıyor .. 
</HEADLINE>
<TEXT>

     Vietnam'da, Dünya Sağlık Örgütü'nün WHO genel salgın uyarısı yaptığı gizemli zatürree SARS nedeniyle bir kişinin daha öldüğü bildirildi. 
     Vietnam-Fransa Hastanesi Müdürü Lucien Blanchard, hastanede görev yapan 66 yaşındaki Fransız doktorun bu sabah şiddetli solunum sendromundan SARS öldüğünü söyledi. 
     Blancard, Fransız doktorla birlikte Vietnam'da bu hastalıktan ölenlerin sayısının 2 olduğunu belirtti. 
     Bu arada, Vietnam'daki son ölümle dünyada bu hastalıktan ölenlerin sayısının 10'a yükseldiği, salgına yakalananların sayısının ise yüzlerce olduğu bildiriliyor. 
     Vietnam-Fransa Hastanesi'nde aynı hastalıktan tedavi gören ancak daha sonra gittiği Hong Kong'da ölen Amerikalı işadamının tedavisinde bulunan bir hemşire de geçen cumartesi günü bu hastalıktan ölmüştü. 
     Bu arada, Çin, güney eyaleti Guangdong'un bazı bölgelerinde etkili olan salgının kontrol altına alındığını bildirdi. 
     Sağlık Bakanı Zhang Wenkang, sağlık kurumları ve tıbbi uzmanların hastalara zamanında acil müdahalede bulunduklarını belirterek, hastalığın nedeninin analiz edildiğini ve yayılmasının engellenmesi için acil önlemler alındığını söyledi. 
     Beraberinde Dünya Sağlık Örgütü'nün WHO Çin temsilcisi Henk Bekedam da bulunan Zhang, hastalığa yakalananların iyileştiğini ve salgın bölgesinde durumun normale döndüğünü ifade etti. 
     Hastalığın kasım ayında Çin'de ortaya çıktığı sanılıyor. 
     





</TEXT>
</DOC>
