<DOC>
<DOCNO> 136977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur25.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl anne 
</HEADLINE>
<TEXT>

     Eskişehir'in Mahmudiye İlçesi'nde yaşadığı yasak aşk sonucu doğurduğu bebeğini, evinin önündeki kuyuya atan 24 yaşındaki anne, tutuklandı. 
     2 yıl önce eşinden boşandıktan sonra Yeni Mahalle Cami Sokak'ta ailesiyle birlikte yaşayan Zeyniş Öymen 24 , yasak aşk yaşadığı evli bir kişiden hamile kaldı. 
     Doğum için İlçe Sağlık Ocağı'na götürülen Zeyniş Öymen, bir erkek bebek dünyaya getirdi. Aynı gün taburcu edilip evine gönderilen Zeyniş Öymen, rahatsızlanması üzerine yeniden sağlık ocağına kaldırıldı. 
     Doktorlar, sağlık ocağında kalması gereken Zeyniş Öymen'den, emzirmesi için bebeğini evden yanına getirtmesini istedi. Zeyniş Öymen'in, bebeğini su kuyusuna attığını söylemesi üzerine doktorlar, olayı emniyet güçlerine bildirdi. 
     Emniyet güçleri, Zeyniş Öymen'i, tedavisinin ardından gözaltına aldı. Zeyniş Öymen'in, emniyetteki ifadesinde, evli bir kişiyle girdiği ilişki sonucu hamile kaldığını, doğurduğu bebeği de öldürmek amacıyla evinin önündeki su kuyusuna attığını söylediği öğrenildi. 
     Yeni Mahalle Cami Sokak'taki evin önünde bulunan su kuyusunda inceleme yapan emniyet güçleri, bebeğin cesedini buldular. 
     Bebeğin cesedi, otopsi için Osmangazi Üniversitesi Tıp Fakültesi Hastanesi'ne gönderildi. 6 yaşındaki bir çocuğu da yetiştirme yurdunda kaldığı öğrenilen Zeyniş Öymen, ifadesinin ardından çıkarıldığı nöbetçi mahkemece tutuklanarak cezaevine konuldu. 
     





</TEXT>
</DOC>
