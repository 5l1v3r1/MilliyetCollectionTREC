<DOC>
<DOCNO> 144566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/soneko12.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
1. Ulusal Reklam Sempozyumu sona erdi... 
</HEADLINE>
<TEXT>

     Ege Üniversitesi İletişim Fakültesi Reklamcılık ve Tanıtım Ana Bilim Dalı tarafından düzenlenen ''Dünden Bugüne, Kuramdan Uygulamaya Reklam'' konulu 1. Ulusal Reklam Sempozyumu yayınlanan sonuç bildirgesi ile sona erdi. 
     Konuşmacılar iki günlük sempozyum boyunca 3 genel ve 2 özel oturumda reklamcılığın çeşitli konularında görüşlerini bildirirken, her konu ayrı ayrı tartışmaya açıldı. 
     Sempozyumun sonuç bildirgesinde, reklamcılığın doğuşundan, bugüne kadar olan gelişimi ve sorunlarına ilişkin çeşitli tespitler, eleştiriler ve öngörüler üzerinde görüşbirliğine varılan hususlar sıralandı. 
     Bildiride, amacın pazarlama olduğu, ancak toplumsal sorumluluğun hiçbir zaman gözardı edilmemesi gerektiği ifade edilirken, dünyada 2001 yılında reklam harcamalarının 250 milyar doları bulduğu, bundan ABD'nin payına 150 milyar dolar düşerken, Türkiye'nin payının 9 milyon dolarda kaldığı ifade edildi. 
     Türkiye'de kriz ve savaş ortamlarının reklamcılığı büyük ölçüde olumsuz etkilediği dile getirilirken, reklamların yarı yarıya düştüğü bildirildi. Bu aşamada yatırımların durma noktasına geldiği anlatılan sonuç bildirgesinde planlama, araştırma ve sözleşme konuları üzerinde yeterli hassasiyetin gösterilmemesi nedeniyle, Türk reklamcılığının zaaf içine düştüğü kaydedildi. 
     İzmir'de ulusal bazda ilk defa düzenlenerek, reklamcılar ve akademisyenleri biraraya getiren sempozyumun sonuç bildirgesinde ayrıca, reklamın Ege Bölgesi için büyük önemi olduğu ve dünyada ilk reklam uygulamasının Efes Harabeleri'nde görüldüğüne dikkat çekilerek,buradan hareketle reklamcılığın kalbinin attığı İstanbul'dan, doğduğu yer olan Ege Bölgesi'ne getirmek için bu sempozyumun düzenlendiği vurgulandı. 
     Yeni iletişim teknolojilerine bağlı olarak yaşanan değişimden reklamcılık sektörünün de etkilendiği belirtilen sonuç bildirgesinde, karizma, inanılırlık, adalet, sağduyulu olma ve mantık gibi öğelerin, reklamın ikna etme yönteminde özel bir durum oluşturduğu bildirildi. 
     Kriz dönemlerinde reklama daha ayrı bir önem verilmesi gerektiğinivurgulayan konuşmacılar, bu zamanlarda reklamcılığın ikinci plana itildiğinden yakındı. Özellikle kriz dönemlerinde tam tersine, reklamın daha da arttırılması istenirken, hedefin tüm riskleri yok etmek değil, gerektiğinde risk almayı bilen bir anlayışın benimsenmesiolduğuna dikkat çekildi. 
     





</TEXT>
</DOC>
