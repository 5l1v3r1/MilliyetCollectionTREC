<DOC>
<DOCNO> 142002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun29.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a ültimatomun ay sonuna kadar uzaması olasılığı belirdi 
</HEADLINE>
<TEXT>

     BM'de Irak'la ilgili pazarlık sürerken, Bağdat'a verilen ültimatomun süresinin ay sonuna kadar uzatılması ve karar tasarısının en erken Perşembe günü oylamaya sunulması olasılığı belirdi. 
     İngiltere'nin, Irak Devlet Başkanı Saddam Hüseyin'e silahsızlanması için verilen ve 17 Mart'ta sona ereceği bildirilen süreyi uzatmayı kabul ettiği diplomatik kaynaklar tarafından ifade edilirken, İngiltere'nin BM Daimi Temsilcisi Jeremy Greenstock, ''bu sürenin Mart sonunu aşmayacağını'' söyledi. 
     Öte yandan, diplomatik kaynaklar, ABD-İngiltere-İspanya ortak tasarısıyla ilgili oylamanın Perşembe'ye kaldığını belirttiler. 
     Tasarı, ''Irak'ın kendisine tanınan son silahsızlanma şansını kaçırdığını ve ciddi sonuçlarla karşılaşmasının kaçınılmaz olduğunu'' vurguluyor. 
     Fransa ve Rusya tasarıyı veto edeceklerini açıklarken, ABD henüz vetosuz kabul için şart olan 9 oyu sağlayamamış bulunuyor. 
     Güvenlik Konseyi bugün saat 22.00'da yeniden toplanarak Irak konusunu tartışmaya devam edecek. 
     





</TEXT>
</DOC>
