<DOC>
<DOCNO> 146234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur03.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gece yaz saatine geçiliyor... 
</HEADLINE>
<TEXT>

     Yaz saati uygulamasına bu gece geçiliyor. Saatler 01.00'de, bir saat ileri alınacak. 
     Yaz saati uygulaması, çalışma saatlerinin günün güneşli bölümüne alınması suretiyle, gün ışığından daha fazla yararlanılması, elektrik enerjisinin aydınlatmada kullanılan bölümünden tasarruf sağlanması amacını taşıyor. 
     Ayrıca yaz saati uygulamasıyla, akşam saatlerinde en yüksek değerine ulaşan enerji talebinin puant gücü azaltılması hedefleniyor. Uygulama, 26 Ekim Pazar günü saat 02.00'de saatlerin bir saat geri alınmasıyla sona erecek. 
     Avrupa Birliği ülkeleriyle saat birliğinin sağlanması amacını da taşıyan uygulama, Montroeux'da 10 Ekim 1946 tarihinde toplanan Avrupa Doğu Münasebetleri ve Tren Seferleri Konferansı'nda alınan ve Avrupa'da yaz saati uygulamasının aynı tarihlerde yapılması kararına istaneden, 5 Aralık 1946 tarihli Bakanlar Kurulu Kararı'na dayanıyor. 
     Bu çerçevede uygulamaya ilişkin kararname teklifi, Enerji ve Tabii Kaynaklar Bakanlığı tarafından hazırlanırken, Dışişleri Bakanlığı tarafından Enerji ve Tabii Kaynaklar Bakanlığı'na gönderilen Avrupa Birliği'nde AB kabul edilen karar metinleri dikkate alınıyor. 
     
     ÖSYM'DEN ÜDS ADAYLARINA "SAAT" UYARISI 

     Öğrenci Seçme ve Yerleştirme Merkezi, saatlerin bir saat ileri alınacak olması dolayısıyla, aynı gün yapılacak Üniversitelerarası Kurul Yabancı Dil Sınavı'na ÜDS katılacak adayları saat konusunda uyardı. 
     ÜDS, yarın sabah saat 09 30'da gerçekleştirilecek ve sınava, 26 bin 648 aday katılacak. 
     
     5.6 MİLYAR KWH TASARRUF 

     Yaz saati uygulamasıyla 1990 yılından bu yana toplam 5 milyar 594.7 milyon kilowaatsaat kwh elektrik enerjisi tasarrufu sağlanırken, bu yılki uygulamadan ise yaklaşık 580 milyon kwh'lik tasarruf öngörülüyor. 
     Uygulamayla her yıl orta ölçekli bir hidroelektrik santralin yıllık üretimi kadar tasarruf sağlanıyor. 
     Yaz saati, bir başka deyişle ileri saat uygulaması, Avrupa Birliği AB ülkeleriyle birlikte Mart ayının son pazar günü başlayıp Ekim ayının son pazar günü sona eriyor. 
     697 sayılı kanunun 3097 sayılı kanunla değişik 2. maddesi ''Greenwich'e göre 30. derecede bulunan boylam dairesi bütün Türkiye saatleri için esas alınır. Ayrıca başlangıç ve bitiş tarihleri belirtmek ve bir saati aşmamak şartışla yaz saati uygulamaya Bakanlar Kurulu yetkilidir'' hükmü gereğince, yaz saati uygulamasının başlangıç ve bitiş tarihleri Bakanlar Kurulu Kararları ile belirleniyor. 
     Greenwich'e göre 30. derecede bulunan boylam dairesi İzmit, Bilecik, Kütahya'dan geçiyor. 
     




</TEXT>
</DOC>
