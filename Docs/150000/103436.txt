<DOC>
<DOCNO> 103436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sontur32.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Pamukbank'ın satış süreci kararının yürütmesini durdurdu 
</HEADLINE>
<TEXT>

     Danıştay Nöbetçi Heyeti, Tasarruf Mevduatı Sigorta Fonu'nun TMSF Pamukbank'ın satış sürecine ilişkin kararının yürütmesini, savunma alınıp yeniden bir karar verilinceye kadar durdurdu. 
     Alınan bilgiye göre, TMSF'nin, Pamukbank'ın satış sürecine ilişkin karar vermesinin ardından Pamukbank'ın hissedarları Danıştay'a yeni bir dilekçe vererek, bu kararın iptali ve yürütmesinin durdurulmasını istediler. 
     İstemi Danıştay 10. Dairesi yerine görüşen Danıştay Nöbetçi Heyeti, TMSF'nin Pamukbank'ın satış sürecine ilişkin 29 Haziran 2002 tarihli kararının yürütmesini savunma alınıncaya kadar durdurdu. Danıştay, idareden savunma geldikten sonra ''yürütmenin durdurulması'' istemini yeniden görüşecek. 
     Danıştay Nöbetçi Heyeti, Bankacılık Denetleme ve Düzenleme Kurulu'nun BDDK Pamukbank'ın TMSF'ye devrine ilişkin kararının iptali ve yürütmenin durdurulması istemiyle açılan davada ise yürütmenin durdurulması istemini davalı idareden savunma alındıktan sonra karara bağlanmasını kararlaştırmıştı. 
     Son başvuru dilekçesinde bu davaya ilişkin yeniden yürütmenin durdurulması talep edildi. Ancak, Nöbetçi Heyet, eski kararına atıfta bulunarak bu konuda savuna geldikten sonra karar verileceğine işaret etti. 
     BDDK, Pamukbank'ı, ''Bankalar Kanunu'nun amir hükümleri çerçevesinde alınması istenen tedbirleri almadığı, bu tedbirler alınmış olsa dahi mali bünyesinin güçlendirilmesine imkan bulunmadığı, yükümlülükleri toplamının varlıklarının toplam değerini aştığı, faaliyetine devamının mevduat sahiplerinin hakları ve mali sistemin güven ve istikrarı bakımından tehlike arz ettiği ve 31.12.2001 tarihi itibariyle 2 milyar ABD Doları tutarında sermaye açığı olduğu tespit edildiği'' gerekçesiyle Bankalar Kanunu'nun 14. maddesinin 3 ve 4 numaralı fıkralarına istinaden Tasarruf Mevduatı Sigorta Fonu'na devrini kararlaştırmıştı. 
     





</TEXT>
</DOC>
