<DOC>
<DOCNO> 130065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur12.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül ''Faiz dışı fazladaki yüzde 6,5 oranını tutturacağız'' 
</HEADLINE>
<TEXT>

     Başbakan Abdullah Gül, faiz dışı fazladaki yüzde 6.5 oranını bu sene kesin tutturacaklarını belirterek, ''Enflasyonu kesinkes düşürmeye devam edeceğiz, tek rakamlara indireceğiz'' dedi. 
     Başbakan Gül, Bankalar Birliği Başkanı Ersin Özince'yi, Başbakanlık Merkez Binası'ndaki makamında kabul ederek görüştü. 
     Kabulde konuşan Özince, Başbakan'a hem nezaket ziyaretinde bulunmak hem de sektörle ilgili bilgi takdim etmek için bu ziyareti gerçekleştirdiğini söyledi. 
     Bankalar Birliği Yönetim Kurulu olarak ekonomiden sorumlu bakanlara gerekli ziyaretleri yapıp, sektörle ilgili her türlü bilgiyi verme ve eşgüdümü sağlama arzularını ilettiklerini kaydeden Özince, bu görüşmenin, Başbakan Gül'e sektörle ilgili ihtiyaç duyacakları bilgileri sunmak amacıyla yapıldığını belirtti. 
     Başbakan Gül ise hükümet olarak hassas dengeler üzerinde giden ekonomiye ne kadar çok önem verdiklerinin bilindiğini ifade etti. 
     Son günlerde açıkladıkları programlarla temel ilkelerini bir kez daha yinelemek istediğini ifade eden Gül, şöyle konuştu 
     ''Hükümet olarak gayet kararlıyız. Enflasyonu kesinkes düşürmeye devam edeceğiz, tek rakamlara indireceğiz. Kamunun dış borçlarını hızlı bir şekilde düşürmeye devam edeceğiz. İlk etapta amacımız, Maastricht Kriterleri'ni yakalamak olacaktır. Tabii ki bunları yaparken istikrarlı bir büyüme ve istihdam artışı da hepimizin görevidir. Şüphesiz ki, reel kaybının düşmesi, buradaki gelişmelere bağlıdır. Bunlar içinde mali disiplin çok önemlidir. Mali disipline verdiğimiz önemi, faiz dışı fazla ile ortaya çıkartıyoruz. Faiz dışı fazladaki yüzde 6.5 oranını bu sene kesin tutturacağız. Bunda kararlıyız. Çalışmalarımız sürekli bunun için devam ediyor.'' Gül, ekonomiyle ilgilenen bakanlar ve bürokratlarla sürekli toplantılar yapacaklarını ve izleyeceklerini ifade ederek, alınması gereken tedbirleri alacaklarını, yapısal dönüşümün gerçekleştirileceğini kaydetti. 
     Başbakan Gül, köklü reformların devam edeceğini belirterek, ''Sonunda Türkiye içinde bulunduğu bu ekonomik krizden çıkacaktır. Türkiye dışında ortaya çıkan olayların Türkiye'yi etkilemesi de bu şekilde giderek azalacaktır'' diye konuştu. 
     Abdullah Gül, bankacılık sektörünün ekonominin önemli ayaklarından birisi olması nedeniyle bu görüşmenin önemli olduğunu sözlerine ekledi. 
     





</TEXT>
</DOC>
