<DOC>
<DOCNO> 128393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur34.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ergezen "Önergeyi okumadan imzalamıştım" 
</HEADLINE>
<TEXT>

     Bayındırlık ve İskan Bakanı Zeki Ergezen, kapatılan Refah Partisi Milletvekili Hasan Mezarcı tarafından hazırlanan ve Ulu Önder Atatürk'e suikast girişiminde bulunanlara iadeyi itibar verilmesine ilişkin Meclis Araştırması Önergesi'ne, ''ayaküstü, okumadan imza attığını ve ertesi gün de imzasını geri çektiğini'' söyledi. 
     Bakan Ergezen, TBMM'de gazetecilerle sohbet ederken, Meclis'te genellikle bir milletvekili tarafından hazırlanan önergelere genellikle okumadan imza konulduğunu söyledi. Ergezen, şunları ifade etti. 
     ''Olayı hatırlıyorum. 1994 yılıydı. Kulise geçerken kapı ağzında Hasan Mezarcı ile karşılaştım. Hazırladığı bir önergeye imza topluyordu. Arkadaşlara, önergede herhangi bir şey var mı diye sordum. Onlar yok bir şey dediler. Ben de önergeyi hiç okumadan imzaladım. Fakat ertesi gün basında yer alan yorumları görünce önergenin mahiyetini de anladım. Sadece ben değil hemen tüm arkadaşlar ertesi gün gidip üstelik de yazılı birer dilekçeyle imzamızı geri çektik. Olay bundan ibaret.'' Ergezen, Başbakan Abdullah Gül'ün kendisine olaya ilişkin herhangi bir soru sorup sormadığına ilişkin olarak da, ''Sayın Başbakan'ın bir sürü işi var. Bunlarla mı uğraşacak '' dedi. 
     





</TEXT>
</DOC>
