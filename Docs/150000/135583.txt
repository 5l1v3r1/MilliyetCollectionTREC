<DOC>
<DOCNO> 135583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/ekonomi/eko02.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç yapılandırıldı, hisse fırladı 
</HEADLINE>
<TEXT>
Kardemir’e yeni borç ödeme planı 
Kardemir’in Societe Generale ve Nordea Bank’a olan toplam 27.3 milyon dolarlık borcu yeniden yapılandırıldı. Borç, 4 yıldan 10 yıla değişen vadelerle ödenecek 
     EKONOMİ SERVİSİ 

     Kardemir’in Societe Generale Bank ve Nordea Bank’a olan borçlarının yeniden yapılandırılması konusunda anlaşmaya varıldığı bildirildi. Kardemir’den borsaya gönderilen açıklamaya göre, yabancı banka ve şirketlere olan borçların uygun koşullu ve vadeli olarak yeniden yapılandırılması çalışmaları ile ilgili olarak Yönetim Kurulu Başkanı ve üst yönetimce Paris ve Stockholm’de, Societe Generale Bank ve Nordea Bank yetkilileri ile görüşmeler yapıldı. 
     
     Borç 10 yıla yayıldı 
     Bu çerçevede, şirketin yurtdışı borçlarının yaklaşık yüzde 50’sini oluşturan Societe Generale’e olan 23.8 milyon dolar borcun yarısı 11.9 milyon dolar dört yıla yayılacak ve yüzde 4 sabit faizle üç ayda bir eşit taksitlerle ödenecek. Kalan yarısı da üç yıl ödemesiz toplam 10 yıla yayılarak Libor 3 faiz oranıyla yeniden yapılandırılacak. Alacaklı bankaya herhangi bir teminat tesis edilmeyecek. 
     Nordea Bank’a olan 3.5 milyon dolarlık borç ise yüzde 4 faizle iki yıl ödemesiz yedi yıla yayılacak. 
     Öte yandan Kardemir Yönetim Kurulu Başkanı Yaşar Turan’ın bugün bir basın toplantısı yapacağı bildirildi. 
     
     Hisseler yeniden hareketlendi 
     Kardemir’in borsada işlem gören A, B ve D grubu hisseleri, yaklaşık bir aylık ralli ve onu izleyen düşüşün ardından dün gelen haberle yeniden yönünü yukarı çevirdi. 24 Aralık’ta başlayan çıkış hareketi 30 Ocak’a kadar sürdü, bu sürede A grubu hisseleri yüzde 440, B grubu hisseleri yüzde 561, D grubu hisseleri yüzde 209 yükseldi. Ardından gelen k r satışları ve şirket yönetim kurulu üyelerinin hisseyi topladığı yönündeki haberlerle hisseler ortalama yarı yarıya değer kaybetti. Dün ise şirketin borçlarının yeniden yapılandırıldığı haberi hisselerin yeniden yükselmesine neden oldu. Dün Kardemir A grubu hisseleri yüzde 12.5, B grubu hisseleri yüzde 12.7, D grubu hisseleri de yüzde 17.9 oranında değer kazandı. 
     



 EKONOMİ 
























</TEXT>
</DOC>
