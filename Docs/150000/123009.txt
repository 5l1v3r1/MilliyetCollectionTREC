<DOC>
<DOCNO> 123009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sonspo08.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter Başkanı Lucescu'ya, Emre için teşekkür etti 
</HEADLINE>
<TEXT>

     FC İnter Kulübü Başkanı Massimo Moratti, Emre'yi İnter'e kazandırmasından dolayı Teknik Direktör Mircea Lucescu'ya karşı borçlu olduklarını belirtti. 
     La Gazzetta dello Sport gazetesinde bugün yayımlanan demecinde Moratti, 1998-99 sezonunda bir dönem İnter'i çalıştıran, şu anda Beşiktaş'ta olan Teknik Direktör Mircea Lucescu'ya övgüler yağdırdı. 
     ''Emre'nin gelişmesini nasıl değerlendiriyorsunuz '' sorusuna Moratti, ''Bir özel yeteneği keşfedenin zevkiyle Emre'yi değerlendiriyorum. Herkesin önünde bize onu işaret ettiği için Lucescu'ya teşekkür ediyorum. İmkansız olan bir durumda takımı yönetmesi için aradığım Lucescu, İnter'de iyi işler yaptı. Ona karşı borçluyuz'' yanıtını verdi. 
     Moratti, aynı zamanda Mutu'nun da Lucescu sayesinde İnter'e geldiğini, şu anda Parma'da oynayan bu futbolcunun da her geçen gün daha iyiye gittiğini kaydetti. 
     Demecinde İnter'in yıldız futbolcusu Vieri'den de bahseden Moratti, şöyle dedi 
     ''Vieri ile ilişkiler kötü başladı, ama Juventus'a satılmasına 'hayır' dediğim zamandan itibaren aramızda karşılıklı bir güven ortamı oluştu. Şimdi taraftarlar ona hayran ve ömür boyu İnter'de kalacak.'' Massimo Moratti, İnter'in, Teknik Direktör Hector Cuper ile yeni ve uzun bir ''devir açtığını'' kaydederek, gelecek için şu anda Lazio'yu çalıştıran Roberto Mancini'ye yeşil ışık yaktı. Moratti açıklamasında, ''Mancini, Lazio'da olağanüstü işler yapıyor. En azından 25 yıllık kariyeri daha var. Bir gün İnter'i çalıştıracak, ama şimdi değil. Şimdi uzun bir zaman için Cuper ile bir yeni bir devir açmayı umuyorum. Cuper, başarılı, samimi ve karışıklık yaratmadan problemleri çözen bir kişi'' ifadelerini kullandı. 
     
     EMRE VE OKAN KADRODA 
     Öte yandan ligin 13. haftasında deplasmanda lig lideri SS Lazio ile yarın TSİ 21.45'te karşılaşacak olan İnter'de Emre ve Okan'ın sakatlıklarının geçtiği ve kadroya dahil oldukları bildirildi. Bacak üst baldırlarında ezilmeler olan iki Türk futbolcudan Emre'nin durumunun iyi olduğu, Okan'ın ise dün takımla yapılan çalışmalara katıldığı belirtildi. Cuper'in Lazio karşısında Emre'yi ilk 11'de oynatıp, Okan'ı yedeklerde bekleteceği tahmin ediliyor. 
     Geçen yıl ligin son maçında Lazio'ya yenilerek şampiyonluğu kaybeden İnter, bu kez rövanşı almak isterken, futbolcular da basına demeçlerinde iddialı konuştu. 
     Ligde Lazio 27 puanla lider durumda bulunurken, İnter 26 puanla 3. sırada yer alıyor. 
     





</TEXT>
</DOC>
