<DOC>
<DOCNO> 120437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko31.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
56 otel müzayede ile satılacak... 
</HEADLINE>
<TEXT>

     Türk turizminin bacasız fabrikaları sayılan 56 otel, İstanbul'da 17 Aralık'ta düzenlenecek müzayede ile satışa sunulacak. 
     Eskidji Müzayede Evi tarafından gerçekleştirilecek müzayedede, çoğunluğu Bodrum'da olmak üzere Antalya, Alanya, Bursa, İzmir, Kocaeli, Aydın, Balıkesir, İçel, Ordu, Bitlis, Tekirdağ ve İstanbul illerinde bulunan 5 bin yatak kapasitesine sahip oteller açık teklif alınarak satılacak. 
     Küçükler, 2-3 yıldızlı oteller, şehir ve grand oteller olarak kategoriye ayrılan otellerin, muammen bedelinin 110 milyon dolar olduğu bildirildi. 
     En ucuzu 200 bin dolar en pahalısı ise 20 milyon dolar değerinde bulunan otel müzayedesine katılmak isteyenlerin, 5 milyar lira teminat yatırmaları gerekiyor. 
     Eskidji Müzayede Evi sahibi Dikran Masis, otel satışına ilişkin düzenlediği basın toplantısında, müzayedeye yurdun dört bir yanından 486 müracaat geldiğini, 7 aylık bir çalışma sonrasında ziyaret ettikleri bu otellerin 56 tanesinin satışa konulmasına karar verdiklerini söyledi. 
     
     ARAP YATIRIMCI DAVET EDİLECEK 
     Otel sahiplerinin ya paraya sıkıştıkları, ya da gerçek turizmle uğraşan kimseler olmadıkları için otellerini satmak istediklerini belirten Masis, şunları söyledi 
     ''Geçen sene daha çok satılık otel vardı. Bu yıl ise talep fazla, arz az. Geçen sezon turizm iyi geçtiği için insanlar otellerini daha yüksek fiyattan satmak istiyorlar. Oteller para kazanıyor. Sadece 56 otelin satış çıkması, turizm sektöründe ciddi canlanmanın işaretidir.'' Müzayedede, en yüksek teklifi veren alıcı ile satıcının buluşturulacağını bildiren Masis, satışa sunulan en pahalı otelin 20 milyon dolar civarındaki Kemer Tekirova'da bulunan 650 yataklı otel, en ucuzunun ise 200 bin dolar değerindeki birkaç otel olduğunu kaydetti. 
     Yurtdışından da talep gelmesini beklediğini ifade eden Masis, özellikle Arap ülkelerinden Abudabi ve Dubai'de gazetelere ilan vererek, yatırımcıları davet edeceklerini söyledi. 
     Masis, otellerin önemli bir kısmını satmayı beklediklerini kaydetti. 
     





</TEXT>
</DOC>
