<DOC>
<DOCNO> 127573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sondun02.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'daki saldırıda ölenlerin sayısı 55'e yükseldi... 
</HEADLINE>
<TEXT>

     Rusya Acil Durumlar Bakanlığı, Çeçenistan'ın başkenti Grozni'de, önceki gün bomba yüklü iki araçla hükümet binasına düzenlenen intihar saldırısında ölenlerin sayısının 55 olduğunu açıkladı. 
     Saldırıda 123 kişinin de yaralandığı belirtilen bakanlık açıklamasında, enkaz kaldırma çalışmalarının hala sürdüğü ve ölü sayısının artabileceği belirtildi. Interfaks ajansı da yaralılardan büyük bölümünün durumunun ağır olduğunu duyurdu. 
     Saldırının ardından Moskova'da kurulan kriz merkezi, ölü sayısını 51 olarak açıklamıştı. 
     Gerekli tüm askeri belgelere sahip oldukları belirtilen üç kişi, önceki gün patlayıcı yüklü bir askeri kamyon ve ciple, Grozni'deki binaya intihar saldırısı düzenlemişti. 
     Rus güvenlik güçleri, Rus yanlısı Çeçen yönetiminin merkezi olan binaya düzenlenen saldırının ardından, saldırganların muhtemel suç ortaklarını aramaya başladı. Şu ana kadar saldırıyla ilgili hiçbir şüphelinin yakalanamadığı belirtiliyor. 
     





</TEXT>
</DOC>
