<DOC>
<DOCNO> 134757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun06.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mekiğin parçaları 1200 ayrı yerde bulundu... 
</HEADLINE>
<TEXT>

     ABD'de önceki gün düşen Columbia mekiğinin parçalarının 1200 ayrı yerde bulunduğu bildirildi. 
     Çok sayıda mekik parçasının düştüğü Teksas eyaletindeki Nacogdoches bölgesi şerifi Thomas Kerss, düzenlediği basın toplantısında, saatte 25 kişinin kendilerine, yeni mekik parçaları bulduklarını bildirdiğini söyledi. 
     İhbarlara yetişemediklerini belirten Kerss, ''Bazen bir yerde 10 santimetre çapında tek bir kalıntıyla karşılaşıyoruz. 400 metrekarelik bir alanda da 200'den fazla kalıntıyla karşılaştık'' dedi. Bazı kalıntıların uzunluğunun 2 metreyi aştığını belirten Kerss, kalıntılar arasında, mekiğin çatısı ve bilgisayarların parçalarına rastlandığını söyledi. 
     Kalıntıların, evlerin ve araçların üzerine düştüğünü, ancak kimsenin yaralanmadığını belirten Kerss, bölgedeki kalıntıların dökümünün yapılması için çalışmaların fotoğraf makineleri ve kameralarla yürütüldüğünü açıkladı. Kerss, araştırma yapan ekiplere takviye yapıldığını, ancak kalıntıların yayıldığı alanın çok geniş olması nedeniyle bazı kalıntıların çok uzun süre bulunamayabileceğini belirtti. Bölgede insan kalıntıları da bulduklarını doğrulayan Şerif Kerss, kurbanların ailelerine saygıdan dolayı ayrıntı vermedi. 
     Bölge yetkililerinden Sue Kennedy de, parçaların tehlikeli olduğunu yineleyerek, hiç kimsenin parçaları toplamasına izin vermediklerini belirtti. 70 kadar kişinin mekiğin parçalarından zehirlenmiş oldukları şüphesiyle hastanelerin acil servislerine başvurduğunu anlatan Kennedy, hiçbir hastanın mekiğin parçalarından zehirlendiğine dair bulgu olmadığını kaydetti. 
     Bu arada, komşu San Augustine bölgesinden bir itfaiye yetkilisi, bölgede, bir bacak ve parmaklar bulduklarını, parmakların birine yüzük takılı olduğunu anlattı. 

     
</TEXT>
</DOC>
