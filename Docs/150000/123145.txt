<DOC>
<DOCNO> 123145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun11.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu üyesi Schreyer Ankara'ya açık sinyal verilmeli 
</HEADLINE>
<TEXT>

     AB'nin mali işlerinden sorumlu Komisyon üyesi Michaele Schreyer, Kopenhag zirvesinde Türkiye'nin isteğinin desteklenmesi gerektiğini belirterek, ''Bu zirveden Ankara'ya açık bir sinyal gönderilmeli'' dedi. 
     Schreyer, Almanya'da pazar günleri yayınlanan Bild am Sonntag gazetesine yaptığı açıklamada, ''Türkiye'deki reformların desteklenmesi için daha fazla yardım yapılmalı. En azından, Türkiye'nin siyasi kriterleri yerine getirip getirmediğinin inceleneceği bir tarih verilmeli'' diye konuştu. 
     Avrupa Konvansiyonu Başkanı Valery Giscard d'Estaing'in, Türkiye'nin üyeliğinin AB'nin sonu anlamına geleceği şeklindeki görüşüne katılmadığını ifade eden Schreyer, ''Ben bu konuda tümüyle farklı düşünüyorum. Ne kadar çok ülke AB'ye girerse Avrupa o kadar istikrarlı hale gelecektir'' şeklinde görüş belirtti. 
     Ülkelerin AB'ye girme çabalarını genel olarak olumlu karşıladığını kaydeden Schreyer, ''Bu, bizim değerlerimizi ve yasalarımızı kabul etmek istedikleri anlamına gelir. Türkiye'nin ekonomisini de yeteri kadar güçlü görüyorum. Türkiye uzun zamandan bu yana bir serbest pazar ekonomisine sahip'' dedi. 
     Polonya ya da Macaristan gibi ülkelerin serbest pazar ekonomisine henüz yeni sahip olduklarına dikkati çeken Schreyer, ''Türkiye bunun yanı sıra AB ile bir Gümrük Birliği'ne sahip. Ancak tabii ki Türkiye'nin hem ekonomik, hem siyasi alanda daha yapması gereken çok iş var'' şeklinde konuştu. 
     





</TEXT>
</DOC>
