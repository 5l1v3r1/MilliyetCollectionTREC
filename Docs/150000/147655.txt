<DOC>
<DOCNO> 147655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/siyaset/siy01.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci mektubunu yazdı 
</HEADLINE>
<TEXT>

Önerileri Rum tarafınca reddedilen Rauf Denktaş, yeniden gözden geçirin’ diyerek Rum lider Papadopulos’a ikinci bir mektup gönderdi 
     KKTC Cumhurbaşkanı Rauf Denktaş, Kıbrıs Rum yönetimi lideri Tasos Papadopulos’a dün ikinci bir mektup göndererek, güven artırıcı önlemler konusunda sunduğu önerileri, "yeni bir yaklaşımla gözden geçirmesini" istedi. 
     Geçtiğimiz çarşamba günü sunduğu önerilere Papadapulos’un hiç vakit kaybetmeden "ret" cevabı vermesinin ardından, Rum lidere ikinci bir mektup gönderdiğini açıklayan Denktaş, mektubunda, Kıbrıs sorununun halledilememesinin iki taraf arasındaki güvensizliğe dayandığını belirttiğini ifade ederek, "Önerilerimiz masadadır. Yeni bir bakış açısıyla değerlendirmesini umuyoruz" dedi. Denktaş, güvensizliği ortadan kaldırmanın yolunun karşılıklı iyi niyet olduğunu ifade etti. 16 Nisan’da Kıbrıs Rum kesiminin Avrupa Birliği’ne giriş sözleşmesini imzalamasının Kıbrıs’ı ikiye böleceği uyarısında bulunan Denktaş, 16 Nisan’da alınacak karara göre, önerilerle ilgili tavırlarını gözden geçireceklerini belirtti. 
     Papadopulos ise, Denktaş tarafından geçtiğimiz çarşamba günü sunulan mektuba verdiği yazılı yanıtta Denktaş’la sadece BM çerçevesinde görüşebileceğini belirtti. Denktaş’ın öneri paketi, kapalı Maraş bölgesinin Rumlara verilmesine karşılık, her türlü kısıtlamanın kaldırılmasını öngörüyordu. 
     


SİYASET 

















</TEXT>
</DOC>
