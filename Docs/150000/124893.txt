<DOC>
<DOCNO> 124893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/spor/aspo.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın rüzg rı yetti 
</HEADLINE>
<TEXT>

Kiev zaferinin rehaveti ile Samsun karşısına çıkan Beşiktaş, haftanın finalini iyi bitirdi, Tümer ve İlhan Mansız’ın golleriyle liderliğini yine devam ettirdi 
     BİLAL MEŞE 

     Beşiktaş hem Avrupa’da, hem de ligde "zirveye" kanat çırpıyor, göz kamaştırıyor. Buraya kadar her şey güzel. Ne var ki, bir de şu İnönü "fobisini" yense, taraftarların dokuz doğurtmasa 
     Ligde sıkıntılı bir yarı geçiren Samsun’un hesabı belli. Bir puan bile "ilaç" gibi. Kartal’ın silahlarına "kilit" vuran ve gol şansını sürpriz ataklara bağlayan Samsun’un bu taktiği ilk yarıda tuttu. 
     Lucescu, iki aydır formsuzluğuyla dikkat çeken İlhan Mansız’ı yedeğe çekti, yerine sakatlığı geçen Ahmet Dursun’a şans verdi. Ancak Ahmet Dursun, oyunda kaldığı süre içinde doğru dürüst bir pozisyona bile hasret kaldı. 
     Beşiktaş fark için çıktığı Samsunspor karşısında ilk yarıda sıkıntı çekti. Aslında bu sıkıntıyı yaratan da Kartal’ın yıldız oyuncusu Sergen idi. Sergen 5. dakikada Shorunmu tarafından yere indirildi, orta hakem penaltı noktasını gösterdi. Sergen bu topu dışarı atarken, Kartal’ı da istemeden "strese" soktu. 
     Her geçen dakika tribünler "gol" diye inledi, ancak ilk yarıda rakip alana park eden Beşiktaş, Samsunspor "duvarını" geçemedi. 12.dakikada Pancu uzaktan altı pasa kesti, Sergen yükseldi kafayı çaktı, top üstten az farkla avuta gitti. 33.dakikada bu kez Tamer uzaktan kaleyi yokladı, top Shorunmu’dan döndü, Ahmet Dursun araya girdi, dokundu, savunma uzaklaştırdı. 
     İkinci yarıya Kartal yine hızlı girdi ve 49.dakikada hem futbolcular, hem de tribünler derin bir "oh" çekti. Bu dakikada soldan kazanılan korner atışını İbrahim pas olarak sağında bekleyen Zago’ya çıkardı. Tecrübeli futbolcu topu arka direğe kesti, Shorunmu’yu aşan meşin yuvarlağa Tümer şık vurdu 1-0 
     Tümer’in golünden sonra Lucescu’nun da gözü döndü Ahmet Dursun ve İbrahim’i oyundan alan Rumen hoca, Nouma-İlhan Mansız’ı oyuna sürerken, farkı artırmanın hesapları içindeydi. Çok adamla Samsun’un üzerine karabulut gibi çöken Beşiktaş, 71.dakikada ikinci gole çok yaklaştı. Pancu’nun soldan ortasına iyi yükselen Nouma kafayı çaktı, top yan direkte patladı. 
     Kartal yüklendiği dakikalarda savunmasında "önlemleri" unutmadı. 72.dakikada Tamer sağdan arka direğe kesti, İlhan Mansız zor pozisyonda nefis vurdu 2 - 0 
     Orta alanda oyun kuruculuk görevini üstlenen Pancu, 79.dakikada tek başına Samsunspor savunmasının arasına girdi, Shorunmu ile karşı karşıya kaldı, dokundu, top Nijeryalı kaleciden döndü. 
     
Maçın adamı      TÜMER 
     İLK on birde forma giydi. İlk yarıda durgundu, ancak ikinci yarıda açıldı. Çok kritik bir gole imza attı. Bu golden sonra bulduğu moralle oyunu mükemmel yönlendirdi ve Beşiktaş’ın üç puanında büyük rol oynadı. Tümer, direkt başladığı maçlarda moral buluyor, daha iyi oynuyor. 
     
İlhan Mansız gitmek istiyor      Golcü futbolcu, menajeri Hausemann aracılığıyla Inter’i istediğini söyledi. İtalyanlar ise takibe aldı 
     ORHAN YILDIRIM 

     GALATASARAY maçında yaptığı hareketle Lucescu’ya tepki gösteren İlhan, dün sonradan oyuna girdi ve mükemmel bir gol attı. Ancak iki hafta önce imza atan golcünün Beşiktaş’ta mutsuz olduğunu belirterek, menajeri Hausemann aracılığıyla Inter’e haber yolladığı öğrenildi. İtalyan kulübü, menajer Labedin’i bu karşılaşmayı izlemek üzere Türkiye’ye gönderdi. 
     KIZ arkadaşı Nina’nın da Türkiye’de kalmak istemediğini ifade eden İlhan Mansız’ın bu düşüncesi, Beşiktaşlı yöneticiler tarafından da hayretle karşılandı. Öte yandan daha önce bu futbolcuya talip olan Bayern Münih’in, İlhan Mansız’ın sağlık durumu hakkında Almanya’daki klinikten bilgi aldıktan sonra bu transferden vazgeçtiği öğrenilmişti. 
     
Maçın hakemi      İki hata 
     HAKEM Cem Papila, çok kötü bir yönetim ortaya koymadı. Ancak ilk yarıda Beşiktaş’ın attığı penaltı vuruşunda, iki takımdan da birer oyuncunun, atış yapılmadan önce ceza alanına girmesini süzemedi. Penaltıyı tekrar ettirmeliydi. Ayrıca Beşiktaş’ın ilk golünden önce İbrahim korner atışını kullanırken, hem top durmadan pasını verdi, hem de meşin yuvarlak çizgi dışına taştıktan sonra vuruşunu yaptı. 
     



 SPOR 



























</TEXT>
</DOC>
