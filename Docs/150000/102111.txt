<DOC>
<DOCNO> 102111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur17.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanlığı "Abdullah Öcalan'a ayrıcalık tanınmıyor" 
</HEADLINE>
<TEXT>

     Adalet Bakanlığı'ndan yapılan açıklamada, İmralı Kapalı Cezaevi hükümlüsü Abdullah Öcalan'a diğer mahkumlardan farklı olarak bir ayrıcalık tanınmadığı bildirildi. Açıklamada, ayrıcalıklı muamele anlamına gelen iddialar ile Öcalan'ın yapımı devam eden Sincan F Tipi Cezaevi'ne nakledilmesi için hazırlıkların hızlandığı konusunun asılsız olduğu, bakanlık gündeminde böyle bir çalışma bulunmadığı vurgulandı. 
     Bazı basın-yayın organlarında Öcalan'la ilgili ''kamuoyunu yanıltıcı ve gerçeğe aykırı'' iddialara yer verildiği ifade edilen Adalet Bakanlığı açıklamasında şöyle denildi 
     ''İmralı Kapalı Cezaevi hükümlüsü Abdullah Öcalan'ın hukuki statüsü ve taşıdığı güvenlik riski nedeniyle güvenli bir yer olan İmralı Kapalı Cezaevi'nde muhafaza edilmesi uygun görülmüştür. Ülkemiz, Avrupa İnsan Hakları Sözleşmesi'ne taraf olup, Uluslararası cezaevi standart kuralları ile belirlenmiş olan temel mahkum haklarını tüm cezaevlerinde olduğu gibi İmralı Kapalı Cezaevi'nde de uygulanmak zorundadır. 
     Bu itibarla, adı geçen hükümlü de kendisi ile aynı konumda bulunan terör suçlularının yararlandığı tedavi olma, beslenme, ziyaretçi kabul etme, avukatları ile görüşme, gazete ve kitap okuma ve radyo dinleme haklarına sahip bulunmaktadır. Bu hakların dışında kendisine diğer mahkumlardan farklı olarak bir ayrıcalık tanınmamaktadır. 
     Dolayısıyla, haberde yer alan ve ayrıcalıklı muamele anlamına gelen iddialar ile adı geçenin yapımı devam etmekte olan Sincan F Tipi Cezaevi'ne nakledilmesi için hazırlıkların hızlandığı konusu tamamen asılsız olup, bakanlığımızın gündeminde böyle bir çalışma bulunmamaktadır.'' 
     





</TEXT>
</DOC>
