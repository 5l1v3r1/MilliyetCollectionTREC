<DOC>
<DOCNO> 111901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur34.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'den Erdoğan'a sert yanıt ''Benim muhatabım değil'' 
</HEADLINE>
<TEXT>

     DYP Genel Başkanı Tansu Çiller, AK Parti Genel Başkanı Recep Tayyip Erdoğan'ın kendisiyle ilgili değerlendirmesine karşılık, ''Sayın Erdoğan, bugün gazetecilere yaptığı açıklamada, beni kendisine muhatap görmediğini dile getirmiştir. Bu doğru. Kendisi benim muhatabım değildir. Çünkü, başbakan adayı bile değildir'' dedi. 
     Çiller, yaptığı yazılı açıklamada, yasaksız ve konuşan bir Türkiye istediklerini, uzun yıllara dayanan geçmişlerinin, misyonlarının hep bu görüşü savunageldiğini ifade etti. 
     DYP lideri Çiller, şunları kaydetti 
     ''Ama bir gerçek var ortada. Sayın Erdoğan bilmelidir ki eğer ortada bir mağduriyet varsa bütün mağdurların hakkını Kırat geçmişte aramıştır, bundan sonra da arayacaktır. 
     Ancak, Sayın Deniz Baykal'ın, başbakanlık iddiası bulunmaktadır. Hemen her platformda dile getiriyorum Sayın Baykal, benimle televizyonda, kamuoyu önünde, bir açık oturumda karşı karşıya gelmekten kaçıyor. Eğer Sayın Baykal'ın yüreği yetiyorsa çıksın açık oturumda karşıma, milletin önünde kimin hesabı doğru, kim milletin hakkını arıyor, millet görsün. Bu da çağdaş demokrasinin gereğidir. Sayın Baykal'ı milletin önünde açık oturuma bir kez daha davet ediyorum.'' 
     





</TEXT>
</DOC>
