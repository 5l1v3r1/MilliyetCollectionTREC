<DOC>
<DOCNO> 117344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sondun09.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yönetimi, Türkiye'ye yardım paketi çalışmalarını hızlandırdı 
</HEADLINE>
<TEXT>

     ABD Başkanı George Bush yönetiminin, olası Irak harekatıyla bağlantılı olarak Türkiye için hazırlamakta olduğu destek paketine ilişkin çalışmalarını hızlandırdığı belirtiliyor. 
     Amerikan yönetimine yakın kaynaklar, çalışmaların henüz sonuçlandırılmadığını ve yardımın boyutunun kesinleşmediğini belirtirken, ABD Kongresi'nde konuşulan olasılıklardan birinin, uzun döneme dağılacak şekilde, yılda 1'er milyar dolardan 5 milyar dolarlık bir yardım olduğu öğrenildi. 
     Bu paketin, doğrudan ve dolaylı askeri ve ekonomik yardım unsurlarını içermesi öngörülüyor. Yardım paketinin devreye girebilmesi için kongre tarafından onaylanması gerekiyor. 
     Anadolu Ajansı'na daha önce bilgi veren Amerikan yönetimi kaynakları da paketin, 4 ila 6 milyar dolar arasında olmasının planlandığını, ancak üzerinde kesin bir sonuca varılmadığını söylemişlerdi. 
     Türkiye'ye yardım kapsamında düşünülen konulardan birini de ABD'nin İsrail ile arasında bulunan ticaret anlaşmasına Türkiye'nin de eklenmesi, Türkiye'de üretilen malların ABD'ye gümrüksüz olarak girmesi oluşturuyor. ABD Başkan Yardımcısı Dick Cheney, Türkiye'de nitelikli sanayi bölgesi kurulmasına yönelik tasarının ABD Kongresi'nden geçmesi için bizzat devreye girmişti ve bu çerçevede tasarı Kongre'den geçmişti. 
     Öte yandan Reuters haber ajansı da Kongre kaynaklarına dayanarak, Bush yönetiminin Türkiye için büyük bir askeri ve ekonomik paket hazırlığı içinde olduğunu belirtirken, askeri ve ekonomik yardım şeklinde olacak paketin 800 milyar doları bulacağını yazdı. 
     Reuters, yine kongre kaynaklarına dayanarak, Türk ordusuna Amerikan Eximbank kredisi aracılığıyla General Motors şirketinden 4.25 milyar dolar tutarında 40 bin kamyonun sağlanmasının da söz konusu olduğunu belirtti. Ancak bunun için de, askeri satışlara Eximbank kredisi sağlanması için yasal değişiklik yapılması gerekiyor. 
     Haberde Bush yönetiminin, Türkiye'ye yönelik paket için Kongre'den ek fon talebinde bulunabileceği veya bu isteğini gelecek dönem Amerikan bütçesi içine koyabileceği belirtildi. 
     





</TEXT>
</DOC>
