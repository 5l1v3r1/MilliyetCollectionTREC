<DOC>
<DOCNO> 122404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/siyaset/siy03.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’tan ayrılanlara yuvaya dön’ çağrısı 
</HEADLINE>
<TEXT>

Yılmaz’ın, Özdemir’i işaret etmesi üzerine muhalifler atağa kalktı. Pakdemirli, aday olabileceğini ima etti 
     NAMIK DURUKAN Ankara 

     Kongre çalışmalarına ağırlık verilen ANAP’ta, Ali Talip Özdemir’in adaylığı tartışılırken, partinin ağır toplarının bayramdan sonra ortaya çıkacağı öğrenildi. Mesut Yılmaz’ın, yakın çevresine Özdemir’i işaret etmesi üzerine muhalif kanat güçlü bir aday çıkarmak için teşkilata dağıldı. ANAP’tan kopanları parti çatısı altında çalışmaya davet eden Genel Başkan Vekili Ekrem Pakdemirli de aday olabileceğini ima etti. 
     ANAP’a iktidar yolunun kısa sürede açılacağını savunan Pakdemirli, 83 ruhunu canlandırmak için hangi nedenden ayrılmış olursa olsun, AKP’de yer alanlar da dahil tüm ANAP’lıları partiye davet etti. Pakdemirli, "Hangi sebeple olursa olsun ayrılmış olan ANAP’lıları bu partinin çatısı altına davet ediyorum. Yeniden 1983’teki gücü bulacağımıza inanıyorum" dedi. 
     Pakdemirli, düzenlediği basın toplantısında genel başkanlığa aday olup olmayacağı sorusunu da, "MKYK’da ismim üzerinde ittifak edilirse görevden kaçmayacağım" diye yanıtladı. 
     



 SİYASET 










</TEXT>
</DOC>
