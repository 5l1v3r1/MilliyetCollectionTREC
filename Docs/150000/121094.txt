<DOC>
<DOCNO> 121094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun12.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda parlamentosundan İSAF komutası için onay... 
</HEADLINE>
<TEXT>

     Hollanda parlamentosu, uluslararası terörizmle mücadele çerçevesinde Afganistan'da görev yapan Uluslararası Güvenlik Destek Gücü'nün ISAF komutasının Şubat ayında Almanya ile birlikte üstlenilmesi konusundaki hükümet kararını onayladı. 
     Dün gece geç saatlerde yapılan oylamada, Sosyalist Parti dışındaki bütün partiler hükümetin bu konudaki kararını desteklediler. 
     Parlamento, Afganistan'da görev yapan Hollandalı askerlerin görev sürelerinin 6 ay uzatılmasını ve mevcut asker sayısının 640'a yükseltilmesini de kabul etti. 
     Karara göre, Hollanda, Şubat ayı ortalarından itibaren ISAF'ın komutasını Almanya ile birlikte Türkiye'den devralacak ve görevi 6 ay süreyle yürütecek. 
     Dışişleri Bakanı De Hoop Scheffer, ISAF'ın komutasının Almanya ile birlikte yürütüleceğini, görevin askeri operasyon öngörmediğini, ülkede düzenin sağlanmasına yönelik olduğunu belirtti. 
     Scheffer, ISAF'ın komutasının Ağustos'ta bırakılacağını, görevin uzatılmasının söz konusu olmadığını söyledi. 
     





</TEXT>
</DOC>
