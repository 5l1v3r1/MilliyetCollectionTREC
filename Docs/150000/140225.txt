<DOC>
<DOCNO> 140225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/spor/spo15.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Minderde Türk fırtınası      ULUSLARARASI Yaşar Doğu Güreş Turnuvası’nda bayan ve erkeklerde Türkiye takım halinde birinciliğe ulaştı. 15 ülkeden 300’e yakın güreşçinin katıldığı turnuvada erkeklerde 3 altın, 3 gümüş ve 3 bronz madalya kazanan Türkiye 63 puanla birinci olurken, 51 puanla Gürcistan ikinci, 46 puanla da Bulgaristan üçüncü oldu. Bayan milli takımımız ise 2 altın, 2 gümüş ve 3 bronz madalya ile takım halinde ilk sırayı aldı. 
     
Çimen’den bronz      14. Avrupa Gençler Tekvando Şampiyonası dün sona erdi. Atina’da düzenlenen şampiyonanın son gününde erkekler 48 kiloda Şahin Çimen bronz madalya kazandı. Türk Milli Takımı üç gün süren mücadelede toplam 3 altın, 3 gümüş ve 5 bronz madalya aldı. 
     
Milliyet farkı 9-0      DOĞAN Holding bünyesindeki şirketlerin katılımıyla birincisi düzenlenen Doğan Cup Halı Saha Futbol Turnuvası’nda Işıl Tur’u 9 - 0 yenen Milliyet Gazetesi süper bir başlangıç yaptı. Florya Çiroz tesislerinde yapılan turnuvada Milliyet, ikinci maçını DBR Grubu ile oynayacak. 
     
Hentbolda dün      Erkekler 
     Taşköprü B. - ASKİ 18 - 46 
     Jandarmagücü - İzmir B.B. 23 - 33 
     Bayanlar 
     TMO - Karşıyaka 39 - 19 
     İzmir B.B. - Zon.Telekom 33 - 29 
     Anadolu Ü. - Kastamonu G.M. 27 - 29 
     Osmangazi Ü. - Üsküdar B. 17 - 28 
     
Antiç, Nihat’a hayran      BARCELONA’NIN yeni teknik direktörü, eski Fenerbahçeli Antiç, Real Sociedadlı Nihat’a hayran olduğunu açıkladı. CNN Türk’ün sorularını yanıtlayan Antiç, Nihat’ın mükemmel bir oyuncu olduğunu, önümüzdeki sezon takımında görmek istediğini söyledi. Antiç, şu anda kulübün başkanı olmaması nedeniyle transfer için konuşmanın erken olduğunu, Rüştü’nün de Kahn’dan çok daha başarılı bulduğunu ekledi. 
     
Sociedad düşüşte      İSPANYA Ligi’nde 24. haftaya ilk sırada giren Real Sociedad, ligin başından beri sürdürdüğü liderliği dün deplasmanda Valladolid karşısında aldığı 3 - 0’lık mağlubiyetten sonra Real Madrid’e kaptırdı. Goller 2 ve 7’de Nicholas Olivera, 21’de de Oscar’dan geldi. Alaves’i 5 - 1 yenen Madrid 48 puanla Sociedad’ın 1 puan önüne çıktı. Nihat’ın, cezasından dolayı forma giymediği maçta Tayfun 90 dakika sahada mücadele etti. 
     
Lig Kupası Liverpool’un      İNGİLTERE Lig Kupası final maçında Manchester United’ı 2 - 0 yenen Liverpool şampiyonluğa ulaştı. Galler’in Cardiff kentindeki Millenium Stadı’nda oynanan ve 72 bin seyircinin izlediği karşılaşmada 39. dakikada Steven Gerrard’ın golüyle 1 - 0 öne geçen Liverpool, 86. dakikada Michael Owen ile galibiyeti perçinledi. 
     



 SPOR 






























</TEXT>
</DOC>
