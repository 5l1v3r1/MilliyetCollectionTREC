<DOC>
<DOCNO> 110603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur01.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İki ilacın ruhsatı askıya alındı 
</HEADLINE>
<TEXT>

     Sağlık Bakanlığı, ''Zyban'' ve ''Vermidon Şurup'' adlı ilaçların, ilaç tanıtım yönetmeliğine aykırı şekilde bazı yayın organlarında tanıtımlarının yapılması nedeniyle ''Zyban'''ın ruhsatını 3 ay, ''Vermidon Şurup''un ruhsatını ise 1 ay süreyle askıya aldı. 
     Alınan bilgiye göre, Sağlık Bakanlığı İlaç ve Eczacılık Genel Müdürlüğü, ''Bupropion'' etken maddeli ''Zyban Yavaş Salınımlı Film Tablet'' adlı antidepresyon ilacının, sigarayı bırakma kampanyası kapsamında tanıtımının yapıldığını belirledi. 
     Sağlık Bakanlığı, sigarayı bırakmaya yardımcı olarak kullanılan bu ilacın, doktor kontrolünde ve reçeteyle kullanılmasının zorunlu olduğunu hatırlatarak, ''ilacın tanıtımının yapılmasının, akılcı ilaç kullanımını olumsuz yönde etkileyeceğini, telafisi mümkün olmayan durumlara ve çok ciddi yan etkilere yol açabileceğini'' vurguladı. 
     Bakanlık, yapılan yayınların, ''Beşeri İspençiyari Tıbbi Müstahzarların Tıbbi Tanıtım Yönetmeliği''ne aykırı olduğuna dikkat çekerek, ilacın ruhsatının 3 ay süreyle askıya alındığını kaydetti. 
     Sağlık Bakanlığı ayrıca bir dergide ''Vermidon Şurup''un söz konusu yönetmeliğe aykırı şekilde tanıtımının yapıldığını belirledi. Bakanlık, ''asetaminofen'' etken maddeli şurubun da akılcı ilaç kullanımını olumsuz yönde etkileyeceğini ve telafisi mümkün olmayan durumlara yol açabileceğini belirterek, ruhsatının bir ay süreyle askıya alındığını açıkladı. 
     Yönetmeliğin konuya ilişkin maddesi şöyle 
     ''Bir müstahzarın tanıtımı ile ilgili faaliyetlerinden doğrudan ruhsat sahibi firma sorumludur. Bu yönetmeliğe aykırı şekilde etik olmayan faaliyetlerde bulunulması veya Bakanlık talimatlarının yerine getirilmemesi halinde, ilgili müstahzar müstahzarların veya Bakanlıkça ruhsatlandırılmış en son müstahzarlarının ruhsatnameleri 3 aya kadar askıya alınır, tekrarı halinde ise 3 ayın katları sürelerle ruhsatname askıya alma işlemi uygulanır.'' 
     





</TEXT>
</DOC>
