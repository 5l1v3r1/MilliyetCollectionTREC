<DOC>
<DOCNO> 118871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo02.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim ''Operasyon yapacağım'' 
</HEADLINE>
<TEXT>

     Galatasaray Teknik Direktörü Fatih Terim, Şampiyonlar Ligi'ni kaybetmiş bir Galatasaray'da operasyonun yapılacağını söyledi. 
     Terim, maçtan sonra düzenlediği basın toplantısında, bu operasyonun, kimseyi atma veya satma anlamına gelmeyeceğini belirtirken, Yönetim Kurulu ile 2-3 aydır araştırmalarının sürdüğünü, bazı değişiklikler gerçekleştirebileceklerini ifade etti. 
     Çok eleştiri almasına rağmen bazı oyuncularda ısrar ettiğini dile getiren Terim, Ocak ve Mayıs aylarındaki transfer dönemlerini en iyi şekilde değerlendireceklerini açıkladı. 
     Yabancı oyuncuları Pinto, Christian ve Almaguer'den memnun olduğunu, bu oyunculara 30-40 milyon dolar vermeden, en yararlı ve fiyatı en uygun oyuncuları aldıklarını vurgulayan Fatih Terim, Barcelona karşısında adeta fotokopi gibi goller yediklerini vurguladı. 
     Milli futbolcuların çokluğu nedeniyle takımda bıkkınlık, yılgınlık ve fiziki düşüş içine giren oyuncular olduğunu kaydeden Terim, "Çok maç oynamamız, oyuncularımı etkilemiş olabilir. Yoksa Galatasaray, dünyanın her yerinde pres yapan bir takım değil miydi Bu futbolu biz de istiyoruz. Ama zaman gerekecek" diye konuştu. 
     Bu arada Barcelona Teknik Direktörü Luis Van Gaal ise Galatasaray'ın büyük bir ekip olduğunu belirterek, "2 yıl önce UEFA Kupası'nı kazandılar. Ancak bugün futbolda boyutlar daraldı. Bayern Münih ve Liverpol da Şampiyonlar Ligi dışında kaldı. Bugün Galatasaray dışarıda kalabilir. Ancak yarın daha büyük takımların başına da bu gelebilir" şeklinde konuştu. 

     
</TEXT>
</DOC>
