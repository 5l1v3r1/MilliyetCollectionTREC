<DOC>
<DOCNO> 100170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur19.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar yarın değişiyor... 
</HEADLINE>
<TEXT>

     Ulaştırma, Adalet ve İçişleri Bakanlarının görev süresi yarın doluyor. 
     Erken seçim tarihinin 2 Ağustos'ta Resmi Gazete'de yayınlanmasının ardından, Adalet, İçişleri ve Ulaştırma Bakanlıklarındaki görev değişimi için Anayasa'da belirlenen 5 günlük süre yarın doluyor. Bakanlıklarda devir teslim 
     törenlerinin yarın yapılacağı bildiriliyor. 
     Adalet Bakanı Hikmet Sami Türk'ün yerine İstanbul Üniversitesi Hukuk Fakültesi eski dekanı Prof. Dr. Aysel Çelikel'in atanması bekleniyor. Aysel Çelikel, bir süre önce, Cumhurbaşkanı Ahmet Necdet Sezer tarafından Alpaslan Işıklı, Ramazan Arslan ve Türkan Saylan'la beraber açık olan YÖK üyeliğine atanmıştı. İstanbul Üniversitesi Hukuk Fakültesi'nin ilk kadın dekanı olan Çelikel, 5 yıl bu görevini sürdürdükten sonra, Rektör Kemal Alemdaroğlu'nun uygulamalarını protesto etmek amacıyla bazı öğretim görevlileriyle beraber istifa etmişti. YÖK karşıtı bir yürüyüşe katılan ilk dekan olan 69 yaşındaki Çelikel'in, yarın Adalet Bakanlığı görevine getirilebileceğini, Bakan Türk tarafından da dile getirmişti. 
     İçişleri Bakanı Rüştü Kazım Yücelen'in yerine ise, daha önce Manisa Valisi olan İçişleri Bakanlığı Müsteşarı Muzaffer Ecemiş'in getirilmesi bekleniyor. İçişleri Bakanlığı'nda devir teslim töreninin yarın saat 10.00'da yapılacağı açıklandı. 
     Ulaştırma Bakanlığı'ndaki görev değişikliğinin de yarın yapılması beklenirken, Başbakan Yardımcısı Devlet Bahçeli'nin henüz bu göreve kimi atayacağı açıklanmadı. 
     





</TEXT>
</DOC>
