<DOC>
<DOCNO> 144127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/spor/ysenay.html </URL>
<DATE> 2003/03/21/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Bizden söylemesi 
</HEADLINE>
<TEXT>

     Faruk Ilgaz’lı yıllarda, futbolun yetkilerini Ahmet Erol’lar, Erdal Kocaçimen’ler ve Fikret Arıcan gibi, Sarı - Lacivertli formanın nasıl yıkanıp katlandığını, sahada koşan "dinyakos" yerli yapımı ayakkabıların nasıl temizlenip duvara asıldığını, "sevgi ameleliğini" yapmış, ulema futbolcu eskileri taşırlardı. Onların görüp beğenmediği bir futbolcunun, bırakınız o kutsal formayı giymelerini, tahta tribünlerden yola çıkmış tarihi stadın soyunma odalarına uzanmaları dahi, imkan dahilinde değildi. Antrenörler gelir - gider, ancak o yıl sahalarda Sarı - Lacivertli formayı giyecek isimler bu ustaların "olur"u alınmadan, Fenerbahçe’nin lisansına sahip olamazlardı. Cihat Arman, Lefter Küçükandonyadis, Fikret Kırcan, Selahattin Torkal’dan, Ercan Aktuna, Ziya Şengül’üne kadar... K.Erol, Burhan Sargın, Donanma Kamil, Niyazi Tamakhan’dan Cemil Turan, Oğuz Çetin’ine kadar, nice nice Fener’in forma üstadları, yukarıdaki baş ustalardan alınmış "evetölerle Fenerbahçe formasına kavuşmuştur... Geçmiş zamanların "ölümsüz Fenerbahçesi" ve şampiyonluklar serisinin ekipleri, işte böyle bir teknik düşünce zenginliğiyle yaratılıp yüceltilmiştir... 
     
     Şimdilerdeki inanılmaz dolar ve futbolcu savurganlığı, kaybedilmiş itibarlar, hele hele Avrupa’da, Galatasaray ve şimdilerde Beşiktaş’a kaptırılacağa benzer. Sorun büyük gibi görünmekle birlikte, aslında birkaç radikal kararla işler yoluna koyulabilir. Önce Başkan Yıldırım, işbaşında olduğu dönemlerde futbol takımı adına yaptığı yanlışlar konusunda kendi kendi yüzleşmeli ve Oğuz Çetin ile yola devam kararını gözden geçirmelidir. Kuruluyla birlikte Oğuz hocada yeniden karar kılınacaksa, o zaman en az 1.5 yıllık kontrat imzalanmalı ve medyaya deklare edilmelidir. Bu yapılmadığı sürece Fenerbahçe soyunma odasında otoriteye dayalı sevgi saygı yaratılamaz. Aksi olursa, 6 yılda takımı ilk kez Türk hocası olarak şampiyon yapmış Mustafa Denizli dahi bir maç sonucu sebebiyle Fenerbahçe’den gönderilmişse eğer, bundan sonrasında hangi futbolcu veya teknik adamın Fenerbahçe yönetiminin sözlerine inancı kalabilir ki 
     Ayrıca takımı tek tek ayıklayıp gelecek sezona yepyeni Fenerbahçe kurmak adına transferler Oğuz ile birlikte hareket edecek bir MENAJER veya TEKNİK KOMİTE’ye bağlanmalıdır. Hiçbir aracının getirdiği futbolcu, takımın oyun planlarına uygunluğu saptanmadan, transferi akla getirilmemelidir. 
     Ahmet Erol, Erdal Kocaçimen, Fikret Arıcan rahmetli , Fikret Kırcan gibi otoriteler, yaşlanıp köşelerinde olup bitenleri üzüntüyle izlediklerine göre Can Bartu, Ercan Aktuna, Ziya Şengül, Selim Soydan gibi isimlerden birilerini göreve çağırmak veya komite haline getirmek, yapılması gereken acil işlemlerden birisidir. Bunlar yapılmazsa, sadece futbolcu katliamıyla bir yere varılamaz. 
     



 SPOR 





























</TEXT>
</DOC>
