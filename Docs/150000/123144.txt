<DOC>
<DOCNO> 123144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sondun10.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecyad Kalesi ile ilgili son gelişmeler... 
</HEADLINE>
<TEXT>

     Suudi Arabistan'da Osmanlı döneminden kalma tarihi Ecyad Kalesi'nin yıkılmasının ardından, aynı yerde geçen günlerde temeli atılan otel ve alışveriş kompleksinin planları içinde, kalenin replikası da bulunuyor. 
     ''Riyadhdaily.com.sa'' internet sitesinde maketi gösterilen kompleksin içinde, kalenin bir replikası da bire bir kopyası yer alıyor. 
     Suudi yetkililerin, başından beri kalenin yıkıldığı yere otel inşa edeceklerini söylediklerini hatırlatan kaynaklar, bu nedenle olayın ''Kale yerine otel inşa ediyorlar'' ya da ''yeni bir gelişme'' olarak değerlendirilmemesi gerektiğine işaret ettiler. Kaynaklar, Suudilerin aynı yere otel yapmaktan hiçbir zaman vazgeçmediklerini, bu nedenle kalenin bulunduğu dağı tamamen yok ettiklerini belirttiler. Suudi yetkililerin daha önce kalenin yeniden inşa edileceğine dair söz verdiklerini, ancak nasıl ve nerede yapılacağından bahsetmediklerini bildiren kaynaklar, otel ve alışveriş merkezi kompleksi maketinde, kalenin bir replikasının yer aldığını ifade ettiler. Kaynaklar, ''Kalenin aynısından ziyade, bir replikasının olacağını tahmin ediyorduk'' dediler. 
     Ecyad Kalesi'nin 1-2 Ocak 2002 tarihlerinde yıkılması, Türkiye ile Suudi Arabistan arasında diplomatik gerginliğe yol açmıştı. 
     Çeşitli platformlarda girişim başlatan Türkiye, son olarak konuyu UNESCO'nun dikkatine getirmişti. Kültürel mirasın kasıtlı olarak tahrip edilmesinin önüne geçilmesi yönündeki çalışmalara ivme kazandırılması istenen karar tasarısı, UNESCO'nun 164. dönem toplantılarında oybirliğiyle kabul edilmişti. 
     Gelişmeler üzerine Suudi yetkililer, kalenin aslına uygun olarak inşa edileceğini kaydetmiş, ancak olayın kendi içişleri olduğu konusunda da görüş bildirmişlerdi. 
     
     OTEL-ALIŞVERİŞ MERKEZİ 
     Suudi Arabistan'da Osmanlı döneminden kalma tarihi Ecyad Kalesi'nin yıkılmasının ardından, aynı yerde yapılacak otel ve alışveriş merkezinin temeli geçen günlerde atıldı. 
     ''Riyadhdaily.com.sa'' internet sitesinin haberine göre, Kral Fahd Bin Abdülaziz Vakfı'nın bu projesi, 2 milyar Suudi Arabistan Riyali'ne mal olacak. 
     ''Kraliyetin İslam'a hizmetinin sembolü'' olarak tanımlanan proje, tamamlandığında 25 bin kişinin konaklamasına olanak sağlayacak. 
     5 bin 500 kişilik barınma kapasiteli dört kulenin yanı sıra 1332 odalı ve alışveriş merkezli 5 yıldızlı bir otelin dahil olduğu proje kapsamında, 50 bin kişinin ibadet edebileceği bir alan da bulunacak. Projede ayrıca, 1400 araç kapasiteli bir de otopark var. Kompleksin tüm geliri ise vakfa kalacak. 
     
     KOMPLEKSİ BİN LADİN HOLDİNG YAPACAK 
     Uluslararası terörist Usame Bin Ladin, dünyada en çok aranan insan unvanına sahipken, Suudi Arabistan'ın en büyük inşaat şirketlerinden birinin sahibi olan Usame'nin babası Muhammed, 23 bin metrekare alanda yapılacak bu dev projeyi üstlendi. 
     5 milyar dolardan fazla öz sermayesi bulunan Bin Ladin Holding'in Kraliyet ailesi El Suud ile yakın ilişkileri bulunuyor. 
     Cidde kentinde 1950'de kurulan ve Mekke ile Medine kentlerinin gelişmesi amacıyla yürütülen milyarlarca dolarlık birçok projede yer alan şirket, 1969 yılında büyük bir yangında hasar gören El Aksa camiinin restorasyonunu yapmıştı. 
     





</TEXT>
</DOC>
