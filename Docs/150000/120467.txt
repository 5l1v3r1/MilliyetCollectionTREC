<DOC>
<DOCNO> 120467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo20.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenç Kurtar Fenerbahçe'yi eli boş göndereceğiz... 
</HEADLINE>
<TEXT>

     Kocaelispor Teknik Direktörü Güvenç Kurtar, ligdeki kötü gidişe Fenerbahçe maçıyla son vereceklerini söyledi. 
     Güvenç Kurtar, yaptığı açıklamada, futbolcularının moralinin yüksek olduğunu belirterek, ''Fenerbahçe'yi eli boş göndereceğiz'' dedi. 
     Futbolcularına, geçen haftaki Malatyaspor maçının kasedini izleterek hatalarını gösterdiğini, ayrıca Fenerbahçe-Bursaspor maçının kasedini de izleyerek rakibi tanıdıklarını ifade eden Kurtar, şunları kaydetti 
     ''Önceki maçlardaki hatalarımızı tekrarlamayacağız. Rakibimiz çok formda ama biz de kötü gidişe dur demek zorundayız. Futbolcularıma güveniyorum. Taraftarlarımızın da desteğiyle bu maçtan 3 puanla ayrılacağımıza inanıyorum.'' Fenerbahçe maçının hazırlıklarını akşam yapılacak şut çalışmasıyla tamamlayacaklarını ifade eden Kurtar, sakat olan Serkan'ın maç kadrosuna alınmayacağını, Emrah ile Bülent'in durumunun ise maç saatinde belli olacağını bildirdi. 
     Kocaelispor'un yarinki maça Koraç, Ahmet Arslaner, Con Blatsis Orhan , Faruk, Nuri, Engin, Hüseyin, Volkan, Cem Sinan, Yordanov ve Lazarov ilk 11'iyle başlaması bekleniyor. 
     
     CAPONE GÖZDEN ÇIKARILDI 
     Bu arada sezon başında Galatasaray'dan transfer edilen, ancak transfer parasını alamadığı gerekçesiyle idmanlara çıkmayan Brezilyalı Capone gözden çıkarıldı. 
     Teknik direktör Güvenç Kurtar, son 2 idmana çıkmayan Capone için, ''Fenerbahçe ile yarın çok önemli bir maçımız var ve bu futbolcumuz idmanlara çıkmadı. Takımın en önemli maçında yanımızda olmayan adamla işimiz olmaz'' dedi 
     





</TEXT>
</DOC>
