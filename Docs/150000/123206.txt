<DOC>
<DOCNO> 123206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur21.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar Merkez sağın gerçek sahibi DYP'dir 
</HEADLINE>
<TEXT>

     DYP Elazığ Milletvekili ve Genel Başkan adayı Mehmet Ağar, ''Seçime giderken icazet alacağım tek yer, milletin kendisidir'' dedi. 
     Ağar, İzmir Adnan Menderes Hava Limanı'nda gazetecilerin sorularını yanıtladı. 
     Bir gazetecinin ''Kongreye giderken bazı Genel Başkan adayları partinin eski isimlerinden icazet aldı. Siz de aldınız mı '' yönündeki sorusunu cevaplandıran Ağar, ''icazetli siyasetin DYP'yi hiç bir yere götüremeyeceğini'' savunarak, şöyle konuştu 
     ''Ben partimin tüm geçmişine saygılıyım. Merhum Celal Bayar'dan bugüne kadar ki tüm Genel Başkanlara saygılıyım. Onların teveccühünü ve güvenini kazanmak, benim için büyük şereftir. Ama seçime giderken icazet aldığım yer, partimizin tabanı, mensupları ve delegeleridir. İcazetli siyaset, partimizi hiç bir yere götüremez. İcazet alacağım tek yer, milletin kendisidir. Senin kastettiğin Sayın Demirel ise.. Sayın Demirel ülkemize çok büyük hizmetleri olmuş, ülke tarihinde mümtaz bir yer almıştır. Seçilirsek her konuda kendisiyle istişare etmek, devletin meselelerinin geneli ile ilgili konuşmak bizim için engin bir tecrübe denizinden yararlanmaktır. Hiç bir kompleksimiz olamaz, şeref duyarız.'' 
     
     DEMİREL İLE İLİŞKİLER 
     Ağar, 3 Kasım milletvekili genel seçiminin hemen sonrasında Süleyman Demirel ile ''çok sıcak'' bir telefon görüşmesi yaptıklarını anlatarak, ''Teveccühlerini gördüm. Bu tür bir talepte bulunmak, bizim izlediğimiz çizgiye uyan bir davranış değildir. Kendisi gibi büyük bir devlet adamını günlük siyasetin içine sokmak da uygun bir davranış değildir'' diye konuştu. 
     ''Bayramda da dolaştınız ve tatil yapmadınız...'' yönündeki soruyu yanıtlayan Ağar, şunları söyledi 
     ''Rakiplerimiz Çankaya'dan Kavaklıdere'ye inene kadar biz Türkiye'nin 4'te 3'ünü dolaştık. Siyaset Türkiye'de değişmiştir. Bunu anlamayanlar 3 Kasım'da anlamıştır. Siyaset alanda, köyde, kahvede, çarşıda, sokakta, kırda, dağda ve ormanda halkla birebir yapılır. ABD usulü telefon konuşmaları ve mesajlarıyla otel lobilerinde yapılan siyaset tarzı bitmiştir. Zaten bu siyaset tarzı partimizi sıkıntıya sokmuştur.'' 
     
     MERKEZ SAĞIN SAHİBİ KİM 
     ''AK Parti yöneticileri, partilerinin merkez sağın sahibi olduğunu söylüyor. Yeni liderli DYP, Ak Parti'nin önünü kesebilecek mi '' sorusuna ise Ağar, şu yanıtı verdi 
     ''Hiç şüphe olmasın. Böyle bir iddianın sahibi olmasak, bütün bu partili arkadaşlarımı tüm Türkiye'de olduğu gibi yormam için bir neden olmaz. Merkez sağın sahibi, paraşütle iner gibi olunmaz. Bunun tarihsel bir tecrübe ve birikime ihtiyacı vardır. Parti içi demokrasi yolların tıkanması ve zalim liderlik diktaları yüzünden partilerinden ayrılarak AK Parti'ye gidenler olmuştur. Ama bu durum gelip geçicidir. Merkez sağın gerçek sahibi, 56 yıllık tarihi süreci olan DYP'dir.'' 
     
     SUSURLUK KAZASI 
     Ağar, 3 Kasım'ın Türkiye'de önemli bir tarih olduğuna işaret ederek, 3 Kasım 1996'da Susurluk'ta meydana gelen kaza ile ilgili şu bilgileri verdi 
     ''Bu kazayı istismar etmeye çalıştılar. 1. grup, partimizi iktidardan etmek için entrikalar çevirip bu meseleyi birtakım odaklarla beraber kullanıp geçici dönemde muvaffak olmasına rağmen bizi yok etmek istedi. Bu grubu 3 Kasım'da millet tasfiye etti. 2. grup, o dönemde tabii davranışlarımız ve tabii hizmetlerimiz dolayısıyla partilimizin bize karşı duyduğu teveccüh nedeniyle acaba Genel Başkan adayı mı olacak vehimlerine kapılan partimizin liderlik kadrosu ve yakınları, bu fırsatla onu yok edelim diyerek arkamızdan çekildiler. Onlar da 3 Kasım'da siyasetten millet tarafından dışarıya çıkarıldılar. 
     3. grup, sürekli devlet, millet düşmanlığını, öne çıkarmak suretiyle belli bir dış odak kontrolüyle sürekli bizim üzerimize her şekilde gelmeye çalıştılar. Onları da hukuk düzeni içerisinde kanun önünde devlet tasfiye etti. 
     Ağar'ı, Adnan Menderes Hava Limanı'nda, eski milletvekilleri Ali Rıza Gönül ve Yıldırım Ulupınar ve çok sayıda partili karşıladı. Mehmet Ağar daha sonra DYP İzmir İl Başkanlığı'nda partililerle toplantı yaptı. 
     





</TEXT>
</DOC>
