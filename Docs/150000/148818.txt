<DOC>
<DOCNO> 148818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun49.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İran basınından Bağdat'ın düşmesine ilginç yorumlar... 
</HEADLINE>
<TEXT>

     İran basını, dün Amerikan askerlerinin Bağdat'ın merkezine girmesiyle ilgili haberlerinde, ''Saddam kaçtı'', ''Bağdat, hem özgürlüğe, hem de işgale ağladı'', ''Diktatörlüğün çöküşü'', ''Saddam hükümeti sona erdi'' ve ''Saddam-Bush oyunu bitti'' başlıklarını kullandı. 
     Reformcu İslami İran Katılım Cephesi'nin Yas-e Nov gazetesi, ''Irak lideri Saddam Hüseyin'in üçüncü dünya ülkelerinin en korkunç diktatörlerinden biri olduğu, Iraklı gençlerin Saddam korkusuyla büyüdüğü, Irak halkının dünkü gelişmelere rağmen bu korkuyu sürdürdüğü'' yorumunu yaptı. Irak halkının şimdiye kadar Saddam rejiminden korktuğu için destek verir gibi gözüktüğü, ancak dün Saddam'ın sonunun gelmiş olabileceği umuduyla sevinç gösterileri yaptığı belirtilen yorumda, ''Tarihte diktatörler, herhangi bir bedel karşılığında ya da herhangi biri tarafından yıkılırsa halk buna sevinir, ama bazılarının bu gerçek karşısında rahatsız olması anlaşılmaz bir davranıştır'' denilerek, İran'daki muhafazakar kanada gönderme yapıldı. 
     Reformcu Hambestegi gazetesinin yorumunda, ''Bağdat'ın Amerikan güçlerinin eline geçmesi, Bağdat yönetiminin Irak halkının gözünde meşruiyetini yitirdiğini gösterdiği ve bunun İran için önemli bir uyarı olabileceğine'' dikkat çekilerek, ''ABD, bağımsız ülkelerin etrafındaki çemberi daraltıyor, bu durumda gereksiz yere başkalarına bahane yaratmamaya çalışmamız gerekiyor'' denildi. 
     Merdomsalari Demokrasi gazetesi de ''Saddam'ın Sonu'' başlığıyla verdiği yorumunda, ''Saddam, arkasında terör ve savaştan başka bir şey bırakmadı. O kendi halkını rehin alan suçlulara iyi bir örnek'' ifadesini kullandı. 
     Muhafazakar basın ise Irak ordusunun hiçbir direniş göstermemesi nedeniyle ''bu savaşın aslında bir oyun olduğu'' yorumunu yaparak, Saddam Hüseyin'in de Afganistan'da yıkılan Taliban rejiminin lideri Molla Ömer ve El Kaide lideri Usame Bin Ladin gibi ortadan kaybolduğuna dikkati çekti. 
     Keyhan gazetesinin ''Saddam-Bush oyunu bitti'' başlıklı yorumunda, ''Amerikan yönetimi, Amerikan güçlerinin Hollywood filmlerinde olduğu gibi, birer Rambo ya da Süpermen olarak Irak topraklarına girdiği, Irak halkını bir diktatörün elinden kurtardığı ve çok rahatça Irak'a demokrasiyi yerleştirdiği propagandasını yaptı'' denildi. 
     Yorumda, ''Saddam ve ordusunun ortadan kaybolduğu, sadece binlerce masum Iraklının zarar gördüğü, ancak Amerikan güçlerinin karşısında Bağdat'ta hiçbir direniş gösterilmediği'' belirtilerek, bazı medya kanallarının Amerikan Merkezi Haberalma Teşkilatı'nın CIA Saddam'ın Irak'tan kaçması konusunda görüşmeler yaptığını aktardığı, bunun da Irak'ta olanların tamamıyla bir oyun olduğunu gösterdiği savunuldu. 
     Iran Daily gazetesinin yorumunda da ''Bağdat'ın yıkıntılarından yeni dünya düzeni ya da düzensizliğinin ortaya çıkacağı, bundan böyle birçok şeyin, özgür insanların Amerikan yönetiminin küresel hegemonyasına karşı çıkmasına ve küresel karar alma sürecinin uzun süre tek bir süper güç tarafından kontrol edilmediği çok kutuplu dünya yaratmaya bağlı olduğu'' kaydedildi. 
     Iran News gazetesi, Irak'taki Baas rejimi suçlularının yargılanması gerektiğini, Irak'ın uzun süredir acı çeken halkının, yıllardır milyonlarca Iraklıya işkence eden, baskı kuran, kimyasal silah kullanan ve öldüren vahşi yöneticilerin adalet karşısına çıkarılmasını istediğini yazdı. 
     





</TEXT>
</DOC>
