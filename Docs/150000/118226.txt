<DOC>
<DOCNO> 118226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun08.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün'de ordu ile aşırı dinciler arasında çatışmalar... 
</HEADLINE>
<TEXT>

     Ürdün'de ordu birliklerinin, güvenlik kuvvetleriyle aşırı dinciler arasında şiddetli çatışmaların yaşandığı Maan kentindeki beş aşırı dinci lideri ele geçirmek amacıyla bu kentte operasyon başlattığı bildirildi. 
     Görgü tanıkları, askerlerin bu sabaha karşı kente girdiklerini, sokağa çıkma yasağı uygulanan kentin tamamen ıssız bir görünüm kazandığını, telefon hatlarının kesik olduğunu, cep telefonlarının ise bu sabahtan itibaren yeniden çalışmaya başladığını belirtti. 
     Aranmakta olan liderlerin, içinde roketatar, makineli tüfek ve havan topu gibi silahların da bulunduğu önemli miktarda silaha sahip olduğunu kaydedildi. 
     Ürdünlü yetkililer bu kişileri ''halk arasında dehşet salma'' amacını taşıyan birçok eylemde bulunmakla suçluyor. 
     Bu arada, çatışmalarda ölenlerin sayısının, resmi kaynaklara göre 4, görgü tanıklarına göre ise 5 olduğu açıklandı. 
     Resmi kaynaklar, kentte dün, aralarında yabancı uyrukluların da bulunduğu birçok aşırı dincinin gözaltına alındığını belirtmişti. 
     Başkent Amman'ın 322 kilometre güneyindeki Maan, köktendinci militanların güçlü olduğu kentlerin başında geliyor. 
     Suudi Arabistan ile güçlü aşiret bağlarının bulunduğu kentte birçok kişinin, hem Suudi hem Ürdün vatandaşı olduğu, halk arasında Usame bin Ladin'in etkisinin de güçlü olduğu ileri sürülüyor. 
     





</TEXT>
</DOC>
