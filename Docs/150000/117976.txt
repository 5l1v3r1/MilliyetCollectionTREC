<DOC>
<DOCNO> 117976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sonspo01.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Önemli olan 3 puanı kazandık" 
</HEADLINE>
<TEXT>

     Beşiktaş Teknik Direktörü Mircea Lucescu, Elazığspor karşısında zaman zaman problemler yaşamalarına rağmen, sahadan 3 puanla ayrılmasını bildiklerini söyledi. 
     Lucescu, 1-1 biten ilk yarı sonunda, soyunma odasında oyuncularını uyardığını belirterek, "Uykudan uyanmamız gerekiyordu. Futbolcularım sanki maç berabere bitecek havasındaydı. Oyuncularımın kafasının Alaves maçında olduğunun da farkındaydım. Bu rehavete son vermelerini istedim" dedi. 
     Rumen teknik adam, ikinci yarıda daha iyi oynadıklarını ifade ederek, "Elazığspor çok iyi oynadı. Onları da kutluyorum. Ancak her şeye rağmen, rakibe fazla gol pozisyonu vermedik" diye konuştu. 
     İlhan Mansız'ın yerine neden Pancu'yu oyundan aldığıyla ilgili soruya Lucescu, "İlhan'ın maç eksiği bulunuyor ve oynamaya ihtiyacı var. Ayrıca İlhan 90 dakika boyunca benim istediğim şeyleri yaptı" dedi. 
     Lucescu, İbrahim'i bugün oynatmamakla dinlendirdiğini, Alaves maçında oynatacağını söyledi. 
     Taraftarlarının karşısında bu sezon ilk kez gole ulaşan Sergen, bu akşamki 2 golle de takımı adına toplam 5 gole imza attı. 
     Bu arada Teknik Direktör Lucescu, 67. dakikada kafayla attığı gol sonrası Sergen'i yanına çağırarak, alnından öptü. 
     Elazığspor Teknik Direktörü Erol Tok ise, Beşiktaş karşısında oyunu geride kabul ettiklerini, bundan dolayı da rakibe çok gol pozisyonu verdiklerini söyledi. 
     





</TEXT>
</DOC>
