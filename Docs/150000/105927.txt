<DOC>
<DOCNO> 105927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sonspo06.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya, İlhan'ın yolunu gözlüyor... 
</HEADLINE>
<TEXT>

     Japonya'da yayınlanan Nikkan Sports gazetesi, Beşiktaşlı milli futbolcu İlhan Mansız'ın, ülkenin önde gelen halkla ilişkiler şirketlerinden Sunny Side Up ile anlaştığını belirterek, ünlü futbolcunun gelecek sezon Japonya Ligi'nde oynayabileceğini öne sürdü. 
     Günlük tirajı 2 milyon olan Japonya'nın önde gelen spor gazetesi Nikkan Sports Shimbun, Dünya Kupası'nda bayanların ilgisini çeken İlhan Mansız'ın, AC Parma'da oynayan Japon futbolcu Nakata'nın da bağlı bulunduğu halkla ilişkiler şirketi Sunny Side Up ile 3 Eylül'de anlaşma imzaladığını duyurdu. 
     Gelecek sezon Japonya Ligi'nden bir takımda oynamayı düşünen İlhan'ın, yıl içinde Japonya'ya gelmesinin de gündemde olduğu belirtilen haberde, ''Dünya Kupası'nda Türkiye'nin üçüncü olmasında pay sahibi olan İlhan, ilgi açısından İngiliz temsilci Beckham'a rakip olacak gibi görünüyor. Seyircileri coşturan bir yapısı var'' denildi. 
     
     İLHAN, JAPONYA'YA DÖNÜYOR 

     Gazetede, ünlü futbolcunun Sunny Side Up ile yaptığı anlaşmanın, ilk adım olduğu kaydedilerek, Nakata'nın da menajerliğini üslenen şirket yetkilisi Tsugihara'nın şu görüşlerine yer verildi 
     ''İlhan'ı bundan sonra Japonya dahil Asya'da her yönden desteklemeyi düşünüyorum. Japonya'daki iyi oyuncular yurtdışında faaliyet göstermeye başlarken, İlhan gibi ilgi duyulan ve yetenekli futbolcuların Japonya Ligi'nde kendini göstermesini de istiyorum.'' Haberde, İlhan Mansız'ın Dünya Kupası'nda attığı goller de hatırlatılarak, ''Fakat, ilgi çeken tarafı oyunundan çok yüzüydü'' denildi. 
     Haberde Japonya ile yapılan maçtan itibaren, ünlü futbolcunun Japon hayranlarının sayısının arttığı kaydedilerek, ''Oyun sırasında yukarıda topladığı saçlarını indirdiğinde seksi diye bağırışlar duyuldu'' denildi. 
     Şampiyonadan sonra da ''İlhan ateşi''nin sürdüğü ifade edilen haberde, İlhan Mansız'dan sözedilen programların izleyici topladığı ve kadın dergilerine de konu olduğu belirtildi. 
     Gazete ayrıca, seyahat acentelerinin, ''İlhan'ı görmeye gidelim'' turlarının ilgi topladığını kaydederek, Türk restoranlarının, ''İlhan bayramı'' adı altında bir projeyi yaşama geçirmeyi düşündükleri bildirildi. 
     İlhan Mansız'ın anlaşma imzaladığı Sunny Side Up'ın da işin bu yönüne ilgi duyduğu belirtilen haberde, firmanın, futbolcunun fotoğraflarından oluşan bir albüm hazırlamayı ve oyuncuyu bu yıl içinde Japonya'ya getirmeyi planladığı belirtildi. 
     2003'ün ''Japonya'da Türkiye Yılı'' olacağı hatırlatılarak, İlhan'a olan ilgi de gözönüne alınarak Japonya-Türkiye dostluk maçı için Japonya Futbol Federasyonu'na da talepte bulunulacağı bildirildi. 
     Haberde şöyle denildi 
     ''Herşeyden önemlisi, oyuncu İlhan'ın ne yapacağı. Dünya Kupası'ndan sonra İtalya'nın Verona kulübü İlhan'ı transfer edeceğini duyurdu. Ama transfer gerçekleşmedi. Yurtdışında oynamak istiyorum diyen İlhan son günlerde, Japonya Ligi'ne de ilgim var diyormuş. Hızlı ve iyi oynuyor, ayrıca ilgi duyulan bir futbolcu.'' 

     
</TEXT>
</DOC>
