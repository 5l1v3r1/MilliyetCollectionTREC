<DOC>
<DOCNO> 148444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/ekonomi/eko01.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı ABD’ye gitmeyebilir 
</HEADLINE>
<TEXT>

Hazine Müsteşarı Faik Öztrak, müsteşar değişikliğiyle ilgili hükümetten net bir yalanlama gelmediği için, IMF ve Dünya Bankası’nın ABD’deki toplantılarına büyük olasılıkla katılmayacak 
     EKONOMİ SERVİSİ 

     Hazine Müsteşarı Faik Öztrak, 11 Nisan’da başlayacak olan IMF ve Dünya Bankası’nın ortak yıllık toplantıları için büyük olasılıkla ABD’ye gitmeyecek. Son günlerde görevinden alınarak yerine atama yapılacağına ilişkin haberler çıkan Öztrak’ın daha önce bu toplantılara katılacağı bildiriliyordu. Öztrak’ın gitmeme’ yolundaki kuvvetli eğilimi, durumunun netleşmemesiyle ilgili. 
     IMF ve Dünya Bankası’nın yıllık toplantılarına Devlet Bakanı Ali Babacan ile birlikte Merkez Bankası Başkanı Süreyya Serdengeçti ve Hazine Müsteşarı Faik Öztrak’ın katılacağı belirtiliyordu. 
     
     İyi biriyle tanışırsak’ 
     Devlet Bakanı Ali Babacan, Hazine Müsteşarı Faik Öztrak’ın görevinden alınmasıyla ilgili iddialar hakkında da "Önümüzdeki haftalarda, aylarda, zamam içerisinde değişiklikler olabilir" dedi. 
     Türkiye’de Belediye, Su ve Atık Su Sektörü konulu konferana katılan Babacan, çıkışta yaptığı açıklamada, "Şu anda Hazine Müsteşarlığı’ndaki hiçbir pozisyon için kesin alınmış bir değişiklik kararı yok. Ama bu hiçbir zaman değişişiklik olmayacak demek değil. Bir şeyi iyi yapan, tecrübeli, birikimi iyi olan herkesle çalışacağız. Süreç içerisinde daha iyi çalışabileceğimiz kişilerle tanışırsak her zaman değişiklikler olabilir" diye konuştu. 
     Hükümetten kesin bir yalanlama gelmemesi üzerine Öztrak’ın gidişini iptal etme olasılığı hayli güçlendi. Öztrak’ın yerine Tayyip Erdoğan’la İstanbul Belediye başkanlığı sırasında yakın çalışan Mesut Pektaş’ın adı Hazine Müsteşarlığı için geçiyordu. Pektaş ODTÜ Ekonomi mezunu, Boston’da master yapmış, bir süre de Albaraka Türk’de çalışmıştı. 
     


SİYASET 




















</TEXT>
</DOC>
