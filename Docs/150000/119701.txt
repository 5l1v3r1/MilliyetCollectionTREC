<DOC>
<DOCNO> 119701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun06.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "ABD ve Türkiye ekonomik yardımı görüşüyor" 
</HEADLINE>
<TEXT>

     ABD'nin saygın gazetelerinden Washinton Post, Amerikan yönetimiyle Türkiye'nin, Irak'ta savaş çıkması durumunda Türkiye'nin zararlarının giderilmesini amaçlayan bir ekonomik ve askeri yardım paketi üzerinde görüşmeler yaptığını yazdı. 
     Gazeteye konuşan bir Amerikalı yetkili, ''Irak'a karşı askeri operasyon gerçekleşirse Türkiye'nin bazı kayıplarının olacağını görüyoruz ve bir şekilde Türklere yardım etmemiz gerekiyor'' dedi. 
     Bu tip bir yardım planının, Türkiye'nin dışında ABD'nin bölgedeki müttefiklerinden sadece Ürdün ile olduğunu belirten gazete, bu durumun Türkiye'nin ABD için taşıdığı stratejik önemi gösterdiğini belirtti. 
     Washington Post, Amerikalı yetkililerin Türkiye'den ''bir dilek listesi'' aldıklarını, taraflar arasındaki görüşmelerin henüz erken aşamalarda olduğunu kaydetti. 
     Gazete, Türkiye'nin istekleriyle ABD'nin verebileceğini düşündükleri arasında farklılıklar bulunduğunu, ancak ayrıntıları henüz belli olmayan paket üzerinde görüşmelerin süreceğini yazdı. 
     ABD'nin yardım paketinde bağış, ticari düzenlemeler, askeri malzeme transferi ve savaştan sonra Irak'ın yeniden inşasında Türk şirketlerine sözleşme garantileri verilmesi gibi unsurların yer alabileceği bildiriliyor. 
     Amerikan Kongre kaynakları, gazeteye açıklamalarında, Kongre'nin ekonomik desteğe sıcak bakabileceğini, ancak silah trasferlerinin onayında zorluklarla karşılaşılabileceğini belirtiyorlar. 
     ABD'nin Türkiye için Irak bağlantılı milyarlarca dolar tutarında bir yardım paketi hazırlamakta olduğu haberi, A.A tarafından geçen ay duyurulmuştu. 
     





</TEXT>
</DOC>
