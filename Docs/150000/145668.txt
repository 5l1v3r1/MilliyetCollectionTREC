<DOC>
<DOCNO> 145668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sondun05.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li yetkililer savaşın aylar sürebileceği görüşünde 
</HEADLINE>
<TEXT>

     ABD'deki Washington Post gazetesi bazı ABD'li askeri yetkililerin Irak'taki savaşın aylar sürebileceği ve şu an ABD ve Kuveyt'te mevcut muharebe gücünden çok daha büyük bir güce ihtiyaç olduğu görüşünde olduklarını duyurdu. 
     Gazetenin internet sitesinde yayınlanan haber yorumda, ismi belirtilmeyen bazı üst düzey savunma yetkililerinin, ''kötü hava koşulları'', ''uzun ve korunmasız ikmal yolları'' ve ''Iraklıların beklenenden daha güçlü olan direnişi'' gibi nedenlerle savaşın aylar sürebileceği görüşünü dile getirdikleri bildirildi. Yetkililer, gazeteye yaptıkları açıklamada savaş alanındaki ve Pentagondaki askeri komutanların, bir hafta önce beklendiğinden daha uzun ve daha zorlu bir savaştan söz ettiklerini belirttiler. Gazetenin bugünkü sayısında da yer alacak haberde, üst düzey bir yetkilinin ''Söyle bana bu nasıl biter'' şeklindeki sözlerine yer verildi. Bazı askeri planlamacıların Bağdat'a kuzeyden saldırılması planını savundukları ancak ordu komutanlarının çoğunun harekatın, su, gıda ve cephane ikmali yapılabilmesine olanak tanınması için bir müddet duraklatılmasından yana oldukları da yine söz konusu makalede yer aldı. 
     Öte yandan Pentagon sözcüsü Victoria Clarke, gazetede yer alan yeni stratejik değerlendirme yapıldığı yolundaki iddiaları reddetti. 
     Clarke, basına yaptığı açıklamada ''Büyük bir gözden geçirme söz konusu değil. Washington Post'ta söz edildiği gibi önemli bir orta dönem düzeltme yok'' diye konuştu. Clarke, Savunma Bakanı Donald Rumsfeld'in Irak savaşının günler, haftalar ve aylar sürebileceği görüşünü çeşitli defalar dile getirdiğin sözlerine ekledi. 
     

     
</TEXT>
</DOC>
