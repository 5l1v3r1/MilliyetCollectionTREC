<DOC>
<DOCNO> 143596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun08.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar'a savaş darbesi... En güçlü adaylar savaşa karşı .. 
</HEADLINE>
<TEXT>

     Los Angeles'teki Kodak tiyatrosunda 23 Mart Pazar gecesi dağıtılacak Oscar ödülleri organizasyon komitesi yetkililerini, aynı tarihlerde savaşın başlama olasılığı endişelendiriyor. 
     Amerikan Sinema Akademisi yöneticileri, her ne kadar gelenek olduğu şekilde ''şov devam eder'' diyorlarsa da kaynaklar, Oscar ödülleri dağıtım töreninin ertelenmesini ya da en azından her yılkinden çok daha gösterişsiz yapılmasını beklediklerini belirttiler. 
     
     OSCAR ÖDÜL TÖRENİ DAHA ÖNCE HİÇ İPTAL EDİLMEDİ 

     ''Organizatörlerin çok sayıda olasılık üzerinde kafa yorduklarını'' ifade eden Sinema Akademisi sözcüsü Leslie Unger, ''Oscar ödül töreninin 75 yıllık tarihinde şimdiye kadar hiç iptal edilmediğini'' hatırlattı. 
     Törenler daha önce 3 kez, 1938'te Los Angeles sel felaketi, 1968'de Martin Luther King'in öldürülmesi ve 1981'de, o zamanki başkan Ronald Reagan'ın vurulması nedeniyle ertelenmişti. 
     Ancak törenlerin birkaç gün bile ertelenmesi organizatörler açısından gerçek bir kabus. Zira sayıları 3500'u bulan VİP kategorisindeki davetliler, Oscar ödül törenine katılabilmek için programlarını aylar öncesinden ayarlıyor. Yolculuk, otel rezervasyonları, televizyon naklen yayın saatleri ve güvenlik önlemleri de çok önceden programlanıyor. 
     
     42 MİLYON KİŞİ İZLEYECEK 

     Bu yıl ABC televizyonu tarafından naklen verilecek Oscar ödülleri dağıtım törenini 42 milyon kişinin izlemesi bekleniyor. 
     O tarihte savaş başladığı takdirde ABC televizyonu, ödül törenini parçalar halinde nakletmeyi ve arada cepheden haberler vermeyi planlıyor. 
     
     OSCAR ADAYLARI SAVAŞA KARŞI 

     Bu arada, çoğu savaşa karşı olan Hollywood yıldızlarından kimlerin ödül törenine katılacağı kesinlik kazanmadı. Bu yılki Oscar ödülünün en güçlü adaylarından olan ''New York Çeteleri'' filminin başrol oyuncusu Daniel Day Lewis, savaşı ima ederek, ''İnsanlar ölürken bizim kırmızı halılar üzerinde zıplamamız bana bir parça edepsizce geliyor'' açıklamasında bulundu. 
     Aynı şekilde en iyi kadın oyuncu ödülüne aday Nicole Kidman da ''savaş başladığı takdirde törene katılıp katılmama konusunda kararsız olduğunu'' söyledi. 
     Güvenlikle ilgili yetkililer ise alınacak önlemler hakkında bilgi verirken, konukları getiren araçların bomba kontrolünden geçirileceklerini, Hollywood üzerindeki hava sahasının o gün öğle saatlerinden itibaren uçuşlara kapatılacağını, ancak film yıldızlarının salona girerken metal detektörlerinden geçirilmeyeceklerini söylediler. 
     





</TEXT>
</DOC>
