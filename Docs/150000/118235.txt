<DOC>
<DOCNO> 118235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sondun17.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Başbakanı "Türkiye'nin AB üyeliğinde doğru yolda" 
</HEADLINE>
<TEXT>

     Yunanistan Başbakanı Kostas Simitis, Türkiye'nin AB üyesi olma isteğiyle ''doğru yolda'' olduğunu, kendilerinin de bu konuda yardımcı olmak istediklerini söyledi. 
     Simitis, Almanya'da yayımlanan Handelsblatt gazetesine verdiği demeçte, ''Doğal olarak Türkiye'nin, müzakerelere başlama takvimini almasında doğrudan büyük çıkarı vardır. Ancak bence Türkiye, belirli bir takvim konusunda sabit fikre kapılmak yerine sürekli değişen bir dünyada uzun vadeli çıkarlarını gözetmeli ve AB ile yakınlaşma konusunda inandırıcı bir strateji geliştirmeli. Türkiye doğru yoldadır, ama daha başka adımlar da atmalı. Biz de bu konuda yardımcı olmak istiyoruz'' diye konuştu. 
     ''Türk-Yunan ilişkilerinin gelecekte, geçmişten daha iyi olacağına inandığını'' belirten Simitis, ''Biz, hükümet ve devlet başkanları olarak Türkiye'ye somut bir işaret vermemiz gerektiği konusunda görüş birliği içindeyiz. Bunun nasıl olacağı büyük ölçüde Türkiye'nin Kopenhag zirvesine kadar sergileyeceği tutuma bağlı olacaktır. Bunun sonucunda Türkiye'ye müzakerelere başlanmasıyla ilgili bir takvim verilebilir ya da en azından AB ile yakınlaşma süreci konusunda görüşmeler yapmak amacıyla bir tarih verilebilir'' dedi. 
     Simitis, AK Parti Genel Başkanı Recep Tayyip Erdoğan'ın yapacağı Atina ziyaretiyle ilgili olarak da, şunları söyledi 
     ''Sayın Erdoğan, Avrupa ülkelerinin başkentlerine yapacağı ziyaretlerde, partisinin Avrupa karşıtı bir politika izlemediğini ve AB ile yakınlaşma politikasını sürdüreceğini izah edecektir. İslami çevrelerden gelen politikacıların mutlaka Avrupa ya da Batı karşıtı politika izleyecekleri şeklindeki görüşler yanlıştır. Türkiye'de, AB ile ilişkilerin derinleştirilmesi isteği oldukça yaygın.'' 
     
     KIBRIS 
     Kıbrıs Rum kesiminin AB'ye alınması durumunda, Türkiye'nin KKTC'yi ilhak etme olasılığına ilişkin bir soru üzerine Simitis, ''Türkiye, Güneydoğu Avrupa'daki önemli konumunu güçlendirmek ve halkının refahını istiyorsa, bu, komşumuza öğütlenebilecek en son şey olur. Türkiye bir yol ayrımındadır ve yeniliğe tarihi adımını atmak durumundadır. Bizim ve Kıbrıs Rum kesimi yönetiminin hedefi, Kıbrıs'ın AB üyeliğinden önce adadaki sorunun çözülmesidir. Ancak Avrupa Konseyi, bu sorun çözülmezse bile Kıbrıs'ın AB üyesi olmasını kararlaştırmıştır'' şeklinde konuştu. 
     Kopenhag zirvesine kadar Kıbrıs sorununun çözülebileceğine inanmadığını kaydeden Simitis, ''Bu mümkün olmayacak gibi görünüyor. Baskı altında kalırsak çok daha kötü çözümlere varabiliriz. Bu sorunun üzerine büyük dikkatle gitmeliyiz'' dedi. 
     Kıbrıs müzakerelerinde kendileri için iki konunun önemli olduğunu kaydeden Simitis, ''BM Genel Sekreteri Kofi Annan'ın önerisi, BM Güvenlik Konseyi'nin kararlarına dayandırılmalı ve AB'nin ilkelerine uygun olmalı. Yani serbest dolaşımın, sınırsız ticaretin ve sermaye akışının sağlanması gerekir. Eğer öneri bu ilkelere uygun değilse, o zaman iyi bir öneri olamaz'' dedi. 
     Simitis, Avrupa Güvenlik ve Savunma Politikası'na AGSP ilişkin olarak da, ''Avrupa güvenlik politikasını bir AB Müdahale Gücü oluşturarak güçlendirmek istiyoruz. Bunun için AB ile NATO'un işbirliğine ihtiyacımız var. Brüksel'de AB ülkeleri böyle bir işbirliğinin ilkeleri hakkında anlaşmaya vardı. Burada hem AB'nin, hem de NATO'nun kuralları dikkate alındı. Ankara artık bu konuda karar vermeli. Biz gerekli olan şeyleri yaptık. Türkiye her şeyden önce, görüş ayrılıklarının Devletler Hukuku temelinde ve şiddete başvurma tehdidinde bulunmadan çözülmesi gerektiğini kabul etmeli'' diye konuştu. 
     





</TEXT>
</DOC>
