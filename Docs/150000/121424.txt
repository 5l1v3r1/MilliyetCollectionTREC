<DOC>
<DOCNO> 121424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sontur15.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Kimsenin CHP'ye 12 Eylül dersi vermeye haddi yoktur'' 
</HEADLINE>
<TEXT>

     CHP Genel Başkanı Deniz Baykal, TBMM Genel Kurulu'ndaki Hükümet Programı üzerindeki görüşmeler sırasında kendisini 12 Eylül Anayasası'nı savunmakla suçlayan AKP Mersin Milletvekili Dengir Mir Mehmet Fırat'a bugünkü grup toplantısında yanıt vererek, "Kimsenin CHP'ye 12 Eylül dersi vermeye hakkı yoktur, haddi de yoktur" dedi. 
     Deniz Baykal partisinin Meclis Grup toplantısında yaptığı konuşmada, CHP'yi önümüzdeki dönemde önemli sorumluluklar beklediğine işaret etti. Baykal, konuşmasında CHP'nin bu yeni dönemde izleyeceği siyasetin temel ekseni hakkında da bilgi verdi. 
     
     SOSYAL ANLAYIŞIN ÖNCÜSÜ 

     Baykal, CHP'nin bu dönemde sosyal anlayışın öncüsü ve sözcüsü olacağını vurgularken, Türkiye'nin bir krizden geçtiğini ve bu krizin toplumu tahrip ettiğini kaydetti. 
     Baykal, krizle Türkiye'nin sosyal sorunlarının ağırlık kazandığını belirtirken, partisinin sosyal anlayışı tahrip eden, vurgulayan bir dikkat içinde önümüzdeki dönemde görev yapacağını bildirdi. 
     
     TEMİZ SİYASET 

     Baykal CHP'nin önümüzdeki dönemdeki en önemli görevlerinden birinin temiz siyaset anlayışını Türkiye'de egemen kılmak olduğunu ifade ederken, "Türkiye'de siyaseti, kamu yönetimini temiz, saygın bir şekilde yönlendirmek görevimizdir" dedi. Bunun Türkiye'nin ana meselesi olduğuna işaret eden Baykal, bu meseleyi çözmeden Türkiye'nin sorunlarını çözemeyeceğini kaydetti. 
     
     ULUSAL YARARLARI ESAS ALAN DIŞ POLİTİKA 

     Deniz Baykal, CHP'nin önemli görevlerinden birisinin de Türkiye'nin ulusal yararlarını esas alan, günlük dalgalanmaların ötesinde halkın, toplumun, ülkenin temel çıkarlarını önde tutan bir dış politika anlayışı olduğunu vurgularken, Türkiye'nin buna ihtiyacı olduğunu söyledi. Dış politika konusunda isim vermeden AKP Lideri Erdoğan'ın da eleştiren Baykal, "Nabza göre şerbet veren, günü birlik beklentileriyle ulusal çıkarlardan vazgeçen bir dış politika anlayışı CHP'ye hakim olmayacaktır" dedi. 
     
     LAİK CUMHURİYETİ KISKANÇLIKLA KORUYACAĞIZ 

     Baykal, partisinin siyasetinin dördüncü temel eksenini ise anayasal rejimin temellerine, laik demokratik cumhuriyetin özüne sahip çıkmak olduğunu belirtirken, bu konuda Türkiye'nin özel bir dikkat gösterilmesi gereken bir dönemden geçtiğini söyledi. Baykal, "Türkiye'nin milli mücadeleden nasıl laik demokratik sosyal hukuk devletine geçtiğini biliyoruz ve bunu kıskançlıkla koruyacağız" diye konuştu. 
     
     AKP'YE YANIT 

     Baykal grup konuşmasında, dün TBMM Genel Kurulu'ndaki Hükümet Programı üzerindeki görüşmeler sırasında kendisini 12 Eylül Anayasası'nı savunmakla suçlayan AKP Mersin Milletvekili Dengir Mir Mehmet Fırat'a da yanıt verdi. 
     Baykal, CHP'nin tarihi boyunca Türkiye'nin demokratikleşmesi için çaba harcadığını, Türkiye'ye çok partili demokrasiyi getiren ve 12 Mart'a karşı duran partinin CHP olduğunu ifade ederken, partisinin 12 Eylül'e rağmen varlığını kabul ettiren bir parti olduğunu kaydetti. Baykal şöyle dedi 
     "CHP'nin lideri, yönetimi 12 Eylül rejiminin sürgününden çıkarak demokrasi mücadelesi vermiştir. Kimsenin CHP'ye 12 Eylül dersi vermeye hakkı yoktur, haddi de yoktur. 
     CHP 12 Eylül Anayasası'na hayır' oyu vermiş bir siyasi partidir. CHP, kimsenin kendisine demokrasi ve insan hakları çalımı atmasına izin vermeyecek bir partidir." 
     
     RİCA EDİYORUM LAİKLİKLE UĞRAŞMAYIN 

     Baykal, siyaseti bir gerginlik ve çekişme alanı haline dönüştürmek istemediklerini ve bu doğrultuda görev yapacaklarını kaydederken, iktidara yönelik bir kıskançlık duygusu içinde olmadıklarını söyledi. Konuşmasında AKP'ye seslenerek, "Açıktan ya da gizli laiklikle uğraşmayın, rica ediyoruz" diyen Baykal, "Türkiye artık bu defteri kapattı. 
     Bunun için acılar çekti. Ne olur buna döndürmeyin, buna döndürmek için kutsal değerleri kullanmayın ne olur" diye konuştu. Baykal, bunları kavga etmek için değil, Türkiye'nin barışı için, iktidarın başarısı için söylediklerini dile getirirken, bunu şimdi değil, seçim sonrası AKP'yi ziyaretinde Genel Başkan Tayyip Erdoğan'a da söylediğini anımsattı. Tuzak kurmadıklarını, uyarı yaptıklarını, bu uyarılarındaki haklılığın da geçtiğimiz bir hafta içinde kendini gösterdiğini ifade eden Baykal, "Seçim sonrası Türkiye'de ortaya çıkan iyimser hava bozuldu, büyü bozulmaya başladı. Kim bozdu bunu, CHP mi bozdu " diye sordu. 
     





</TEXT>
</DOC>
