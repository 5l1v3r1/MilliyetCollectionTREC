<DOC>
<DOCNO> 125009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo07.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, gole hasret... 
</HEADLINE>
<TEXT>

     Galatasaray'a, Arif'in son dakikada attığı golle sahasında 2-1 yenilen Gaziantepspor, eski günlerini arıyor. 
     Takımda, 13 hafta boyunca sürdürülen yenilmezlik serisi, Göztepe karşılaşmasıyla sona ererken, bu yenilgi sonrasında düşüş de başladı. 
     Teknik direktör Gigi Multescu, Gaziantepspor'da görülen düşüşte Preko, Halit ve Maxim gibi önemli oyuncuların uzun sakatlık döneminin büyük etkisi olduğunu söyledi. 
     Takımın önemli gol ayaklarından Mustafa Şahintürk'ü, disiplinsizliği nedeniyle kadro dışı bıraktığı için Galatasaray karşılaşmasında kadroya almadığını belirten Multescu, ''Kemal'in eksikliğini hissettik. Önemli oyuncularımızdan Murat da bekleneni veremedi. Son haftalarda forvetsiz oynuyoruz. Birkaç futbolcu lazım'' diye konuştu. 
     Galatasaray maçında attıkları golün iptal edilmesine bir anlam veremediğini anlatan Multescu, ''Elbette takım bu kararlardan olumsuz etkileniyor. Ofsayt gerekçesiyle iptal edilen golümüz temizdi, bize yazık oldu'' dedi. 
     





</TEXT>
</DOC>
