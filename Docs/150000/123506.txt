<DOC>
<DOCNO> 123506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sondun08.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin müzakere tarihi çabaları İngiliz basınında... 
</HEADLINE>
<TEXT>

     İngiltere'de yayımlanan The Guardian gazetesi, AK Parti lideri Recep Tayyip Erdoğan'ın müzakere tarihi alınabilmesi için Danimarka'ya yaptığı ziyareti, ''Erdoğan, Avrupa ile Müslüman dünyası arasındaki ilişkilerde büyük önem taşıyacak bu tarihi kararla ilgili son uyarılarda bulunuyor'' şeklinde yorumladı. 
     Türkiye'nin AB üyesi ülkelerin hükümetlerini müzakere tarihi verilmesi yönünde ikna etmeye yönelik ''son çabalarını'' gösterdiğini, bu amaçla Erdoğan'ın Kopenhag zirvesine 4 gün kala Danimarka'ya uçtuğunu belirten gazete, Erdoğan'ın üyelik müzakelerinin önümüzdeki yıl başlaması konusunda ısrar ettiğini anımsattıktan sonra, ''Ancak şu ana kadar telaffuz edilen en olumlu teklif, ne yazık ki bu tarihin ötesine gidiyor ve Ocak 2004'e denk geliyor'' ifadesini kullandı. 
     AB'den müzakere tarihinin alınabilmesi için Türkiye'nin Avrupa'da yaptığı büyük kampanyaya işadamlarının da katıldığını belirten gazete, ''Bütün olumsuz demeç ve açıklamalara rağmen, son birkaç hafta içinde iyimser bir sonucun çıkabilmesi yönünde daha önce hiç olmayan bir hava yaşanmaya başladı'' diye yazdı. 
     The Guardian, AB diplomatlarının olayı çözecek anahtar olarak Kıbrıs'ı gördüklerini belirtti ve KKTC Cumhurbaşkanı Rauf Denktaş'ın 12 Aralık'tan önce anlaşma sağlanması olasılığının çok zayıf olduğuna ilişkin açıklamalarını anımsattı. 
     The Times gazetesi ise Almanya'da muhalefet lideri Edmund Stoiber'in Türkiye'nin üyeliğinin AB'ye zarar vereceği yönündeki açıklamalarına yer verdi. Fransa ve Almanya'nın müzakere tarihi olarak 2005 Temmuz üzerinde anlaştıklarını anımsatan gazete, ''ancak AK Parti liderinin bu tarihi reddettiğini ve müzakerelerin, Türkiye'nin reformlarını tamamlamasından hemen sonra başlatılmasını istediğini'' kaydetti. 
     





</TEXT>
</DOC>
