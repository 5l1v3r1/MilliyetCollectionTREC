<DOC>
<DOCNO> 130254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/dunya/dun02.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zevk için dilencilik 
</HEADLINE>
<TEXT>

Sonradan görme "Yeni Ruslar", her şeyi satın alabildikleri sıkıcı hayatlarını para karşılığı polislik, muhabbet tellallığı, dilencilik, hırsızlık yaparak renklendiriyor... 
     CENK BAŞLAMIŞ Moskova 

     Rusya’da sonradan görme zenginler istedikleri her şeye diledikleri anda ulaşmanın sıradanlığından ve sıkıcılığından kurtulabilmek amacıyla para karşılığı polislik, dilencilik, muhabbet tellalığı ve hırsızlık gibi "hobi"ler edinmeye başladı. 
     Psikolog Sergey Kinyazev tarafından kurulan bir şirket, "Yeni Ruslar" olarak adlandırılan kolay yoldan zengin olmuş kişilerin hayatlarını "renklendirmek" amacıyla değişik senaryolar üretiyor. Moscow Times gazetesinin haberine göre, şirketle bağlantı kuran zenginler, para karşılığında kısa süreliğine de olsa sosyal statülerini değiştiriyor. Yeni Ruslar için en gözde senaryo, beş bin dolar karşılığında yapılan dilencilik. Bu senaryoda, sokakta yaşayan kimsesizler gibi eski ve yırtık giysiler giyen zenginler, tren istasyonuna götürülerek dilencilik yaptırılıyor. Zenginler, kimin daha fazla sadaka toplayacağı konusunda da birbirleriyle 500 dolar bahse giriyor. 
     Trafik polisi rolü oynamak isteyenler ise kıyafetlerini giydikten sonra 500’er metre arayla beklemeye başlıyor ve yoldan geçen araçları durduruyor. Kendisinden rüşvet isteneceğini sanan sürücü sıkıntılı anlar yaşarken, "polis" cebinden çıkardığı parayı ona uzatıyor. Bu oyun 500 metre ileride tekrarlanıyor ve sürücü her seferinde kendisine verilen parayı alarak mutlu bir şekilde eve gidiyor. 
     
     Fahişe bile oluyorlar 
     Kinyazev, zengin müşterilerinin Moskova’nın merkezindeki caddelerde geceleri muhabbet tellalı ya da fahişe rolü oynamayı sevdiğini, ancak bu senaryonun sadece müşterilerle sohbet etmekle sınırlı kaldığını söylüyor. Kinyazev, müşterilerinin hayatlarına olağandışılık katmaya çalışan zengin kişiler olduğunu belirterek, "Onlar bundan zevk alıyor. Ben de bir psikolog olarak onların üzerinde deneyler yapıyorum" diyor. 
     



 DÜNYA 













</TEXT>
</DOC>
