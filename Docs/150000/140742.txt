<DOC>
<DOCNO> 140742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun06.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "BM kararı olsun olmasın, ABD savaşa hazır" 
</HEADLINE>
<TEXT>

     ABD Dışişleri Bakanı Colin Powell, BM kararı olsun olmasın ABD'nin Irak'a savaş başlatmaya hazır olduğunu söyledi. 
     Rus ORT televizyonuna demeç veren Powell, ''Irak'ın silahsızlandırılması için barışçı yolların tükenmesi halinde, ABD, BM desteği olsun olmasın, Irak'ı güç kullanarak silahsızlandırmak için gönüllü ülkelerin katılımıyla oluşacak koalisyona önderlik edecek'' dedi. 
     Irak Devlet Başkanı Saddam Hüseyin'in şu ana kadar silahsızlanmak için ''stratejik bir karar'' almayı ve baskılara boyun eğmeyi reddettiğini belirten Powell, ''Bu gülünç küçük oyunlar artık sona erdi'' diye konuştu. 
     Yeni bir kararın BM Güvenlik Konseyi'nin oyuna sunulmasının kesin olmadığını belirten Powell, ''Bu konuyu gelecek hafta, aralarında Rusya'nınkinin de bulunduğu meslektaşlarımızla tartıştıktan sonra karara bağlayacağız'' dedi. 
     Powell, ''Sorun, Irak'ta çalışmalarını sürdürmeleri için denetçilere daha çok zaman vermekte değil. Mesele, Saddam Hüseyin'in silahsızlanmak için stratejik bir karar alıp almadığıdır. Bunu yaptığına inanmak için hiçbir haklı gerekçemiz bulunmuyor'' diye konuştu. 
     





</TEXT>
</DOC>
