<DOC>
<DOCNO> 134781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko06.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Et fiyatları Kurban Bayramı nedeniyle arttı... 
</HEADLINE>
<TEXT>

     Kurban Bayramı yaklaşırken et fiyatlarında artış, tüketimde ise düşüş olduğu bildirildi. 
     Gaziantep Kasaplar Odası Başkanı Yılmaz İsaoğlu, hayvan yetiştiricilerinin, koyunlarını kasaplık olarak vermektense kurbanlık olarak satarak daha fazla gelir elde etmeyi hedeflediklerini, bu nedenle fiyatlarda artış yaşandığını belirtti. 
     Koyunun kilogram fiyatının son 15 günde yüzde 10 oranında artarak 3 milyon 700 bin liraya ulaştığını kaydeden İsaoğlu, ''biz de bu artışı, et fiyatlarına yansıtmak zorunda kaldık'' dedi. 
     İsaoğlu, Gaziantep Et Hali'nde önceki haftaya kadar kilogramı 6 milyon 500 bin liradan satılan karkas koyunun, Kurban Bayramı'nın yaklaşmasıyla birlikte kilo fiyatının 7 milyon liraya kadar yükseldiğini kaydetti. 
     Kurban Bayramı öncesinde yaşadıkları diğer bir olumsuzluğun, et tüketimin azalması olduğunu anlatan İsaoğlu, şöyle konuştu 
     ''Vatandaş, yavaş yavaş et perhizine girdi. Bunda haklılar da... Birkaç gün sonra buzdolapları kurban etiyle dolacak. Sonuçta bizim et satışlarımız yüzde 60 oranında geriledi. Kurban Bayramı boyunca tatiliz. Önümüzdeki Mart ayının ikinci yarısına kadar et satmakta zorlanacağız. Saklanan kurban etleri tüketilmeden, işlerimiz açılmaz.'' İsaoğlu, Gaziantep'te kemiksiz koyun etinin kilosunun kasaplarda 9 ile 10 milyon lira arasında değişen fiyatlarla satıldığını sözlerine ekledi. 
     





</TEXT>
</DOC>
