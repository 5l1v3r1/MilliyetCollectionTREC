<DOC>
<DOCNO> 145975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko11.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocak ayında 2.9 milyar dolarlık ihracat yapıldı... 
</HEADLINE>
<TEXT>

     Türkiye, Ocak ayında 2 milyar 959.6 milyon dolarlık ihracat, 4 milyar 40 milyon dolarlık da ithalat yaptı. 
     Devlet İstatistik Enstitüsü'nün DİE Ocak ayı geçici dış ticaret verilerine göre, Ocak'ta, geçen yılın aynı ayına oranla ihracat yüzde 13.4, ithalat yüzde 19.4 arttı. 
     Ocak'ta, geçen yılın aynı ayına göre dış ticaret açığı yüzde 39.5 artarak 1 milyar 80.8 milyon dolara yükselirken, ihracatın ithalatı karşılama oranı yüzde 77.1'den yüzde 73.3'e düştü. 
     Türkiye'nin tüketim malları ithalatı, bu yılın Ocak ayında, geçen yılın aynı ayına göre yüzde 58.8 artarak 248.6 milyon dolardan 394.7 milyon dolara yükseldi. Ocak ayında, sermaye malları ihracatı ise yüzde 18.1 düştü. 
     Geçen yıl Ocak ayında, 2 milyar 608.9 milyon dolarlık ihracat, 3 milyar 383.7 milyon dolarlık ithalat yapılırken, 774.7 milyon dolarlık dış ticaret açığı verilmiş, ihracatın ithalatı karşılama oranı da yüzde 77.1 olmuştu. 
     Verilere göre, Ocak'ta 4 milyar 40.5 milyon dolarlık ithalatın 449.2 milyon dolarını sermaye malları, 3 milyar 183.4 milyon dolarını ara malları, 394.7 milyon dolarını da tüketim malları oluşturdu. Geçen yılın Ocak ayına göre, sermaye malları ithalatı yüzde 10.9, ara malları ithalatı yüzde 17.1 artarken, tüketim malları ithalatındaki artış yüzde 58.8 oldu. 
     Ocak ayındaki 2 milyar 959.6 milyon dolarlık ihracatın 154.6 milyon dolarını sermaye malları, 1 milyar 160.4 milyon dolarını ara malları, 1 milyar 640 milyon dolarını tüketim malları oluşturdu. Bu dönemde, tüketim malları ihracatı yüzde 29, ara malları ihracatı yüzde 1.1 artarken, sermaye malları ihracatı yüzde 18.1 geriledi. 
     Ekonomik faaliyetlere göre ithalata bakıldığında, Ocak'ta, tarım ve ormancılık ürünleri ithalatı yüzde 25.3 azalırken, balıkçılık ürünleri ithalatının yüzde 985 oranında artarak, 24 bin dolardan 259 bin dolara yükselmesi dikkat çekti. Aynı ay, balıkçılık ürünleri ihracatı da yüzde 71.7 artarak, 2 milyon 680 bin dolardan 4 milyon 602 bin dolara yükseldi. 
     Toplam ihracatın yüzde 0.2'sini oluşturan ara, sermaye ve tüketim malları dışındaki malların ihracatı da Ocak ayında yüzde 351.8 artarak, 1 milyon 20 bin dolardan 4 milyon 607 bin dolara çıktı. 
     
     HAM PETROL İTHALATI YÜZDE 53 ARTTI 

     Seçilmiş ürün gruplarına göre yapılan değerlendirmede, Ocak ayında hampetrol ithalatının yüzde 53 artarak, 291.6 milyon dolardan 446.2 milyon dolara yükseldiği belirlendi. Aynı ay, Türkiye'nin, ham petrolün de dahil olduğu mineral yakıtlar , mineral yaılar ithalatı, yüzde 10 artarak, 886.7 milyon dolara çıktı. 
     Ocak'ta, ithalat içinde önemli payı bulunan kazanlar, makinalar, mekanik cihazlar ithalatında yüzde 22, elektrikli makine ve cihazlar ithalatında yüzde 30.6, kara taşıtları ve bunların akması ithnalatında yüzde 133.4, demir ve çelik ithalatında yüzde 134, plastik ve mamülleri ithalatında yüzde 58.5 artış kaydedildi. 
     Yılın ilk ayında, ihracatta önemli yer tutan örme giyim ihracatı yüzde 42.4 artarak 332.8 milyon dolardan 473.8 milyon dolara, örülmemiş giyim eşyası ihracatı ise yüzde 33.4 artarak 246.5 milyon dolardan 328.8 milyon dolara çıktı. Kazanlar, makinalar ve mekanik cihazlar ihracatında yüzde 49.1 yenilen meyveler ihracatında yüzde 14 artış olurken, kara taşıtları ve bunların aksamı ihracatında yüzde 16.6 düşüş kaydedildi. 
     




</TEXT>
</DOC>
