<DOC>
<DOCNO> 114423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun32.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Taşkent'te ''Özgürlük Evi'' açtı 
</HEADLINE>
<TEXT>

     ABD, Özbekistan'da bazı kamu kuruluşlarının personelini eğitmek amacıyla başkent Taşkent'te "Özgürlük Evi" Freedom House açtı. 
     ABD Dışişleri Bakanlığı ve Amerikan Uluslararası Kalkınma Ajansı'nın USAID desteğiyle kurulan Özgürlük Evi'nin açılışında konuşan ABD'nin Taşkent Büyükelçisi John Herbest, Birleşmiş Milletlerin 28'inci Genel Kurulu'nda, Özbekistan hükümeti tarafından ülkeye davet edilen İnsan Hakları Komisyonu özel raportörünün önümüzdeki günlerde geleceğini açıkladı. 
     Özbekistan'da, geçen 10 yıl içinde, siyasi ya da dini gerekçelerle hapse atılanların sayısında azalma olduğunu belirten Büyükelçi, Taşkent'te açılan Özgürlük Evi'nin, Özbekistan'ın pazar ekonomisi, demokrasi ve insan haklarının sağlanması konusunda önemli rol oynayacağını ve Büyükelçiliğin bu kuruluşla sürekli ilişki halinde olacağını söyledi. 
     İngiltere'nin Taşkent Büyükelçisi Grey Marrey ise insan hakları konusunda Özbekistan'ı eleştirdi. 
     Özbekistan'ın eski Sovyetler Birliği'nden ağır bir miras devraldığına dikkati çeken Marrey, "Özbekistan'daki bir takım ilerlemelere rağmen, ülkede demokrasi yok, bu konuda Özbekistan'ın hareket ettiği de gözlenmiyor. Asıl siyasi partiler yasaklanmış, parlamento demokratik yolla seçilmiyor" dedi. 
     Özbekistan cezaevlerinde, siyasi ya da dini nedenlerle 7-8 bin civarında tutuklu ve hükümlünün bulunduğunu ileri süren İngiltere Büyükelçisi, "Bunların çoğu hakkındaki iddianameler düzmece, gerçek delillere dayanmıyor" diye konuştu. 
     Özbekistan'da sansürün resmen kaldırıldığını, ancak basın üzerindeki sıkı kontrolün halen devam ettiğini belirten Marrey, bir süre önce, bazı radikal kararlar sonucu ülke genelinde kapatılan pazar yerlerinin, yaklaşık 50 bin kişinin hayatını olumsuz etkilediğini de söyledi. 
     





</TEXT>
</DOC>
