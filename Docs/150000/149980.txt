<DOC>
<DOCNO> 149980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/soneko35.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Refik Baydur İş Kanunu Tasarısı, makul ölçülerle yasalaşmalıdır 
</HEADLINE>
<TEXT>

     Türkiye İşveren Sendikaları Konfederasyonu TİSK Yönetim Kurulu Başkanı Refik Baydur, İş Güvencesi Yasası'nın ertelenmesine ilişkin yasanın Meclis'e iade gerekçelerinin gerçekçi olmadığını savunarak, ''Cumhurbaşkanlığı'nın bu taraflı yaklaşımını tasvip etmemiz de mümkün değildir'' dedi. 
     Refik Baydur, TİSK Danışma Konseyi toplantısının açılışında yaptığı konuşmada, son aylardaki Türk Amerikan ilişkileri, Avrupa Birliği AB ile Kıbrıs Yaklaşımı, Kuzey Kıbrıs yönetiminin Türkiye'ye ve uzlaşma tekliflerine bakışı dolayısıyla Türkiye'nin zor günlerden geçmekte olduğunu söyledi. 
     Türkiye'yi yöneten siyasetçilerin 1950'lerden bu yana dış ilişkilerde değişik zamanlarda değişik olaylarda siyasi hatalar yaptıklarını, bu hataların Türkiye'ye ve Türk insanına yükünün çok ağır olduğunu dile getiren Baydur, iş kanunu ve istihdam üzerinde de durduğu konuşmasında şunları kaydetti 
     ''Ülkemizde sosyal politikalar dünyadaki gelişmelerin aksine bizde son günlerde daha da meşhur olan sosyal devlet kavramını pervasızca kullanılması sonucu ekonomimiz üzerinde yoğun bir baskı yaratmış ve acil tedbirlerin alınması gereğini ortaya çıkartmıştır. 
     Sosyal güvenlik politikaları, işsizlik ve istihdam konuları bu durumun temel örnekleridir. Popülist anlayışa ve uygulamaya en müsait olan da burasıdır. Emeklilik yaşının düşürülmesi, kıyak emeklilik, iş güvencesi yasasının apar topar çıkartılması somut örneklerdir. İşte sosyal güvenlik sistemimiz, emeklilik yaşının düşürülmesi, kıyak emeklilik uygulamaları, bunları hep sosyal devlet yaftasıyla bireylere verilen kıyak hediyelerdir. Ne oldu Sistem çöktü. Kısa vadede yapılan popülist düzenlemeler orta vadede sorun çukurları yarattı.'' Sosyal politikalara ilişkin yanlış gidişin AK Parti'nin ilk programında reel sektöre destek sözüyle noktalandığını belirten Baydur, 58 ve 59'uncu hükümetlerin temsilcilerinin açık ve çağdaş yaklaşımlarıyla haklı gerekçelerine destek verdiklerini söyledi. 
     İş Güvencesi Yasası'nın ertelenmesine ilişkin yasanın Cumhurbaşkanı Ahmet Necdet Sezer tarafından Meclis'e iade edildiğini anımsatan Baydur, ''İade gerekçeleri bize göre gerçekçi değildir. Teknik ve bilimsel değerlendirmeye müsait değildir. Sadece genel yaklaşımlar içermektedir. Bu haliyle gerekçe belgesindekiler geçersizdir. Cumhurbaşkanlığı'nın bu taraflı yaklaşımını tasvip etmemiz de mümkün değildir'' diye konuştu. 
     Hükümetten taleplerinin yeni bir yatırım ve istihdam hamlesinin en kısa sürede hayata geçirilmesi olduğunu anlatan Baydur, bu yönde her türlü altlapının mevcut olduğunu, sadece bürokratik engellerin kaldırılması gerektiğini söyledi. Baydur, sözlerini şöyle tamamladı 
     ''Beklentimiz İş Kanunu Tasarısı'nın makul ölçülerle bir an önce yasalaşmasıdır. Sadece işi olanları değil, iş arayanları da gözeten kuralların hayata geçmesidir. Özetle iş güvencesi kadar işin de güvencesinin sağlanmasıdır.'' 
     





</TEXT>
</DOC>
