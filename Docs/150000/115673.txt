<DOC>
<DOCNO> 115673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur30.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Kopenhag'da tarih verilmesini istedi 
</HEADLINE>
<TEXT>

     Cumhurbaşkanı Ahmet Necdet Sezer, Avrupa Birliği'ne adaylığının geleceğinin belirginlik kazanmadığı tek ülkenin Türkiye olduğunu hatırlatarak, Aralık ayındaki Kopenhag zirvesinde 2003 yılında müzakerelerin başlaması yolunda Türkiye'ye tarih verilmesini istedi. 
     Sezer, AB'nin aday ülkelerle yaptığı toplantının ardından, AB dönem başkanı Danimarka Başbakanı Anders Fogh Rasmussen ile ikili görüşme yaptı. 
     Sezer daha sonra, konferans merkezinde yerli ve yabancı basın mensuplarının katıldığı basın toplantısı düzenledi. 
     Sezer, AB yetkilileri ile yaptığı görüşmelerde, Türkiye'de gerçekleştirilen reformlara rağmen üyelik müzakerelerinin başlaması konusunda somut bir ifadeye yer verilmemesinden doğan üzüntüsünü dile getirdiğini söyledi. 
     Cumhurbaşkanı, görüşmelerde Türk ulusunun AB konusundaki umut ve beklentilerini en üst düzeyde dile getirdiğini belirtti. 
     Sezer, Türkiye'nin AB'ye tam üyeliğinin Avrupa'nın da yararına olduğuna işaret ederek, Kopenhag zirvesinde Türkiye ve AB arasındaki ilişkilerde belirsizliği ortadan kaldırılacak bir karar alınmasını beklediklerini söyledi. 
     Sezer, Türkiye'ye Kopenhag zirvesinde müzakere takvimi verilmesi konusunda önümüzdeki günlerde AB liderleriyle temasları olabileceğini söyledi. 
     
     TEMASLARI SÜRECEK 

     Sezer, seçim sonrası hükümet kurma çalışmaları sırasında yönetimde bir boşluk olması halinde, AB ile kimin temaslarda bulunacağına ilişkin soru üzerine, bu durumda AB ülkeleri liderleriyle görüşme olanağını arayacağını ifade etti. 
     Sezer, bugün yaptığı görüşmelerde AB yetkililerinin kendisine, Türkiye'deki reformları memnuniyetle karşıladıklarını ve Kopenhag zirvesine kadar alınacak ek önlemlerin AB'nin Türkiye ile ilgili kararında gözönüne alınacağını söylediklerini bildirdi. 
     Sezer, Türkiye'de gerek anayasal, gerel yasal düzeyde gerçekleştirilen reformlara dikkati çekti ve bu reformlarla ilgili yönetmelik düzenlemelerinin de tamamlanmak üzere olduğunu söyledi. 
     Sezer, Rasmussen ile yaptığı görüşmede Türkiye'nin dönem başkanı Danimarka'dan beklentilerini dile getirdiğini kaydederek, Türkiye ve AB ilişkilerinde belirsizliğin ortadan kaldırılması için Türkiye ile 2003 yılında müzakerelerin başlaması gerektiğinin altını çizdiğini belirtti. 
     Sezer, Türkiye'nin üyeliğinin, küresel güç olma iddiasındaki AB'ye güç katacağına işaret etti ve bu birlikteliğin hem AB hem de Türkiye'nin ortak yararına olduğunu kaydetti. 
     Sezer, yabancı bir gazetecinin sorusu üzerine de son olarak Adalet Bakanlığı'nın F tipi cezaevleriyle ilgili olarak yeni yönetmelik hazırladığını belirtti ve F tipi cezaevinin Avrupa standartlarında bir cezaevi olduğunu söyledi. 
     Sezer, TBMM'de Türkiye'de farklı etnik kökendeki kişilerin radyo, televizyon ve ana dilde eğitim almaları konusunda gerçekleştirilen reformlara da dikkati çekti. 
     Avrupa Güvenlik ve Savunma Politikası konusunda Türkiye'ye yeni bir öneri sunulmadığını belirten Sezer, Ankara anlaşmasıyla Türkiye'nin bu konuda olumlu ve yapıcı bir adım attığını söyledi. 
     Türkiye'nin AB'nin savunma konusundaki girişimlerine destek verdiğini kaydeden Cumhurbaşkanı Sezer, bu konuda herkesi memnun eden bir çözüme ulaşılmasını arzu ettiklerini ifade etti. 
     Kıbrıs konusuna ilişkin soru üzerine de Sezer, Kıbrıs'ta yeni bir ortaklığı temel alan ve KKTC'nin güvenlik kaygılarını giderecek, soruna kalıcı ve adil bir çözüm bulacak çabaları desteklediklerini bildirdi. 
     





</TEXT>
</DOC>
