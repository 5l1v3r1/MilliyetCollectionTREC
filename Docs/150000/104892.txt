<DOC>
<DOCNO> 104892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/ekonomi/eko03.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu görüşme sonuçsuz kaldı 
</HEADLINE>
<TEXT>
İyileştirme yerine enflasyon farkı 
Hükümet maaş iyileştirmesi yerine aralıktaki 35 milyon liralık enflasyon farkının üç ay öne çekilmesini önerince, memur sendikaları masayı terk etti 
     ANKARA Milliyet 

     Hükümet ile memur sendikaları arasında yürütülen toplu görüşmeler son gününde kesildi. Hükümet, iyileştirme yerine aralık ayında verilecek 35 milyon liralık enflasyon farkının eylül ayından itibaren verilmesini önerince sendikalar görüşmeyi terk etti. 
     11 sendika adına görüşmelere katılan Kamu - Sen ve KESK yetkilileri devlet bakanları Mehmet Keçeciler, Masum Türker ve Maliye Bakanı Sümer Oral ile bir araya geldi. Toplantının ardından toplu sözleşme masasına geçen memurlar görüşmeyi bir saat sonra terk ettiler. 
     
     Bordro yakacaklar 
     Çıkışta bir açıklama yapan KESK Başkanı Sami Evren, hükümetin komik rakamlarla masaya oturduğunu, kendilerinin iyi niyetine rağmen sonuç alamadıklarını söyledi. Evren, hükümetin bu tavrını protesto etmek için tüm kamu çalışanlarını bordro yakma eylemine davet ederek, pazartesi gününden itibaren tüm memurların isteksiz çalışacaklarını vurguladı. Kamu - Sen Başkanı Bircan Akyıldız da hükümetin eylül ayı iyileştirmesi yerine kendilerine aralık ayında verilecek 35 milyon liralık enflasyon farkını üç ay öne çekmeyi teklif ettiğini dile getirdi. Akyıldız, hükümetle sandıkta hesaplayacaklarını da sözlerine ekledi. 
     Edinilen bilgilere göre görüşmelerde sendikacılar, hükümet yetkililerine önceki gün Bakanlar Kurulu’nda önerilen 100 milyonluk iyileştirmeyi verip vermeyeceklerini sordu. Hükümet yetkilileri ise Bakanlar Kurulu’nda böyle bir konuşmanın geçmediğini söyledi. 
     
     Şimdi ne olacak 
     Yasa uyarınca, bir anlaşma sağlanamaz ise uzlaşmazlık tutanağı tutulacak. Tutanağın ardından üç gün içinde taraflardan birinin, beş kişiden oluşan Uzlaştırma Kurulu’na başvurması halinde, kurul uyuşmazlık konularını inceleyerek beş günde karara bağlayacak ve bu konuda bir metin hazırlayarak Bakanlar Kurulu’na sunacak. 
     Bakanlar Kurulu, metin üzerindeki değerlendirmeden sonra, memur maaşlarına 2003’te yapılacak zamda son kararını verecek. 
     



 EKONOMİ 






















</TEXT>
</DOC>
