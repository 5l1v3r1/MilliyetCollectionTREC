<DOC>
<DOCNO> 120185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko06.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilişim sektörü, yaralarını sarmaya başladı... 
</HEADLINE>
<TEXT>

     Bilişim sektörü, geçen yıl yaklaşık yüzde 31 küçülme yaşadıktan sonra, bu yıl yaralarını sarmaya başladı. 
     İlk 9 aylık verilere göre 7.1 milyar dolarlık büyüklüğe ulaşan sektör, bu yılı yüzde 12'lik büyüme ile kapatacak. 
     İnterpro Pazar Araştırma Merkezi'nin verilerine göre, bilişim sektörünün 2002 yılı sonunda toplam büyüklüğü 10 milyar 170 milyon doları bulacak. 
     Sektör, bu rakamla 1999 yılındaki büyüklüğüne yaklaşmış olacak. 1999 yılında sektörün toplam geliri 10 milyar 444 milyon dolardı. 
     Bu yıl bilgi teknolojileri alanı yüzde 7.9'luk bir gelişme sergilerken, iletişim teknolojilerindeki büyüme oranı yüzde 13,2 olarak gerçekleşecek. 
     Bilişim teknolojileri donanımında 2002 yılının ilk 9 ayında, 716 milyon dolar gelir elde edildi. Yazılım pazarında 231 milyon dolar, tüketim malzemeleri pazarında da 88 milyon dolarlık gelire ulaşıldı. 
     Yıl sonunda donanım pazarının büyüklüğünün 1 milyar 193 milyon 900 bin dolara, yazılım pazarının 354 milyon 500 bin dolara, tüketim malzemeleri pazarının da 117 milyon 300 bin dolara ulaşması bekleniyor. 
     Araştırmaya göre, bu yıl küçülme yaşayan tek pazar hizmet pazarı oldu. Geçen yıl bilişim sektöründe en az daralma yüzde 1.4 ile hizmet pazarında gerçekleşirken, bu yıl yüzde 8.2 oranında küçülme bekleniyor. Hizmet pazarının ilk 9 aydaki büyüklüğü ise 4 milyon dolar olarak gerçekleşti. 
     
     İLETİŞİM TEKNOLOJİLERİ PAZARI 
     İletişim teknolojileri sektörünün ilk 9 aylık büyüklüğü de 5 milyar 573 milyon dolara ulaştı. Bu rakamın yıl sonunda 7 milyar 750 milyon dolara çıkması bekleniyor. 
     İletişim teknolojileri pazarı altındaki telekom donanımı pazarı ilk 9 ayda 983 milyon dolarlık, taşıyıcı hizmetler pazarı da 4.6 milyar dolarlık bir büyüklüğe ulaştı. 
     Araştırmada, ilk 9 ayda toplam 7.1 milyar dolar olan bilişim sektörünün 2002 yılı sonunda 10.1 milyar dolarlık büyüklüğü yakalayacağı tahminine yer verildi. 
     





</TEXT>
</DOC>
