<DOC>
<DOCNO> 115295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur01.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların aradığı Kore Gazisi Türk bulundu... 
</HEADLINE>
<TEXT>

     Kore Savaşı'nda birlikte esir düştüğü Türk askeri Hakim Gültekin'i yıllardır arayan Amerikalı gazi, silah arkadaşıyla yıllar sonra Ankara'da buluşacak. 
     Gültekin'i Muş'un bir köyünde bulan Türkiye Muharip Gaziler Derneği, ''eski dostları'' 29 Ekim Cumhuriyet Bayramı'nda biraraya getirecek. 
     Amerika'nın Kore ve Vietnam'da katıldığı savaşlarda yaralanan 24 gazi, Türkiye'yi tanımak ve eski silah arkadaşlarıyla hasret gidermek için 28 Ekim-8 Kasım tarihleri arasında Türkiye'yi ziyaret edecek. 
     Kore'deki esaretin ardından bir daha haber alamadığı silah arkadaşı Gültekin'i Türkiye'de bulmayı uman Amerikalı gaziye sürpriz yapmaya hazırlanan Türkiye Muharip Gaziler Derneği de uzun araştırmanın ardından, Muş'un bir köyünde yaşayan 74 yaşındaki Kore Gazisi Hakim Gültekin'i buldu. 
     Dernek Başkanı emekli Albay Gültekin Alpugan, Kore Gazisi Gültekin'i Ankara'ya getirmeleri için Muş'a bir ekip gönderirken, Gültekin, 27 Ekim Pazar günü Ankara'ya getirilerek, 29 Ekim Cumhuriyet Bayramı sabahında da ''Amerikalı silah arkadaşlarıyla'' buluşacak. 
     Hem Türkiye'yi tanımak hem de Kore gazileriyle tanışmak üzere bir tur düzenleyen Amerikalı gazilerin bir kısmı beraberlerinde eşlerini de getirecek. 
     Kore gazileriyle beraber 29 Ekim Salı günü Atatürk Kültür Merkezi'ndeki Cumhuriyet Bayramı resmi geçidini izleyecek olan Amerikalılar, aynı gün ''Kore'de Savaşanlar Anıtı''na çelenk koyacak ve Anıtkabir'i ziyaret ederek, Atatürk'ün manevi huzuruna çıkacaklar. 
     Kara Harp Okulu'nu gezecek olan gaziler, İstanbul'daki Deniz Harp Okulu'nu da ziyaret edecekler. 
     Dernek yetkililerinin eşlik edeceği Amerikalı gaziler, Kapadokya'yı, Efes'i, Gelibolu'yu ve Konya'daki Mevlana Müzesi'ni de görecekler. 
     
     741 ŞEHİT VERİLDİ 
     Yaklaşık 4 milyon insanı etkileyen ve 1950-19 yılları arasında gerçekleşen Kore Savaşı'na dönüşümlü olarak yaklaşık 14 bin 936 asker gönderen Türkiye'nin, burada 741 asker şehit düşmüş, 2068 asker de yaralanmıştı. 
     Kore Savaşı'nda Kumyangjang-ni'de üç gün süren çarpışmada Türk askerleri büyük bir zafer kazanmış, Amerikan ve İngiliz askerlerinin düzenli şekilde geri çekilmesini ve karşı tarafın ağır kayıplar vermesini sağlayarak, savaşın kazanılmasında önemli rol oynamıştı. 
     





</TEXT>
</DOC>
