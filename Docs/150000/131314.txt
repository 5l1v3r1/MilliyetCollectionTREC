<DOC>
<DOCNO> 131314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur11.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakana günlük 20 milyon lira harcırah... 
</HEADLINE>
<TEXT>

     Bakanlar Kurulu, kamu görevlilerine yurt içi görevlerde verilen gündeliklerin miktarını 2003 yılı için yüzde 25 dolayında artırarak makam ve kadrolara göre 10-20 milyon lira arasında değişen tutarlarda yeniden belirledi. 
     Çeşitli yasalar uyarınca her yıl bütçe yasası ile belirlenerek bütçenin ekinde yayımlanması gereken parasal sınırlar, 2003 bütçesinin seçim nedeniyle normal takvimine uygun biçimde çıkarılamadığı için Bakanlar Kurulu'nca belirlendi. Bakanlar Kurulu'nun söz konusu parasal tutar ve sınırlara ilişkin kararı, Resmi Gazete'de yayımlandı. 
     
     BAŞBAKANA GÜNLÜK 20 MİLYON 
     Kamu görevlilerine Harcırah Kanunu uyarınca TBMM Başkanı ve Başbakana verilen gündelikler 4 milyon lira artırılarak 20 milyon liraya yükseltildi. Bakanlar, milletvekilleri, Anayasa Mahkemesi, Yargıtay, Danıştay, Uyuşmazlık Mahkemesi, Sayıştay, Diyanet İşleri ve YÖK Başkanları, kuvvet komutanları, orgeneral ve oramiraller, Başbakanlık Müsteşarı, Cumhuriyet ve Danıştay Başsavcıları ve TBMM Genel Sekreterine ödenen tutar da 15 milyon liradan 19 milyona çıkarıldı. 
     Memur ve hizmetlilere ödenen gündelikler ise derece ve kademesine göre yüzde 22-30 arasında artırlarak 10 milyon lira ile 16 milyon lira arasında yeniden belirlendi. 
     Arazi üzerinde çalışanlara verilecek gündelik tazminatlar 1 milyon 800 bin lira ile 2 milyon lira arasında yeniden tespit edildi. 
     Devlet memurlarının fazla çalışma saat ücretleri de yüzde 20 dolayındaki artırımla 550 bin lira ile 2 milyon 250 bin lira arasında yeniden belirlendi. 
     Konferans ücretleri 5 milyon liradan 6 milyona, Türk Kodeks Komisyonu toplantı ödeneği 20 milyondan 24 milyona, edebi kurul toplantı ödeneği 35 milyondan 42 milyona çıkarıldi. 
     Milli Eğitim Bakanlığı'nca idare edilen okul pansiyonları ile Sağlık Bakanlığı'na bağlı sağlık okulları öğrencilerinden alınan pansiyon ücretleri de yüzde 25 artırlarak okul türüne göre 0-630 milyon lira arasında yeniden belirlendi. 
     Bu arada Muhasebe-i Umumiye Kanunu ile Sayıştay, Devlet İhale Kanunu ve çeşitli yasa ve yönetmelikler uyarınca kamu kurum ve kuruluşlarının parasal işlemlerine ilişkin limitler de yeniden belirlendi. 
     





</TEXT>
</DOC>
