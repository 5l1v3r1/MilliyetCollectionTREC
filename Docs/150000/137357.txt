<DOC>
<DOCNO> 137357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur06.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
En kaliteli saçlar Türk ve Rus kadınlarında... 
</HEADLINE>
<TEXT>

     Dünyanın en kaliteli saç yapısına sahip olan Türk ve Rus kadınların saçları, başta İsrail, Almanya ve Fransa olmak üzere birçok ülkede büyük ilgi görüyor. 
     Takma saç üreticisi Kemal İnci, ''DNA yapısı nedeniyle dünyanın en kaliteli kadın saçına Türkler ve Ruslar sahip. Bu ülkelerdeki saçlar, dünya takma saç piyasasında aranıyor'' dedi. 
     36 yıldır sektöre hizmet verdiğini anlatan İnci, Hindistan'dan ithal edilen sentetik saçların ise ısıya dayanıklı olmaması ve doğal görünüm vermemesi nedeniyle tercih edilmediğini, bu saçların sadece ''zenci örgüsü'' modeliyle değerlendirildiğini söyledi. 
     Kemal İnci, Türkiye'nin tüm köylerini dolaşan ''saç tüccarları''nın, 15-25 santim arasındaki saçları 50 milyon liraya, 25-35 santim arasındaki saçlarıysa 150 milyon liraya aldıklarını belirtti. Kentli kadınlara göre, kırsal kesimdeki kadınların saçlarının boyasız, yıpranmamış ve daha uzun olması nedeniyle tercih edildiğini belirten İnci, bu saçlarla hazırlanan takma saçlara ise kemoterapi görenler başta olmak üzere çalışan kadınlar ve saç dökülmesi şikayetleri bulunanların rağbet ettiğini belirtti. Eğitimsiz kuaförler ile evlerdeki röfle ve boya uygulamaları yüzünden birçok kadının saçlarını kaybettiğine işaret eden İnci, takma saç ile sorunlarını giderdiklerini kaydetti. 
     Eskiden el işçiliğiyle yapılan takma saçların, bugün makinalarla daha kolay işlenebildiğini kaydeden İnci, tam peruk, postiş, spesiyal, çıt çıtlı gibi çeşitlerde üretim yapıldığını, kadın ya da erkeğin ihtiyacına göre kullandığını bildirdi. 
     Takma saç fiyatlarının, kullanılan saçın niteliğine, uzunluğuna ve işlenme türüne göre değişebildiğini belirten İnci, uzun ve tam bir peruğun 350-400 milyon lira, kısa peruğun ise 200 milyon liraya satıldığını belirtti. 
     Takma saçta en fazla sarı tonların tercih edildiğini, ancak modaya göre kızıl ya da siyaha da ilgi olduğunu anlatan İnci, bu sektörün en parlak dönemini yaşadığını söyledi. 
     





</TEXT>
</DOC>
