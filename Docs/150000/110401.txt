<DOC>
<DOCNO> 110401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur11.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-KKTC Ortaklık Konseyi toplandı... 
</HEADLINE>
<TEXT>

     Türkiye-KKTC Ortaklık Konseyi 5. toplantısı, Devlet Konukevi'nde başladı. 
     Toplantıda Türk heyetine başkanlık eden Devlet Bakanı Tayyibe Gülek, Ortaklık Konseyi'nin iki ülke arasındaki mevcut işbirliğinin ileri götürülmesi için bir fırsat olduğunu belirterek, ''Ortaklık Konseyi, bizlere milli davamız olan Kıbrıs meselesini, uluslararası camia önünde tezlerimizi ve yaklaşımlarımızı bir kez daha kararlılıkla vurgulama imkanı verecektir'' dedi. 
     Türkiye'nin her alanda, KKTC'yi desteklemeye ve davasını savunurken KKTC'nin yanında olmaya devam edeceğini ifade eden Gülek, Türk tarafı olarak bugüne kadar Kıbrıs meselesini azimle ve inançla belli bir noktaya getirdiklerini söyledi. Gülek, ''Muhataplarımıza 1974 öncesine dönüşün mümkün olmayacağını ve buna müsaade edilmeyeceğini ısrarla vurgulamaktayız'' diye konuştu. 
     Gülek, Türkiye'nin KKTC'nin ekonomik gelişmesinin hızlanmasına ve refahının artmasına yönelik mevcut işbirliği ortamını sürdürmeye de kararlı olduğunu belirterek, Türkiye'nin mali ve ekonomik katkılarıyla KKTC'deki son yasal düzenlemelerin Kıbrıs ekonomisini daha sağlıklı hale getireceğine inandığını bildirdi. 
     Türkiye ile KKTC arasında turizm, su, enerji, ulaşım ve liman alanları gibi altyapı projelerinde önemli gelişmeler kaydettiklerine işaret eden Gülek, özellikle boru ile su taşıma ve enerji projelerine Türkiye'nin özel önem verdiğini söyledi. 
     Gülek, 5. Ortaklık Konseyi toplantısında KKTC'deki sürdürülebilir ekonomik büyümeyi sağlamak için alınacak ek tedbirlerin görüşüleceğini de ifade ederek, turizm, yatırım, ihracatın desteklenmesi, işsizliğin azaltılması gibi destek bekleyen kesimlere yönelik alınabilecek tedbirleri görüşeceklerini kaydetti. Temel amaçlarının ortak ekonomik komitenin geliştirdiği proje ve önerileri değerlendirip karara bağlamak olduğunu söyleyen Gülek, Türkiye ile KKTC arasında daha önce denizcilik ve hava kurtarma konularında birer anlaşma imzalandığını anımsattı. 
     
     İKİ ANLAŞMA İMZALANDI 

     Türkiye ile KKTC arasında Karma Parlamento Komisyonu kurulması ile adalet ve içişleri alanlarında işbirliğini öngören iki anlaşma imzalandı. 
     Anlaşmalara Türkiye adına imza atan Başbakan Yardımcısı ve Dışişleri Bakanı Şükrü Sina Gürel, bu iki yeni düzenlemenin daha önce başlatılan ve kararlılıkla sürdürülen KKTC ile Türkiye arasındaki yakın işbirliği ve bütünleşme çabalarının derinleşmesine yönelik iki adım olduğunu söyledi. 
     KKTC ile Türkiye'nin gelecekleri arasında bir fark görmediğini söyleyen Gürel, ''KKTC ile birlikte yol alacağımıza olan inancımızı tekrar vurgulamak istiyoruz'' diye konuştu. 
     Anlaşmalara KKTC adına imza atan Dışişleri ve Savunma Bakanı Tahsin Ertuğruloğlu da anavatan ila yavru vatan arasındaki bütünleşmeye yeni boyutlar kazandıran bu anlaşmaları imzalamaktan gurur duyduğunu belirterek, anlaşmaların Türk milletine hayırlı olmasını diledi. 
     
     KKTC BAŞBAKAN YARDIMCISI COŞAR 

     Ortaklık Konseyi Eş Başkanı, KKTC Başbakan Yardımcısı ve Devlet Bakanı Salih Coşar da, Türkiye ile KKTC'nin geleneksel ve onurlu kader birliği içinde olduklarını belirterek, ''Her koşul altında ve her boyutta tek güvence kaynağımız ve dayanağımız Türkiye olmuştur'' dedi. 
     Coşar, KKTC ekonomisinde umut verici aşamalar kaydedildiğine işaret ederek, Türkiye'nin KKTC vatandaşlarına Türk vatandaşları ile aynı hakları tanıma kararının, KKTC'de sevinçle karşılandığını söyledi. 
     ''1974 sonrası KKTC ile Türkiye arasında kültürel ve sosyal bütünleşme tamamlandı, şimdi sıra ekonomik bütünleşmede'' diyen Coşar, bu çerçevede başlatılan istikrar programlarının KKTC ekonomisini daha rasyonel bir sistem içine aldığını, ancak KKTC'nin daha çok desteğe ihtiyacı olduğunu belirtti. Coşar, bu desteği alacağımız tek yer Türkiye'dir'' diye konuştu. 
     Türk işadamlarını KKTC'ye beklediklerini de söyleyen Coşar, geleceklerine daha büyük umutla bakmak istediklerini söyledi. 
     KKTC Cumhurbaşkanı Rauf Denktaş ile Kıbrıs Rum yönetimi lideri Glafkos Klerides arasındaki görüşmelerin, KKTC'nin inisiyatifiyle devam ettiğini kaydeden Coşar, konuşmasını şöyle sürdürdü 
     ''50 yıllık mücadelemizin eseri olan KKTC'den fedakarlık yapmaya niyetimiz yok. Egemenlik esasına dayalı, iki devlete bağlı ortak bir hükümet kurulmasına olumlu bakmaktayız ve bir anlaşma olduğu takdirde AB üyeliğine de olumlu bakmaktayız.'' Toplantıya, Türkiye'den Başbakan Yardımcısı ve Dışişleri Bakanı Şükrü Sina Gürel, Devlet Bakanı Tunca Toskay, Maliye Bakanı Sümer Oral, Enerji ve Tabii Kaynaklar Bakanı Zeki Çakan, KKTC'den Maliye Bakanı Mehmet Bayram, Dışişleri ve Savunma Bakanı Tahsin Ertuğruloğlu, İçişleri, Köyişleri ve İskan Bakanı Mehmet Albayrak, Çalışma, Sosyal Güvenlik, Gençlik ve Spor Bakanı Ahmet Kaşif ile her iki taraftan üst düzey bürokratlar katılıyor. 
     





</TEXT>
</DOC>
