<DOC>
<DOCNO> 117243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur34.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP, DEHAP oylarının geçersiz sayılması için başvurdu 
</HEADLINE>
<TEXT>

     DYP, DEHAP'ın oylarının geçersiz sayılması istemiyle Yüksek Seçim Kurulu'na YSK başvurdu. 
     DYP'nin başvurusunda, DEHAP'ın yasanın öngördüğü teşkilatlanma şartını taşımadığı ileri sürülerek, DEHAP'ın oylarının geçersiz sayılması istendi. 
     Başvuru, YSK tarafından görüşülerek, karara bağlanacak. 
     YSK, seçimlerden önce de Yargıtay Cumhuriyet Başsavcısı Sabih Kanadoğlu'nun DEHAP'ın yasanın öngördüğü örgütlenme şartını yerine getirip getirmediğinin değerlendirilmesini istemişti. 
     YSK, bu istemi reddetmiş ve DEHAP seçime girmişti. 
     DYP, DEHAP'ın oylarının geçersiz sayılması istemiyle Yüksek Seçim Kurulu'na YSK başvurusunda, ilgili partinin aldığı oyların geçerli oy hesabında dikkate alınmaması istendi. 
     Başvuruda, DEHAP'ın seçime katılma yeterliliğinin bulunmamasının tespiti durumunda, Türkiye düzeyindeki geçerli geriye kalan oylara göre DYP'nin aldığı oyların sayı ve oranının yeniden belirlenmesi gerektiğine dikkat çekildi. 
     Başvuruda, şöyle denildi 
     ''DEHAP'ın, seçime girme koşullarını taşımaması sebebiyle geçersiz olacak oylarının sayısı bir milyon 955 bin 992 olup seçimin sonucunu etkileyebilecek miktardadır. Bu takdirde geçerli oyların sayısı 29 milyon 460 bin 592 olup, buna göre, DYP'nin almış olduğu 3 milyon 1 bin 43 adet oy yüzde 10.18'e tekabül etmektedir. Bu sebeple DEHAP'ın almış olduğu oyların yüzde 10'luk ülke barajının hesabında dikkate alınmaması gerekmektedir.'' 
     





</TEXT>
</DOC>
