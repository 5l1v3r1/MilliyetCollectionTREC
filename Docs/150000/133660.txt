<DOC>
<DOCNO> 133660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko35.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, Dünya Bankası kredileri için yoğun çalışacak... 
</HEADLINE>
<TEXT>

     Hükümet, Dünya Bankası'ndan alınacak krediler çerçevesinde yapılacak reformlar için bu hafta yoğun bir çalışma yapacak. 
     Edinilen bilgiye göre toplantılarda, Vakıfbank, Telekom ve enerji sektöründeki özelleştirmeler ile sosyal güvenlik kuruluşları ve kamu bankalarının ele alınması bekleniyor. 
     Devlet Bakanı Ali Babacan'ın, 3 gün boyunca, ilgili bakanlarla yapacağı görüşmelerde, Dünya Bankası destekli 1 milyar 350 milyon dolar tutarındaki 2. Program Amaçlı Kamu ve Mali Sektör Uyum Kredisi PFPSAL II ile 760 milyon dolarlık Ekonomik Reform Kredisi'nin ERL 375 milyon dolarlık ikinci kısmı kapsamında çeşitli bakanlıklara ait kuruluş ve konular ele alınacak. 
     Devlet Bakanı Babacan, yarın, ERL kapsamında Çalışma ve Sosyal Güvenlik Bakanı Murat Başesgioğlu ile görüşecek. Görüşmeye, Hazine, DPT, SSK, Bağ-Kur ve Emekli Sandığı yetkililerinin de katılmaları bekleniyor. 
     Babacan, aynı gün PFPSAL ve ERL kredileri ile ilgili olarak Enerji ve Tabii Kaynaklar Bakanı Hilmi Güler ile biraraya gelecek. Enerji sektörü ve sektördeki özelleştirme çalışmalarının ele alınacağı toplantıya, Hazine, Enerji Piyasası Düzenleme Kurulu EPDK ve DPT yetkilileri de katılacak. 
     Babacan, Perşembe günü, PFPSAL kapsamında Maliye Bakanı Kemal Unakıtan ile maliye ve denetim politikaları ile sosyal güvenlik ile ilgili konuları ele alacak. Bu toplantıda da Hazine, DPT ve Sayıştay yetkilileri yer alacak. 
     Devlet Bakanı Babacan aynı gün, Hazine, DPT, Bankacılık Düzenleme ve Denetleme Kurumu BDDK ve Kamu Bankaları Ortak Yönetim Kurulu yetkilileriyle, PFPSAL ile ilgili görüşmelerde bulunmak üzere biraraya gelecek. Babacan, Ulaştırma Bakanı Binali Yıldırım ile de ERL kapsamında Telekom'un özelleştirmesini ele alacak. 
     Devlet Bakanı ve Başbakan Yardımcısı M. Ali Şahin ile PFPSAL kapsamında, Kamu İstihdam Reformu, Vakıfbank'ın özelleştirilmesi ve kamusal denetime ilişkin koşulları Cuma günü ele alacak olan Bakan Babacan'ın, aynı gün, Devlet Bakanı ve Başbakan Yardımcısı Abdüllatif Şener ile bir değerlendirme yapması bekleniyor. 
     





</TEXT>
</DOC>
