<DOC>
<DOCNO> 117010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur22.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu "Sonuçlar yorumlanamayacak kadar açık" 
</HEADLINE>
<TEXT>

     AK Parti'den Isparta Milletvekili seçilen Erkan Mumcu, ''Sandık sonuçları yorumlanmayacak kadar açıktır. Millet mesajını vermiştir'' dedi. 
     Mumcu, AK Parti Genel Merkezi'ne gelişinde gazetecilerin sorularını yanıtladı. 
     Seçim sonuçlarının, sürpriz olmadığını ve Türkiye'nin böyle bir sonuca hazır olduğunu söyleyen Mumcu, ''Bu sonuç Türkiye için hayırlı olacaktır'' dedi. Bundan sonraki süreçte seçim sonuçlarının değerlendirilmesinin bir kenara bırakılarak, Türkiye'nin sorunlarının nasıl çözüleceği üzerinde yoğunlaşılmasını isteyen Mumcu, AK Parti'nin hiçbir partide olmadığı kadarıyla güçlü kadrolara ve iktidara, hükümet olmaya hazır olduğunu kaydetti. 
     Mumcu, ''eski partisi ANAP'ın aldığı oyları değerlendirmesini'' isteyen bir gazeteciye yanıt verirken, ''Sayın Mesut Yılmaz için söyleyecek bir şeyim yok. Halk dilinde güzel bir söz var 'Kendi düşen ağlamaz'. ANAP'ın ülkeye hizmet etmeye devam etmesini isterdim, hala da isterim. Ancak sandık sonuçları yorumlanmayacak kadar açıktır. Millet mesajını vermiştir'' diye konuştu. 
     Mumcu, bir gazetecinin, ''Yine haklı çıktım diyor musunuz '' sorusuna, ''Hep haklı çıkmaktan yoruldum'' karşılığını verdi. 
     Erkan Mumcu, kurulacak hükümete girip girmeyeceğinin sorulması üzerine de şu anda bundan daha önemli konuların olduğunu, hükümete girip girmeme üzerinde henüz düşünmediğini ifade etti. 
     AK Parti Genel Merkezi'ne gelişinde, partililerin sevgi gösteriliyle karşılanan Mumcu, genel Merkezde partililer için ayrılan bölüme giderek burada bekleyen partililerle bir süre sohbet etti. 
     





</TEXT>
</DOC>
