<DOC>
<DOCNO> 121959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sondun02.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Grossman, Türkiye'nin AB üyeliği için çalışacak... 
</HEADLINE>
<TEXT>

     ABD Savunma Bakan Yardımcısı Paul Wolfowitz ile birlikte hafta başından itibaren NATO ve İngiltere'nin yanısıra Türkiye'yi ziyaret edecek olan Dışişleri Bakan Yardımcısı Marc Grossman'ın, Ankara'nın ardından Avrupa başkentlerini dolaşarak, Türkiye'nin AB süreci ve Kıbrıs konusunda, Kopenhag zirvesi öncesinde Washinton'ın çabalarını sürdüreceği ortaya çıktı. 
     ABD Savunma Bakanlığı'ndan yapılan açıklamaya göre Grossman, 1-3 Aralık tarihleri arasında sırasıyla Brüksel'deki NATO merkezi ile İngiltere ve Türkiye'yi ziyaret edecek. 
     Irak ağırlıklı bu ziyaretlerin ardından ABD heyetinin başkanı olan Wolfowitz ülkesine dönecek. AB ve Kıbrıs konusunda yoğunlaşacak olan Grossman ise Ankara'nın ardından Avrupa'da yoğun bir gezi trafiğine girişecek. 
     Grossman bu çerçevede 4 Aralık'ta Kıbrıs ve Yunanistan'a, 5 Aralık'ta Almanya ve Hollanda'ya, 6 Aralıkta'da Fransa ve Portekiz'e gidecek. 
     Grossman son durağı olan Portekiz'in Porto kentinde Avrupa Güvenlik ve İşbirliği Teşkilatı'nın AGİT bir toplantısına katılacak. 
     Marc Grossman'ın ziyaret edeceği ülkelerden Almanya, Hollanda ve Fransa'nın, Türkiye'nin AB sürecine ilişkin tutumlarının, Kopenhag'da Ankara hakkında alınacak karara büyük etki yapacağına gözlemcilerce dikkat çekiliyor. 
     Grossman'ın, gezisinin Ankara'dan başlayıp Paris'te sona erecek bölümünde bütün ağırlığı Türkiye'nin AB süreci ve Kıbrıs meselesinin çözümü çabalarına vermesi bekleniyor. 
     





</TEXT>
</DOC>
