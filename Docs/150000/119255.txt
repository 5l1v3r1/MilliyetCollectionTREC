<DOC>
<DOCNO> 119255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sonspo03.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ile Altay 129. randevuya çıkıyor... 
</HEADLINE>
<TEXT>

     Beşiktaş ile Altay, yarın yapacakları lig maçıyla birlikte 129. kez karşı karşıya gelecekler. 
     İlk olarak 17 Eylül 1926'da İzmir'de yapılan ve Altay'ın 4-1 üstünlüğüyle sona eren özel maçla başlayan rekabette, geride kalan 128 maçta Beşiktaş'ın 74, Altay'ın ise 24 galibiyeti bulunuyor. İki takım arasındaki 30 karşılaşmada ise taraflar birbirlerine üstünlük sağlayamadılar. 
     76 yıllık rekabette, ''Kara Kartallar''ın attığı toplam 251 gole karşın, İzmir'in siyah-beyazlı ekibi 127 gol kaydetti. 
     
     LİGDE DE BEŞİKTAŞ ÜSTÜN 
     İki ekip arasında Birinci Futbol Ligi'nde yapılan maçlarda da Beşiktaş'ın üstünlüğü göze çarpıyor. 
     Ligde bugüne kadar yapılan 78 maçın 40'ını Beşiktaş, 15'ini de Altay kazanırken, 23 karşılaşma da berabere sonuçlandı. 
     Beşiktaş, ligde rakip filelere 109, Altay ise 62 gol attı. 
     
     İZMİR'DE BEŞİKTAŞ KILPAYI ÖNDE 
     İzmir'de yapılan karşılaşmalarda ise genel durumun aksine eşitlik göze çarpıyor. 
     Beşiktaş'ın, Galatasaray ve Fenerbahçe'den sonra en çok karşılaştığı takım olan Altay, kendi evinde, rakibiyle başa baş bir mücadele verdi. 
     İzmir'de oynanan 39 lig maçında, Beşiktaş 13, Altay ise 12 galibiyet alırken, 14 maç da berabere bitti. Altay'ın 38 golüne, Beşiktaş, 43 golle yanıt verdi. 
     





</TEXT>
</DOC>
