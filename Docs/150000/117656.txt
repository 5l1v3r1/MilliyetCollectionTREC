<DOC>
<DOCNO> 117656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur18.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Anayasa değişikliğine girdik mi tam gireceğiz 
</HEADLINE>
<TEXT>

     CHP Genel Başkanı Deniz Baykal, AK Parti Genel Başkanı Tayyip Erdoğan'ın siyasi yasağını da kapsayacak bir anayasa değişikliği paketinden yana olduklarını bildirdi. 
     Baykal, ''Telaşa gerek yok anayasa değişikliğine girdik mi tam gireceğiz'' dedi. 
     Ankara Ticaret Odası ATO Başkanı Sinan Aygün ile Başkan vekilleri, CHP Genel Başkanı Deniz Baykal'ı bugün makamında ziyaret ederek, bir süre görüştüler. 
     Görüşme öncesinde, bir açıklama yapan ATO Başkanı Aygün, AK Parti Genel Başkanı Tayyip Erdoğan'ın siyasi yasağının kaldırılması için CHP'nin destek vermesi gerektiğini belirtti. 
     Aygün'ün bu konudaki talebini yanıtlayan CHP Genel Başkanı Deniz Baykal, Tayyip Erdoğan'ın siyasi yasağını da kaldırılmasını içeren kapsamlı bir anayasa değişikliğinden yana olduklarını söyledi. 
     Baykal, siyasi yasakların yanı sıra milletvekili dokunulmazlığının sınırlandırılması ve milletvekili seçimlerinin 5 yıl yerine 4 yılda bir yapılmasını da kapsayan bir anayasa değişikliği istediklerini belirtti. 
     Baykal, bir soru üzerine, pakette yer almasını istedikleri bütün değişikliklerin çok önemli olduğunu belirterek, ''Düzenlemenin paket halinde olmasının sakıncası yok, telaşa gerek yok, anayasa değişikliğine girdik mi tam gireceğiz'' dedi. 
     
     DÜŞÜNCE SUÇ OLMAMALI 

     CHP Genel Başkanı Deniz Baykal, siyasi yasakların kaldırılması konusuna kendilerinin büyük önem verdiğini, seçim öncesinde de bu konudaki anlayışlarını ifade ettiklerini belirterek, kendisinin kişisel kanaatinin bir insanın siyasi suç niteliğinde bir suçtan mahkum olmasının onu siyasi haklarını ömür boyu ortadan kaldırmasına gerekçe teşkil edemeyeceğini bildirdi. 
     Düşüncenin suç olmaması gerektiğini vurgulayan Baykal, inançlarından, düşüncelerinden, ilkelerinden, siyasetinden dolayı birisinin mahkum olmasının o kişinin siyasi geleceğini ipotek altına almaması gerektiğini vurguladı. 
     Türk hukukunda bu suçlar nedeniyle ömür boyu siyaset yasağına yönelik düzenlemeler bulunduğunu belirten Baykal, ''Artık Türkiye'nin geldiği demokrasi düzeyi karşısında bunları aşabiliriz inancındayım. Bunları düzenlemeliyiz, devlete bir tehdit gelmez, gelmemelidir'' dedi. 
     İnsanlarının yaşamlarının değişik dönemlerinde o zamanlar suç sayılan bazı faaliyetlerde bulunmuş ve mahkum olmuş olabileceklerine dikkat çeken Baykal, ancak bunun ömür boyu siyaset yapamayacağı şekline dönüştürülmesini adil bulmadığını söyledi. 
     Hukukta bu yönde bir düzenleme bulunduğunu ifade eden Deniz Baykal, ''Bunu kaldırırız, çözeriz, çözmeliyiz. Bu konuda tereddütüm yok'' diye konuştu. 
     TKP'nin son seçimlere katıldığını, ancak TKP üyeliğinden mahkum olanların seçimlere milletvekili adayı olarak katılamadıklarını vurgulayan Baykal, ''Böyle şey olabilir mi '' diye sordu. Baykal, şöyle devam etti 
     
     SEÇİMLER 4 YILDA BİR 

     ''Bu bir anayasal düzenleme gerektirir, bunu anayasal bir paket içinde ele alırız. İşaret ettiğimiz diğer konuları da o konuların içine almalıyız. Yani dokunulmazlık meselesi bizim için çok önemli. Türkiye'nin geleceği bakımından ben bunun büyük değeri olduğu inancındayım. Seçim kampanyasında bunu ısrarla vurguladım, bir anayasa değişikliğine gideceksek bunu da gündeme almalıyız. Siyasi partiler ve seçim yasasına yönelik değişiklikler konusunda bizim hazırlıklarımız var, projelerimiz var, önerilerimiz var. Onları bu çerçevede ele almalıyız. Anayasa değişikliği içerisinde yapılması gerekenlerden birinin de seçim süresinin 5 yıl olarak düzenlenmesi... Hiçbir zaman seçim 5 yılda yapılamadı, bu gerçekçi değil. 5 yıl fazla makul olan 4 yıldır.'' Baykal, artık eski usul siyasetin sona erdiğini, kavga, gerginlik, tuzak ve yola mayın döşeme anlayışının geride kaldığını söyledi. 
     CHP Genel Başkanı Deniz Baykal, daha sonra bu konudaki soruları da yanıtladı. Baykal, bir gazetecinin Recep Tayyip Erdoğan ile ilgili konunun anayasa paketi dışında ele alınıp alınamayacağına ilişkin sorusu üzerine de şunları kaydetti 
     ''Sözünü ettiğimiz diğer unsurlar konusunda AK Parti'nin bir tedirginliği olduğunu mu düşünüyorsunuz Paket halinde ele alınmasının bir sakıncası yok, telaşa gerek yok. Anayasa değişikliğine girdik mi tam gireceğiz, bu konuların hepsi çok önemli.'' Baykal, bir başka gazetecinin ''milletvekili olmayan birinin başbakan olmasını önleyen düzenlemenin kaldırılmasından mı söz ediyorsunuz '' sorusu üzerine de Baykal, ''O ayrı bir konu'' yanıtını verdi. 
     
     DIŞ POLİTİKA 

     ATO Başkanı Aygün'ün Avrupa Birliği, Kıbrıs ve Irak konusundaki görüşlerini sorduğu Baykal, Kıbrıs sorunu ile ilgili düşüncelerini de dile getirdi. 
     Deniz Baykal, Kıbrıs'taki müzakerelerin önemli bir noktaya geldiğini, bu konuda Birleşmiş Milletler'den yakın zamanda bir karar çıkacağını söyledi. Baykal, ''Birleşmiş Milletler'in ortaya koyacağı önerilerde umarım bizim kabul edemeyeceğimiz nokta yoktur. Şimdi ben hükümeti devralacak olan partimizin Birleşmiş Milletler nezdinde gerekli girişimleri yapıp önerilecek olan yeni teklifin Türkiye için kabul edilebilinir olmasını sağlamak için çalışmalarına ihtiyaç var. Umarım bu çalışmalar yapılıyordur'' dedi. 
     Irak'la ilgili yeni bir şansın ortaya çıktığını ve Irak'ta bir askeri müdahaleye gerek kalmadan konunun çözülmesi imkanı ortaya çıkabilecek gibi göründüğünü vurgulayan Baykal, bunun çıkması halinde Türkiye'nin bu durumdan oldukça kazançlı çıkacağını bildirdi. 
     Baykal, böylece bir askeri müdahalenin bütün tahribatından Türkiye'nin kendisini kurtarmış olacağını ifade etti. CHP Genel Başkanı, Böylece Irak'ta kitle imha silahları, nükleer silahlar ve kimyevi silahların da ortadan kalkacağına dikkat çekti. Bunların ortadan kalkmasının da Türkiye'nin güvenliğini artıracağını ifade eden Baykal, bunun da Türkiye'yi rahatlatacağını söyledi. 
     Irak sorununun çatışma olmadan sona ermesinin Türkiye'yi rahatlatacağının altını çizen Baykal, bu şansın bulunduğunu kaydetti. Hafta sonuna kadar Birleşmiş Milletler'den bir karar tasarısı çıkacağına dikkat çeken Baykal, tasarı ile Irak'a yeni bir şans daha verileceğini bildirdi. Baykal, şöyle dedi 
     ''Denilecek ki uluslararası gözlemcilerin orada çalışmasına fırsat ver. Vereceğim diyordun ciddiyetle ver. Herkes gitsin ve belli bir süre geçtikten sonra gözlemciler bir sorun yok derlerse hiç mesele yok. Ama sorun var derlerse o zaman müdahaleyi hep birlikte kararlaştırır ve yaparız. Ve sana da tavsiye ederiz fırsat ver ve artık bu silahlardan da kurtul. Bu manzara karşısında Bağdat yönetiminin eline bir çatışmaya girmeden ama kitle imha silahlarından vazgeçerek, o alanda silahsızlanmayı kabul ederek ülkesini rahatlatma fırsatı doğacak demektir. Umarım bu fırsatı kullanır, kullanması yolunda bizde elimizden gelen desteği, katkıyı Irak yönetimine veririz. Bölgede barış olsun, sükunet olsun. Bu da sağlanabilinir.'' Baykal, Galatasaray'ın Fenerbahçe karşısında aldığı yenilgiye ilişkin görüşlerini de dile getirirken, bugün Cumhurbaşkanı Ahmet Necdet Sezer ile yaptığı görüşmeden çıkarken aynı sorunun kendisine yöneltildiğini ve orada bu soruyu yanıtlamamak için bahane bulduğunu belirtirken, şimdi aynı soruyu yanıtlamamak için bir bahane bulamadığını kaydetti. 
     Baykal, ''Galatasaray son seçimde hükümet partileri gibi bitti. Umarım hızlı toparlanır'' dedi. Parlak bir yükseliş döneminden sonra Galatasaray'ın bu sonucu almasının Fenerbahçeliler de dahil herkesi çok üzdüğünü belirten Baykal, Galatasaray'ın Türkiye'nin güzide bir takımı olduğunu ve kendisini toparlamasını umduğunu belirterek, ''Sadece Galatasaray için söylemiyorum, baraj altında kalan partiler de bir an önce toparlanır'' dedi. 
     CHP Genel Başkanı Deniz Baykal, ATO Başkanı Sinan Aygün'ü kabulünden önce İngiltere Büyükelçisi Peter Westmascott ile de yaklaşık bir saat süre ile görüştü. 
     





</TEXT>
</DOC>
