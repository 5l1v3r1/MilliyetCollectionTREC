<DOC>
<DOCNO> 142330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/ekonomi/eko02.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek kredi faizine uçan tekme atıyorlar 
</HEADLINE>
<TEXT>

Geçmişte uygulanan yüksek faizi de hicveden bir reklam kampanyası başlatan Koçbank, kredi kartından 3 ay için yüzde 4.25, 6 ay için yüzde 5.25 faiz alacak 
     EKONOMİ SERVİSİ 

     Kredi kartlarında geçmişte uygulanan yüksek faizi eleştiren bir reklam kampanyası başlatan Koçbank, isteyen kredi kartı müşterisine de şu an aylık yüzde 7.25 olan faiz yerine 3 ay vadede yüzde 4.25, 6 ay vadede ise yüzde 5.25 faiz uygulayacak. 
     Koçbank’ın tüm kredi kartlarında uygulayacağı yeniliklerin açıklandığı basın toplantısında konuşan Koç Finansal Hizmetler Yönetim Kurulu Başkanı Mustafa Koç, UniCredito Italiano ile yaptıkları ortaklık anlaşmasının meyvelerini toplamaya başladıklarını söyledi. 
     
     Sabit faizle vade 
     Yoğun rekabetin yaşandığı finas sektöründe UniCredito ortaklığı ile tüm hizmetlerde başarı merdivenlerini hızla tırmanacaklarını belirten Koç, Koç Grubu’nun gücü ile Unicredito’nun uluslararası tecrübesinin başta Koçbank olmak üzere tüm Koç Finansal Hizmetler iştiraki olan şirketlerde etkilerini gösterdiğini söyledi. 
     Toplantıda uygulayacakları yenilikler hakkında bilgi veren Koçbank Genel Müdürü Halil Ergür, kredi kartlarında Türkiye ve dünyanın herhangi bir yerinde yapılan alışverişleri taksitlendireceklerini ve düşük faiz uygulayacaklarını açıkladı. 
     Yeni alışverişlerde kredi kartı müşterilerine ödemelerini 3 veya 6 aylık vadelerle, düşük ve sabit faizle yapma imk nı vereceklerini belirten Koçbank Bireysel Pazarlamadan Sorumlu Genel Müdür Yardımcısı Murat Aysan da 3 ayda yüzde 4.25 ve 6 ayda yüzde 5.25 faiz alacaklarını söyledi. 
     
Karaçam’ın yerine Kemal Kaya geliyor      31 Aralık 2002 tarihinde Koçbank Yönetim Kurulu Başkanlığı ve Koç Finansal Hizmetler’deki diğer görevlerinden Misyonum tamamlandı’ diyerek ayrılan Burhan Karaçam’ın yerine vekalet eden Kemal Kaya’nın geleceği öğrenildi. Kaya, Koçbank’ın 27 Mart’ta düzenlenecek olan genel kurulunda bankanın yönetim kurulu başkanlığına getirilecek. 
     Koç Grubu’nun bankacılık sektöründeki stratejik yabancı ortak girişiminde başından beri görev alan Kaya, UniCredito ile ilk temasları 1999 yılında Dünya Bankası toplantılarında başlatmıştı. 
     Kaya, Karaçam’ın istifasından bu yana Koçbank’ın yönetim kurulu başkanlığını vekaleten yürütüyor. 
     



 EKONOMİ 


















</TEXT>
</DOC>
