<DOC>
<DOCNO> 140829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo23.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş Transferde benim ilk tercihim Galatasaray... 
</HEADLINE>
<TEXT>

     Galatasaray'ın milli futbolcusu Hasan Şaş, sezon sonunda transferde ilk tercihini sarı-kırmızılı kulüpten yana yapacağını, anlaşma olmaması halinde de diğer teklifleri değerlendireceğini söyledi. 
     Florya Metin Oktay Tesisleri'nde teknik direktör Fatih Terim ve takım arkadaşı Bülent Korkmaz ile birlikte haftalık olağan basın toplantısına katılan Hasan Şaş, İtalya'nın FC İnter takımına bir imza atmadığını ifade ederek, ''Transferim konusundaki düşüncelerim, sezon başından beri değişerek bugüne kadar geldi. Benim için ilk tercih Galatasaray. Olmazsa da diğer teklifleri değerlendireceğim'' dedi Kulübüyle yeni sözleşme konusunda anlaşma sağlayamamasının, uzun süredir birlikte çalıştığı Fatih Terim ile aralarında herhangi bir probleme neden olup olmadığının sorulması üzerine Hasan, ''Kendimi kimseye karşı ezik hissetmiyorum. Sezon başında Fatih Terim'le bu konuları konuştuk. Bir futbolcu 33-34 yaşına kadar faal bir meslek hayatı sürdürebilir. Benim de elimde bir fırsat var. Bu kimseyi kırmak anlamına gelmiyor. Fırsatı iyi değerlendirmek istiyorum. Galatasaray Kulübü ile de fiyatta değil, ödeme şeklinde bir pürüz var'' diye konuştu. 
     
     GERGİN ANLAR 
     Şu anda sadece İtalya'nın FC İnter kulübüyle değil, başka kulüplerle de menajerleri aracılığıyla görüşmelerin sürdüğünü belirten Hasan, Galatasaray'da kalma ihtimali ile ilgili yöneltilen bir soruya, ''Kalma ihtimalimi bana değil yöneticilere sorun'' şeklinde sert bir çıkış yaparken, yurtdışına gitmesi halinde Galatasaray'a menfaat kazandıracak bir yolun bulunup bulunamayacağı sorusuna da, ''Kötü günlere düştüğüm zaman benim menfaatimi hiçbiriniz sordu mu '' şeklinde bir soru ile cevap verdi. 
     
     ''DÜNYA KUPASI'NDAN SONRA ŞİMDİ BEĞENİLMİYORUM'' 
     Geçtiğimiz sezon Galatasaray takımıyla Türkiye'de ve Avrupa'da, A Milli Futbol Takımı ile de Dünya Şampiyonası'nda yorucu bir dönem geçirdiğini anlatan Hasan, şöyle konuştu 
     ''Ben sahaya çıktığım zaman elimden gelenin en iyisini yaparım. Dünya Kupası'ndaki iyi performansımı gördükten sonra, şimdi kimse oyunumu beğenmiyor. Geçtiğimiz sezon çok uzun bir maraton yaşadık ve 10 gün tatil yapabildim. Hala fiziksel ve zihinsel yorgunluğum var.'' 
     
     BÜLENT ''İSTİKRAR YAKALAYAMADIK'' 
     Galatasaray Futbol Takımı Kaptanı Bülent Korkmaz ise, sezon başından beri istikrar yakalayamadıklarını kaydetti. 
     Avrupa'daki tüm büyük takımların zaman zaman bu tür bocalama dönemleri yaşadığını anlatan Bülent, ''Bir istikrar yakalayamadık, nedeni de biz oyunculardan kaynaklanıyor. Biz de bu dönemi en kısa zamanda atlatmak istiyoruz'' dedi. 
     Bülent, derbi maçla ilgili olarak ise, ''Galatasaray taraftarı da, biz de bu maçı bekliyoruz. Seyircimizden sonuna kadar bizi desteklemelerini istiyoruz. Çünkü biz derbi maçı kazanacağız'' şeklinde konuştu. 
     





</TEXT>
</DOC>
