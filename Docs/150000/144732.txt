<DOC>
<DOCNO> 144732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun23.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Chavez Irak'taki savaşa karşı çıktı 
</HEADLINE>
<TEXT>

     Venezüella Devlet Başkanı Hugo Chavez, Irak'taki savaşı desteklemediğini belirterek, savaşa karşı çıkan diğer ülke ve protestocuları alkışladığını söyledi. 
     Ülkesinde yapılan bir foruma katılan Chavez, ''Venezüella geçen günlerde çıkan savaşı reddediyor. Irak'taki savaşa dünya ülkelerinin büyük çoğunluğunun karşı çıktığını bilmek bizi çok rahatlatıyor'' dedi. 
     Chavez, dün ABD'nin New York kentinde büyük katılımla yapılan savaş karşıtı gösteriden duyduğu memnuniyeti de ifade etti. 
     1991 yılındaki Körfez Savaşı'ndan sonra 2000 yılında Irak Devlet Başkanı Saddam Hüseyin'i ziyaret eden ilk Devlet Başkanı olan Chavez, ABD'nin büyük tepkisini toplamıştı. Afganistan'daki Amerikan operasyonları sırasında sivil kayıpları eleştiren Chavez, Amerikalı yetkilileri daha da kızdırmıştı. 
     Chavez, ülkesinde de 2003 yılını siyasi rakipleri, fakirlik, açlık ve ölümlere karşı mücadele yılı ilan etmişti. 
     





</TEXT>
</DOC>
