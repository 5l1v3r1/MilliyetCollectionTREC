<DOC>
<DOCNO> 114255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sonspo14.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezon açılışı ve maçlar öncesi kurban kesilmesin... 
</HEADLINE>
<TEXT>

     İstanbul Teknik Üniversitesi Maden Fakültesi Öğretim Üyesi Prof. Dr. Orhan Kural, Futbol Federasyonu'na bir yazıyla başvurarak, kulüplerin sezon açılışı ve maç öncesi kurban kesme uygulamalarından vazgeçmelerini sağlama konusunda destek istedi. Federasyon, Prof. Dr. Kural'ın bu önerisini bir üst yazıyla kulüplere bildirdi. 
     Gezginler Derneği Başkanı olan ve çevreci faaliyetleriyle tanınan Prof. Dr. Orhan Kural, Federasyona gönderdiği yazıda, Diyanet İşleri Başkanlığı'nca yapılan açıklamada, ''Müslümanlıkta kurbanın sadece Allah için, hayvanın hissetmeyeceği ve acı çekmeyeceği şekilde yapılması gerektiğinin'' ifade edildiğini belirterek, ''Bu esas bir genelge ile resmileştirilmiştir. Sezon açılışlarında ve maçlar öncesi kan akıtmak, bu kanı alınlara sürmek, putseverlerin çağ ve mantık dışı uygulamalarıdır. Bunu bir gelenek olarak da kabul etmek çok hatalıdır. Kan davası da bir gelenektir'' dedi. 
     Avrupa Birliği kapısında bekleyen Türkiye'nin, bu tip uygulamalarla her açıdan puan kaybettiğini kaydeden Prof. Dr. Kural, görüşlerini ''Sevgisiz, acımasız bir toplumun tohumları atılmaktadır. Malatyaspor'un kan dolu açılışı, ülkemizde davetli bulunan 92 ülkenin kültür bakanları tarafından dehşetle izlendi. Spor ile kan görmek arasında ilgi kurabilmek oldukça zordur' diye açıkladı.'' Prof. Dr. Kural yazısında, Futbol Federasyonu'nun bu yanlış uygulamanın önüne geçilmesi doğrultusunda bir yazı hazırlayarak tüm kulüplere bildirmesi önerisinde bulunurken, ''Ben ve hayvansever milyonlarca kişi sizi bu konuda desetekleyecek ve teşekkür edecektir'' dedi. 
     Prof. Dr. Orhan Kural'ın başvurusunu değerlendiren Futbol Federasyonu, bu önerileri bir üst yazıyla spor kulüplerine iletti. 
     





</TEXT>
</DOC>
