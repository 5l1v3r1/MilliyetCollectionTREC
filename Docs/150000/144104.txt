<DOC>
<DOCNO> 144104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/siyaset/siy08.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemi kaptan şaşırdı 
</HEADLINE>
<TEXT>

Baykal, "Kendisine usta kaptan diyen Tayyip Erdoğan, fırtına kopmadan rotayı şaşırdı" dedi 
     ANKARA Milliyet 

     CHP Genel Başkanı Deniz Baykal, Türkiye’nin hava sahasını yabancı kuvvetlere açarak, Irak’a yapılacak tecavüzün bir parçası olacağını belirterek, "Bu bir savaş ilanı kararıdır. Erdoğan Usta kaptan dalgalı denizde belli olur’ diyor ama fırtına kopmadan acemi kaptan rotayı şaşırdı" dedi. 
     Baykal, dünkü grup toplantısında, 3314 sayılı Birleşmiş Milletler kararının, "hava sahasını kullandıran ülkeyi de savaşılan ülkeye tecavüz etmiş" saydığını anımsattı. Baykal, böylece kuzey cephesinin açılacağını, Türkiye’nin coğrafyadaki üstünlüğünü kaybedeceğini vurguladı. 
     "Cumhuriyet döneminde Türk dış politikasının en acı gününü yaşıyoruz" diyen Baykal, kendisini usta kaptan olarak tanımlayan Başbakan Erdoğan’a seslenerek "Kaptan dalgalı denizde belli olur diyor ama fırtına kopmadan acemi kaptan rotayı şaşırdı" dedi. Baykal, Türkiye’nin elindeki kozların tümünü, karşılığında hiçbir şey almadan teslim ettiğini, Türkiye’yi yöneten kadroların kararsızlık ve tavırsızlığı bir diplomatik yol olarak kullanması nedeniyle Türkiye’nin ağır bir bedel ödeme durumunda kaldığını belirtti. 
     



 SİYASET 















</TEXT>
</DOC>
