<DOC>
<DOCNO> 137559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur07.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilikte en önemli sorun "ileşitişmizlik" 
</HEADLINE>
<TEXT>

     Ondokuz Mayıs Üniversitesi OMÜ Eğitim Fakültesi Eğitim Bilimleri Bölümü Psikolojik Danışma ve Rehberlik Anabilim Dalı'nda Prof. Dr. Kurtman Ersanlı ve Yrd. Doç. Dr. Melek Kalkan tarafından evli çiftler üzerinde yapılan bir araştırma, evlilikte en önemli sorunun 'iletişimsizlik' olduğunu ortaya koydu. 
     Prof. Dr. Ersanlı, araştırmayla ilgili, Türkiye'de her yıl boşanma oranının arttığına dikkat çekerek, ''Ülkemizde yıllara göre boşanma oranlarına bakıldığında, 1980 yılında binde 36 olan boşanma oranı, 1990'da binde 46'ya, 1998'de binde 51'e yükseldiği, boşanma oranlarının her geçen gün de arttığı görülmektedir'' dedi. 
     Boşanma oranlarındaki artışın evlilik ilişkilerinin anlaşılması, sorunların önlenmesi ve evlilik sorunları yaşayan çiftlerin desteklenmesi gereksinimini artırdığını kaydeden Prof. Dr. Ersanlı, bölüm olarak bu konuda bir araştırma yaptıklarını belirtti. 
     Ersanlı, amaçlarının evlilikte yaşanan temel sorunların ortaya konularak bunlara çözüm bulmak, eşlerin profesyonel bir yardımla desteklenmesi ve evlilikteki uyumların artırılması olduğunu ifade etti. 
     Prof. Dr. Ersanlı, yaptıkları araştırmanın evlilik ilişkilerinde en önemli problemin iletişimsizlik olduğunu ortaya koyduğunu belirtti. Ersanlı, evlilik ilişkilerinin geliştirilmesinde, iletişimdeki başarı ve gelişimin önemli rol oynadığını vurgulayarak, evli çiftlere bu konuda verilecek sistematik eğitimlerin evlilik ilişkilerinin geliştirilmesi ve sorunların önlenmesinde etkili olacağını savundu. 
     
     ARAŞTIRMANIN KAPSAMI 
     Çalışmayı nasıl yürüttükleri hakkında bilgi veren Yrd. Doç. Dr. Melek Kalkan ise araştırma kapsamında 28 çifte uyguladıkları ''Evlilik İlişkilerini Geliştirme Programı''nın 10 oturumdan oluştuğunu söyledi. 
     Araştırmaya katılan çiftlerin eğitim düzeyleri dikkate alınarak üniversite mezunu çiftlerin tercih edildiğini anlatan Kalkan, şu bilgiyi verdi 
     ''Katılımcılardan 28 çiftin yarısı deney grubu, yarısı da kontrol grubu olarak ayrılmıştır. Deney grubundaki çiftlere oturumlarda birbirleri ile nasıl en iyi şekilde iletişim kurabilecekleri, birbirlerini nasıl daha iyi anlayabilecekleri yönünde rehberlik eğitimi verilmiştir. Diğer grup ise bu eğitim programından hiçbir şekilde faydalanamamıştır. Araştırma sonunda evlilik ilişkisini geliştirme programına katılan bireylerin evlilik uyum düzeylerinde anlamlı bir yükselme görülürken, kontrol grubunda bir değişme meydana gelmemiştir.'' 
     





</TEXT>
</DOC>
