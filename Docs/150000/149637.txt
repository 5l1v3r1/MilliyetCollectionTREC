<DOC>
<DOCNO> 149637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/siyaset/siy03.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Efendiliğimiz sakın zaaf sanılmasın... 
</HEADLINE>
<TEXT>

Bakan Çelik, sekiz yıllık kesintisiz eğitimin kaldırılmasının söz konusu olmadığını belirtti 
     ANKARA Milliyet 

     Milli Eğitim Bakanı Hüseyin Çelik, 2547 sayılı Yükseköğretim Kanunu'na ilişkin değişiklik çalışmasının bu yasama yılında bitirileceğini belirterek, "Bu kanun 23 yılda 26 kez değiştirilmiş. Efendiliğimiz, terbiyemiz birileri tarafından zaaf olarak telakki edilirse tavrımız değişir. Tüm taraflarla konuşacağız. He - Man değilim ki, sorunları kılıç sallayarak çözeyim" dedi. 
     CNN Türk'te Cafe Siyaset programına katılan Çelik, dayağın öğrenci hayatının bir parçası haline geldiğini savundu. Çelik, "Eğitimde şiddet olmaması gerekiyor. Disipline olmayla şiddet farklıdır. Okul birincisi olmama rağmen su hortumuyla dayak yedim. Başarısız öğrencinin durumunu siz düşünün" diye konuştu. 
     Sekiz yıllık kesintisiz eğitimin kaldırılmasının söz konusu olmadığını ifade eden Çelik, üniversite kapısındaki yığılmaların önüne de, rehberlik sisteminin oturtulmasıyla geçileceğini belirtti. Kadrolaşma iddialarını da yanıtlayan Çelik, "Meseleye ideolojik bakma lüksüm olmayacak. Bakanlığa yandaşlarımızı doldurmam. Geliştirdiğim politikaları, kendi seçeceğim üst düzey bürokratlarla uygulamak isterim" diye yanıtladı. 
     


SİYASET 

















</TEXT>
</DOC>
