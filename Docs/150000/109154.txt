<DOC>
<DOCNO> 109154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo11.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Barça teknik direktörü "Kazanmak istiyoruz, zor maç olacak" 
</HEADLINE>
<TEXT>

     FC Barcelona Teknik Direktörü Luis Van Gaal, Galatasaray karşısında yarın kazanmayı arzu ettiklerini, ancak bunun zor olduğunu da bildiklerini söyledi. 
     Van Gaal, Avrupa Şampiyonlar Ligi'nde yarın oynayacakları Galatasaray maçı öncesi bugün sarı-kırmızılıların Florya Metin Oktay Tesisleri'nde futbolcusu Gaizka Mendieta ile birlikte basın toplantısı düzenledi. 
     Hollandalı teknik adam, Galatasaray'ın güçlü bir ekip olduğunu, çok iyi oyuncuları kadrosunda bulundurduğunu ve takım oyununu da sahaya iyi yansıttığını vurguladı. Gaal, ''Sahaya her zaman kazanmak için çıkıyorlar. Benim takımlarım da sahaya hep kazanmak için çıkar. Galatasaray'ın Türkiye'nin en iyi takımı olduğunu söyleyebilirim. Zor bir maç olacak'' diye konuştu. 
     Basın mensuplarının Galatasaray'ın Moskova'da oynadığı Lokomotiv Moskova maçıyla ilgili sorularına da Van Gaal, ''Galatasaray orada goller attı. Ama oyunun geneline baktığınızda, Lokomotiv Moskova da kazanabilirdi. Ortada bir oyun oldu'' diye yanıt verdi. 
     Van Gaal, Riquelme'nin sakatlığına da değinerek, bu oyuncunun forma giyemeyecek olmasının kendileri için eksik olduğunu, ancak futbolun içinde bu sakatlanmaların doğal karşılanması gerektiğini söyledi. 
     
     MENDIETA ''HASAN OYNAMAZSA İYİ OLUR'' 
     İspanyol ekibinin orta saha oyuncusu Gaizka Mendieta ise Galatasaray'ın iyi bir ekip olduğunu belirtirken, Hasan Şaş'ın yarın forma giyememesi halinde, bunun kendileri için avantaj olup olmayacağı ile ilgili bir soruya, ''Hasan Şaş çok iyi bir oyuncu. Tabii ki oynamaması bizim için avantaj olur. Çünkü O takımı için faydalı bir futbolcu'' yanıtını verdi. 
     İstanbul'da kazanmalarının kendilerine büyük bir avantaj sağlayacağını vurgulayan Mendieta, ''Sanırım yarın ortada bir oyun olacak. Benim gönlümden Barcelona'nın kazanması geçiyor'' dedi. 
     Türk Milli Takımı'nın Dünya Kupası'nda 3. olmasının, Galatasaray'ın Avrupa Şampiyonlar Ligi'ndeki hedeflerini büyütebileceğini ifade eden tecrübeli futbolcu, ''Galatasaray her zaman çok iyi bir takım oldu. Çok iyi bireysel oyuncuları var. Ama en önemli özellikleri takım oyununu sahaya iyi yansıtmaları'' şeklinde konuştu. 
     
     GALATASARAY'IN TESİSLERİ'NDE ÇALIŞTILAR 
     FC Barcelona takımı bugün Florya Metin Oktay Tesisleri'nde idman yaptı. 
     Basına kapalı olarak gerçekleştirilen idmanda İspanyol ekibinin hafif bir çalışma yaptığı öğrenildi. Teknik direktör Van Gaal, kaldıkları otelden, Florya Metin Oktay Tesisleri'ne tam 1.5 saatte gelebildiklerinden yakınarak, ''Buna rağmen görebileceğim en iyi idmanı yaptık. Antrenmandan ve futbolcuların performansından memnunum'' dedi. 
     Mendieta ise daha önce de rakiplerinin antrenman sahalarında çalıştıklarını, ancak karşılaşacak olan iki ekibin aynı anda antrenman yapmasına ilk kez şahit olduğunu söyledi. 
     Bu arada FC Barcelona alt sahada çalışırken, aynı saatlerde Galatasaray da üst sahada yine basına kapalı olarak antrenman yaptı. 
     FC Barcelona, bu akşam karşılaşmanın oynanacağı Ali Sami Yen Stadı'nda yapacağı idmanla, Galatasaray maçının hazırlıklarını tamamlayacak. 
     
     MEDYA ORDUSU TAKİP ETTİ 
     Luis Van Gaal ve Mendieta'nın düzenlediği basın toplantısını adeta bir medya ordusu izledi. 
     Bazı televizyon kuruluşlarının naklen yayınladığı basın toplantısında, 51'i yabancı 100 gazeteci görev yaptı. Galatasaray'ın yeni yapılan basın merkezinde gerçekleştirilen toplantıda kalabalık nedeniyle, medya mensupları görev yapmakta zorlandı. Oturacak sandalye bulamayan yabancı medya mensupları yerde oturarak, not tutarken, içerinin havasız ve sıcak olması da gazetecileri bunalttı. 
     Bu arada yeni yapılan medya merkezinin önüne reklam panoları yerleşince, basın odasının sahayı gören camları da kapandı. 
     





</TEXT>
</DOC>
