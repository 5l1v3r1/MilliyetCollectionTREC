<DOC>
<DOCNO> 112249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo01.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "İlhan Mansız, milli takıma çağırılmamalıydı" 
</HEADLINE>
<TEXT>

     Beşiktaş Teknik Direktörü Mircea Lucescu, UEFA Kupası 2. turunda karşılaşacakları İspanya'nın Alaves takımını eleyecek güçte olduklarını söyledi. 
     Lucescu, geçtiğimiz yıllarda Avrupa Kupalarında başarılı sonuçlar alan Alaves'in, bu sezon eski gücünden yoksun olduğunu belirterek, ''Yine de Avrupa'da güçlü-güçsüz takım ayrımı olmaz. Genelde tüm takımlar arasında denge var. Ayrıca Alaves'in uluslararası tecrübesi fazla. Ama biz Alaves'i eleyecek güçteyiz. Tur şansımız onlardan fazla. Maç günü hazır olan futbolcuların sonucu etkileyeceğini sanıyorum'' diye konuştu. 
     Alaves maçı için önlerinde yaklaşık 20 gün bulunduğunu, bu süre içinde rakipleri hakkında tüm bilgileri toplayacağını ifade eden Lucescu, bu takımın daha önce Gaziantepspor ve Ankaragücü ile yaptığı maçların kasetlerini izlyeceğini ve antrenörleriyle görüşerek görüşerek bilgi alacağını kaydetti. 
     Lucescu, kendileri gibi UEFA Kupası'nda 2. tur mücadelesi verecek Fenerbahçe'nin de iyi bir takım olduğunu ve her geçen gün daha da iyiye gittiğini vurgulayarak, Avrupa'da başarılı olacaklarına inandığını söyledi. 
     
     ''BAŞARI İÇİN DEVAMLILIK ŞART'' 
     Lucescu, basın mensuplarının, son zamanlarda sürekli Galatasaray'da Fatih Terim ile kendi döneminin kıyaslandığının hatırlatmaları üzerine, ''Bizi kimse kıyaslamasın. Benim Beşiktaş'ta sorumluluklarım var'' dedi. 
     İyi ve kötü zamanları olacağını ancak her geçen gün daha iyiye gittiklerini belirten Lucescu, şöyle konuştu 
     ''Başarı için devamlılık ve istikrar şart. Biz ne zaman Galatasaray'ın başarılarını yakalarsak, ne zaman Galatasaray'ın düzeyine çıkarsak, o zaman her şey mükemmel olacak. Bunun için çok çalışmalıyız. Galatasaray geçmişte Avrupa'da başarılı oldu. Her Türk takımı Galatasaray'ı örnek alıyor.'' Lucescu, İlhan Mansız'ın A Milli Futbol Takımı aday kadrosuna çağrılmasıyla ilgili bir soruya da ''Bence bu hataydı'' yanıtını verdi. 
     İlhan'ın hazır olmadığını ve milli takımda oynayamayacağını ifade eden Lucescu, ''Bizde kalsaydı her gün 90 dakika antrenman yapacaktı. Eski formuna daha çabuk kavuşurdu. Hazır bir şekilde milli takıma gitseydi daha iyi olurdu'' dedi. 
     
     ''GÖZ NEZLESİ TEHLİKELİ'' 
     Nouma ve ardından Yasin Sülün'ün yakalandığı göz nezlesi rahatsızlığı konusuna da değinen Lucescu, bu hastalığın ciddi olduğunu, iki futbolcunun iyileşmeden takıma dönemeyeceklerini bildirdi. 
     Nouma'nın Fransa'da karantinada olduğunu, bu futbolcudan aynı rahatsızlığı kapan Yasin'in de kampta odasının ayrıldığını ve arkadaşlarından ayrı antrenman yapacağını bildiren Rumen teknik adam, bir anısını da anlatarak Romanya'da bir takım çalıştırırken Brezilya'ya turnuva için gittiklerini ve burada bir oyuncudaki göz nezlesinin 7 oyuncuya birden bulaştığını, Romanya'ya dönüşte 15 futbolcunun birden aynı rahatsızlığa yakalandığını söyledi. 
     Lucescu, ''Çok ciddi bir hastalık. O nedenle karantinadan taviz vermeyeceğiz. İyileşmeden takımın arasına dönmeyecekler'' dedi. 
     Beşiktaş Teknik Direktörü, takımda kanatların iyi çalışmadığının hatırlatılması üzerine de sol kanatta İbrahim'in her geçen gün iyiye gittiğini kaydetti. Rumen teknik adam, ''Daha önce yapamadığı şeyleri artık kendisinden istiyorum. Bunun için çalışıyoruz. Birkaç hafta sonra İbrahim daha iyi olacak'' dedi. 
     Lucescu, sağ kanatta ise 3 oyuncusu bulunduğunu ve bunları rekabet içine soktuğunu vurgulayarak, ''Bu rekabette birisi formayı kapacak'' diye konuştu. 
     





</TEXT>
</DOC>
