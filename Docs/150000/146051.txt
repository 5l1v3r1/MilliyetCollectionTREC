<DOC>
<DOCNO> 146051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur19.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt Meydanı'nda Cuma namazı çıkışı eylem... 
</HEADLINE>
<TEXT>

     Beyazıt Meydanı'nda savaş karşıtı gösteri yapan grup, olaysız şekilde dağıldı. 
     Beyazıt Camii'nden Cuma namazının ardından çıkan grup, Beyazıt Meydanı'na daha önce gelen, aralarında kadınların da yer aldığı diğer bir grupla buluştu. 
     Yaklaşık 1000-1500 kişilik grup, tekbir getirerek, Irak Bayrağı açıp, ABD ve İngiltere ile koalisyona destek veren bazı ülkelerin bayraklarını yaktı. 
     Beyazıt Camii'nin duvarlarına ''Dünya barışı savaşarak olmaz'', ''Mazlumlara bomba atılmaz'', ''Özgürlük yalan, ölüm gerçek'', ''Müslüman halklar kardeştir'' ve ''Vahşete ortak olma'' yazılı pankartlar asan grup, savaş karşıtı slogan attı. 
     Çok sayıda yerli ve yabancı basın mensubunun izlediği eylem sırasında, savaşta ölenler için gıyabi cenaze namazı kılınıp dua edildi. 
     Bu sırada, megafonla, grubun yürüyüşe geçmemesi ve eylemin ardından dağılım olacağına dair anonslar yapıldı. 
     Yapılan konuşmaların ardından dağılıma geçen gruptan bazı kişilerin slogan atmayı sürdürmesi üzerine, bu kişiler, diğerlerince uyarıldı. Grup, olaysız şekilde dağıldı. 
     Beyazıt Meydanı'nda geniş güvenlik önlemleri alan Çevik Kuvvet ve diğer polis birimleri de normale döndü. 
     




</TEXT>
</DOC>
