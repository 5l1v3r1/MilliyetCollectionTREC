<DOC>
<DOCNO> 102803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/ekonomi/eko05.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi yükü tüketicinin sırtında 
</HEADLINE>
<TEXT>

Yılın ilk yedi ayında, mal ve hizmet alımları ile ithal ürünler için ödenen dolaylı vergiler yüzde 75.5 arttı 
     ANKARA Anka 

     Yurtiçi talepte arzulanan boyutta canlanma yaşanmasa da ilk yedi ayda tüketimden alınan "dolaylı" vergiler hızla artarak devletin başlıca gelir kaynağını oluşturdu. 
     Ocak - temmuz döneminde yurttaşların satın aldıkları mal ve hizmetler için ödedikleri KDV, Akaryakıt Tüketim, Özel İletişim, Özel İşlem, Taşıt Alım gibi vergiler ile ithal mallardan alınan vergiler geçen yılın eş dönemine göre yüzde 75.5 arttı. 
     Bu kapsamda dahilde alınan KDV tahsilatı yüzde 72.6 artarak 5 katrilyon 906 trilyon, Akaryakıt Tüketim Vergisi tahsilatı yüzde 133.2’lik bir artışla 5 katrilyon 732 trilyona yükseldi. Tekel ürünlerinden alınan ek vergi, Taşıt Alım Vergisi, Banka ve Sigorta Muameleleri Vergisi, Damga Vergisi, Özel İletişim ve Özel İşlem Vergileri ile harçlardaki toplam tahsilat da 3 katrilyon 790 trilyona ulaştı. Dolaylı biçimde tüketicilerin ödediği dış ticaretten alınan vergiler de ocak -temmuz döneminde yüzde 78.4 artarak 4 katrilyon 828 trilyona ulaştı. 
     
     Doğrudan vergiler 
     Gelirden ve servetten alınan "doğrudan" vergilerdeki artış ise yüzde 24.5’te kaldı. Dolaylı vergiler toplam vergi gelirlerinin dörtte üçünü, toplam bütçe gelirinin de yaklaşık yarısını oluşturdu doğrudan vergilerin pastadaki payı ise son derece düşük kaldı. 
     



 EKONOMİ 























</TEXT>
</DOC>
