<DOC>
<DOCNO> 149758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko20.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaların ısınmasıyla sebze fiyatlarında düşüş başladı... 
</HEADLINE>
<TEXT>

     Turfanda üretim merkezi Antalya'da, havaların ısınması ve ürünün bollaşmasıyla bazı sebze fiyatlarında düşüşler devam ediyor. Sivri biber geçen haftaki düşüş seyrini, bu hafta da sürdürdü. 
     Antalya Büyükşehir Belediyesi Toptancı Hal Müdürlüğü'nden alınan bilgiye göre, geçen haftadan itibaren havaların ısınmaya başlamasıyla birlikte sera ürünü de bollaşmaya başladı ve pazara bol ürün girişiyle bazı turfanda sebze fiyatlarında düşüşler yaşandı. 
     Geçen haftaya 4 milyon liradan giriş yapan sivri biber, fiyatı 1.5 milyon lira düşerek, 2.5 milyon liradan işlem gördü. Dolmalık biber fiyatını koruyarak 3 milyon liradan satılırken, muhacir biber 800 bin lira düşüşle 2 milyon liradan, Macar cinsi biber de fiyatını koruyarak, 4 milyon liradan alıcı buldu. 
     Domates, haftaya yükselişle başladı. Cam sera domatesi birinci kalite 200 bin lira artışla 1 milyon 400 bin, arılı ve salkım domates 200-300 bin lira artışla 1.5'ar milyon liradan satıldı. 
     Fiyatı 500 bin lira artan taze fasulye 3.5 milyon liradan, fiyatı 100 bin lira düşen ıspanak 1 milyon 100 bin liradan işlem gördü. 
     Kabak ise fiyatını koruyarak 1 milyon 200 lira ile 1.5 milyon liradan alıcı buldu. 
     Patlıcan, 100-200 bin lira arasında artışla 1 milyon 300 bin ile 1 milyon 400 bin lira arasında satıldı. 
     Kuru sarımsak fiyatını korudu ve 4 milyon liradan işlem gördü. 
     





</TEXT>
</DOC>
