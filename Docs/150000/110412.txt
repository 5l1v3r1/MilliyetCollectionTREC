<DOC>
<DOCNO> 110412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur22.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül ''Yarın tüm arkadaşlarımızla Meclis'te olacağız'' 
</HEADLINE>
<TEXT>

     AK Parti Genel Başkan Yardımcısı Abdullah Gül, partisinin yarın 59 milletvekili ile TBMM'de olacağını ve yapılan oylamalarda seçimin ertelenmesine fırsat vermeyeceklerini belirterek, ''Bazı partiler ve liderler seçimin kesinlikle yapılmasını söylerlerken milletvekillerinin de bu yolda hareket etmelerini sağlamalıdırlar'' dedi. 
     Gül, AK Parti Genel Merkezi'nde düzenlediği basın toplantısında, TBMM'nin 31 Temmuz'da 62 milletvekilinin ''hayır'' oyuna rağmen, 449 milletvekilinin ''evet'' demesiyle erken seçim kararının neredeyse ittifak ile kabul edildiğini anımsattı. 
     Bu karardan sonra Yüksek Seçim Kurulu'nun seçim takvimini işlettiğini, milletvekili listelerinin ilan edildiğini, siyasi partilerin seçim kampanyalarına başladığını, adaylarını tanıttığını anlatan Gül, iki gün sonra gümrüklerde oy kullanılmasıyla seçimlerin fiilen başlayacağını söyledi. 
     Gül, bütün bu aşamalardan sonra ne yazık ki seçimlerin iptal edilme gayretlerinin söz konusu olduğunu ifade ederek ''Seçim kararı durduk yere alınmadı. Türkiye büyük bir çıkmazın içine girmişti, kaos vardı, siyasi ve ekonomik belirsizlik vardı. İşadamları geleceklerini göremiyorlardı'' diye konuştu. 
     TBMM'nin bütün bu şartlar altında seçim kararı aldığını kaydeden Gül, sözlerini şöyle sürdürdü 
     ''Herşey iyiye gidiyordu da 449 milletvekili vaktinden önce erken seçim olsun demedi. 1999'da da küskünler hareketi diye bilinen olayın bugün bazı siyasi partilerinde iştiraki ile tekrarlanmak üzere olduğunu görüyoruz ve büyük bir üzüntü duyuyoruz. Bu seçim ertelenirse Türkiye getireceği yük çok büyük olacaktır. Ekonomik yükün altından kalkmak mümkün değildir. Onlardan da önce TBMM'nin itibarı çok sarsılacaktır, demokrasi yara alacaktır. Milletvekillerine, parlamentoya, siyasi partilere olan güven yok olacaktır. Milletvekili arkadaşlarımızın şahsi çıkarlarını bir yana bırakıp ülke çıkarlarını herşeyin önünde tutma günüdür, bugün. Dün erken seçime 'evet' diyenlerin bugün erken seçimi iptal ettirmek için yola çıkmalarına anlam vermek mümkün değildir.'' 
     
     ''LİDERLERİNİ DE BAĞLAR'' 

     Abdullah Gül, kulislerde ''siyasi rüşvetten'' de söz edildiğini ifade ederek, seçimin iptal edilmesi, bunun ardından kurulacak yeni bir hükümetin Türkiye'yi temsil etmesinin söz konusu olamayacağını, bu hükümetin meşruluğunun tartışılacağını kaydetti. 
     Gül, yarın toplanacak TBMM'nin Türkiye'ye çalkantılara sürükleyecek davranışlar içine girmemesi gerektiğini ifade ederek, partisinin ''Genel Başkan Recep Tayyip Erdoğan'a yapılan haksızlığa rağmen'' en ufak bir tereddüt göstermeden seçimin gerçekleşmesi için ne gerekiyorsa yaptıklarını söyledi. 
     AK Parti'nin 59 milletvekili ile yarın TBMM'de olacağını ve yapılan oylamalarda seçimin ertelenmesine fırsat vermeyeceklerini belirten Gül, ''Bazı partiler ve liderler seçimin kesinlikle yapılmasını söylerken, milletvekillerinin de bu yolda hareket etmelerini temin etmelidirler. Yoksa parti başkanları seçim yapılacak deyip de, milletvekilleri dolaylı bir şekilde seçimin iptal edilmesine yardımcı olurlarsa bu o partilerin liderlerini de bağlayacaktır. Bunu da Türk milleti unutmayacaktır'' diye konuştu. 
     
     SORULAR 

     Bir gazetecinin, ''Kulislerde Sayın Mesut Yılmaz'ın AK Parti yöneticileri ile görüştüğü ve kendisine destek istediği söyleniyor. Bu doğru mu ' sorusu üzerine, Gül, böyle bir şeyin söz konusu olmadığını söyledi. Gül, görüşme talebi olursa da, bu saatten sonra seçimin iptal edilmeyeceğini, bu yanlıştan vazgeçmeleri gerektiğini ifade edeceklerini kaydetti. 
     ''Seçimin rüşvetinden kastettiğiniz Sayın Başbakan'a yapılan öneri mi ' sorusuna da Gül, ''Ne yazık ki bunlar, kulislerde duyduğumuz laflardır. İnanmak istemiyoruz'' karşılığını verdi. 
     Gül, bir başka soru üzerine, partisine böyle bir öneri gelmesinin söz konusu olmadığını söyledi. 
     Abdullah Gül, ''Siyasi partiler gruplarını serbest bırakıyorlar. 3 Kasım'da seçimlerin yapılmasını isteyen partilerin sayısı giderek kurumsal olarak azalıyor. Siz bunun için ne tedbir almayı düşünüyorsunuz '' yönündeki soruyu, ''Grup Başkanvekillerimiz seçim yapılsın diyen partilerin temsilcileri ile görüşüyorlar. Bütün milletvekillerimize sahip çıkalım. Milletvekillerimizden fire söz konusu olmasın'' diye yanıtladı. 
     Gül, bugün partisinin Merkez Yürütme Kurulu'nun toplanacağını, gerekirse burada grup kararı almayı konuşacaklarını kaydetti. 
     





</TEXT>
</DOC>
