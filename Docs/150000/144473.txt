<DOC>
<DOCNO> 144473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/yazar/pulur.html </URL>
<DATE> 2003/03/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Her şafakta ölenler... 
</HEADLINE>
<TEXT>

     Biz bu lafı önce 1970'li yıllarda duyduk, devir, darbeler müdahaleler devri, her gün bir cunta kuruluyor, kurulduğu duyuluyor, bu cuntalara umut bağlayanlar, her şafak vakti, gün doğmadan radyoyu açıyorlar, pencereye koşuyorlar, ne umdukları ses var, ne de bekledikleri görüntü... 
     Onlar için söylenmeye başlandı bu laf 
     "Her şafakta ölenler " 
     Giderek bu deyimi başkaları için de kullananlar oldu, birinin, birilerinin beklentisi suya mı düştü, laf hazır "Her şafakta ölenler " deyip, geçildi. 
     
     SON günlerde bazılarının düştüğü halleri görünce aklımıza bu deyim geldi, çünkü her şafakta öle öle, bu şafağa kadar gelmişlerdi. 
     Önce, Marksist, Leninist idiler, "Kahrolsun Amerikan emperyalizmi " diye sokaklara döküldüler, hepsi solcu ve devrimciydi, "ihtilalci" bir partinin yöneticiliğinden Filistin gerillalığına, Yaser Arafat'tan Humeyniciliğe sarıldılar... 
     Her şafakta ölüyorlardı... 
     
     SONRA hidayete erip Özalcı oldular, "Kürtçülük" oynarken, "numaracı Cumhuriyetçiler"in ön safına geçtiler, ve yine "Her şafakta öldüler " 
     Döne döne, çok değiştiler ama, hedefleri değişmedi hedef "laik Cumhuriyet"ti... 
     Secde ettikleri kıble değişse bile, hedef hiç değişmiyordu. 
     
     SON kıbleleri, 30 yıl önce "Kahrolsun " diye bağırdıkları emperyalist Amerika'ydı, üstelik önlerine çok büyük bir fırsat geçmişti "Ilımlı İslam ve Amerika" işbirliği... 
     
     AKP'nin kazanması için çok çalıştılar, AKP kazandı, bu sefer işler tamamdı, "ılımlı İslam"la Amerika işbirliği yapacak, onlar da bu defa, belki de ilk defa "Her şafakta ölmeyeceklerdi". 
     Ama yine olmadı, Amerika "ılımlı İslam"ı Irak savaşına razı edemiyordu, tezkere Meclis'ten dönüyor, barış isteyenler, kamuoyunu etkiliyor, pazarlık bir türlü bağlanamıyordu. 
     
     İŞTE o zaman, tepeleri attı, yine mi, "Her şafakta ölecekler"di 
     Bu kaçıncı şafaktı 
     AKP hükümetleri onlara göre "Acemiler Mangası"ydı, Türkiye'nin tarihine "tahrip kalıbı" gibi oturmuştu, bu manga sayesinde, Türkiye Amerika'nın yakasından düşüyordu, Türkiye ile Amerika'nın ve Avrupa'nın arasını bozmak, bu "Acemiler Mangası"na nasip olmuştu, "Hocaları"nın beceremediğini bunlar becermişti. 
     
     EVET, yine her şafakta olduğu gibi bu şafakta da öldüler. 
     Yine hasret, yine hüsran ve yine yeni şafaklara doğru .. 
     
     







Çirkin Amerikalı’ 


"Ahmak bir yanı da var şu insanlığın"... 


EFT ücreti... 


Anlaşmazlık noktası 


ABD ile bozuşmak ve savaş ekonomisi 


Açık makas 


Bir Keloğlan masalı 


Üniversite ve meslek seçimi 


Bu nasıl stratejik ortaklık 


Liderlerimiz bir puzzle, birleştirebilene aşkolsun 


Her şafakta ölenler... 


Barzani ve Kuzey Irak 


Dünya kamuoyu haykırıyor Yankee go home’ 


Durum vahim’ tutum’ ciddi değil 


</TEXT>
</DOC>
