<DOC>
<DOCNO> 124494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur07.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni AB ülkeleri, Türkiye'yi engelleyemeyecek 
</HEADLINE>
<TEXT>

     Türkiye, 2004 yılı Mayıs ayından sonra verilecek tarihe AB'nin genişlemesi nedeniyle karşı çıkarken, birliğin yeni üyeleri olacak 10 ülke, Türkiye ile müzakerelerin başlatılmasını engellemeyeceklerini taahhüt edecekler. 
     Diplomatik kaynaklar, mevcut ve yeni üye olacak ülkelerin ortak bir açıklama yaparak, Romanya ve Bulgaristan'ın müzakere görüşmelerinin Dorukta kararlaştırılacağı gibi ilerleyeceği taahhüdünde bulunacaklarını kaydettiler. 
     Kaynaklar, açıklamada, ''Türkiye'nin adaylığının bir sonraki aşamasıyla ilgili bugün alınan kararı da memnuniyetle karşılıyoruz'' ifadelerinin yer alacağını belirttiler. 
     İsveç Dışişleri Bakanı Anna Lindh de, bu konuda yaptığı açıklamada, ''AB'nin 15 veya 25 üyeli olması, siyasi kriterleri karşılaması halinde Türkiye'nin durumunda bir değişikliğe neden olamaz'' dedi. 
     
</TEXT>
</DOC>
