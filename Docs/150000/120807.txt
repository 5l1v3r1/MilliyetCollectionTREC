<DOC>
<DOCNO> 120807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sontur06.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta... 
</HEADLINE>
<TEXT>

     TBMM bu hafta, Başkanlık Divanı oluşumunun ardından 58. Hükümet'in güvenoylaması için çalışacak. 
     Başbakan Abdullah Gül tarafından Genel Kurul'da dün okunan 58. Hükümet'in programı üzerinde 26 Kasım Salı günü görüşmeler yapılacak. Genel Kurul Salı günü saat 13.00'de toplanacak ve görüşmelerde Hükümet ve parti gruplarına 1 saat, kişisel konuşmalara ise 10 dakika süre verilecek. Genel Kurul'da 28 Kasım Perşembe günü ise 58. Hükümet için güvenoylamasına gidilecek. 
     Meclis Başkanlık Divanı'nın da bu hafta oluşması bekleniyor. CHP ve AK Parti grupları Salı günü gerçekleştirilecek grup toplantılarında Başkanlık Divanı adaylarını belirleyecek. 
     Danışma Kurulu, Başkanlık Divanı'nın 15 kişiden oluşmasına karar vermişti. Buna göre CHP, Başkanık Divanı'nda kendisine düşen 1 başkanvekili, 1 idare amiri ve 3 katip üye Ak Parti Grubu ise 3 başkanvekili, 2 idare amiri ve 4 katip üye için adaylarını belirleyecek. 
     Grupların adaylarını Salı günü belirlemesi halinde Genel Kurul'da seçim de aynı gün tamamlanacak. Ancak partilerin yetiştirmemesi halinde seçim, 28 Kasım Perşembe günü yapılacak. 
     





</TEXT>
</DOC>
