<DOC>
<DOCNO> 130535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko18.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz köprüleri, Milli Piyango İdaresi ve İMKB özelleştiriliyor... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 58. Hükümet'in özelleştirme programını açıkladı. Şener, 2003 yılı özelleştirme programı kapsamında, yılın ilk çeyreğinde Petkim, Gerkonsan, Taksan, TZDK'nın Adapazarı işletmesi, Seka'nın Akdeniz, Aksu, Balıkesir, Çaycumu işletmeleri ile Eti Gümüş ve Eti Elektrometalurji işletmeleri için ihaleye çıkılacağını açıkladı. 
     Şener, düzenlediği basın toplantısında, 2003 yılı özellleştirme programını açıkladı. Başbakan Yardımcısı, hazırladıkları programın iddialı olduğunu ve kararlılıkla uygulanacağını bildirdi. 
     Şener, bu yıl ihaleye çıkacak kuruluşları ise ay sonuna kadar olanlar, yılın ilk çeyreği, ikinci çeyreği ile yılın ikinci yarısında ihaleye çıkacaklar olarak ayırdı. 
     Şener'in verdiği bilgiye göre, program kapsamında yılın ikinci çeyreğinde de Sümer Holding'in Diyarbakır, Malatya, Adıyaman, Çanakkale Deri, Van Deri, Tercan, Akdeniz işletmeleri, Sarıkamış fabrikası ile Adana Çırçır fabrikası özelleştirilecek. 
     
     İMKB VE MİLLİ PİYANGO İDARESİ DE KAPSAMDA 

     Abdüllatif Şener, İMKB, İstanbul Altın Borsası ve Milli Piyango İdaresi'nin özelleştirme kapsamına alınacağı ve yasal düzenlemeler yapılarak hızla özelleştirileceklerini söyledi. 
     Şener, özelleştirme kapsamına yeni alınacak kuruluşlar arasında, ''otoyollar ve boğaz köprülerinin'' de bulunduğunu, bunların, ''işletme hakkı devri'' yoluyla özelleştirileceğini kaydetti. 
     Türkiye Halk Bankası'nın da özelleştirme kapsamına alınıp, hazırlık işlemleri sonrasında programa alınacağını bildiren Şener, enerji üretim tesisleri ve enerji dağıtım tesislerinin de özelleştirme kapsamına alınarak, hazırlık işlemine tabi tutulacağını, ardından özelleştirme programına alınacağını kaydetti. 
     
     "HEDEFİN EN AZ YARISI 2003'TE GERÇEKLEŞTİRİLECEK" 

     Başbakan Yardımcısı Abdüllatif Şener, 2003 yılı özelleştirme hedefine değinirken, ''17 yılda yapılan özelleştirme uygulamasının 8 milyar dolar , en az yarısını 2003 yılında gerçekleştireceğiz'' dedi. 
     Bu rakam 4 milyar dolara karşılık gelirken, Şener ''şimdi tabii piyasa koşullarına bağlı, alınacak tekliflere bağlı, sözleşmelerin bağlanmasıyla ortaya çıkacak yapıya bağlıdır'' diye konuştu. 
     
     İDDİALI BİR PROGRAM 

     Bakan Abdüllatif Şener, 2003 yılı özelleştirme hedefini 4 milyar dolar olarak açıklarken, programın ''iddialı'' olduğunu söyledi. 
     Şener, ''program, özelleştirme konusunda hükümetimizin kararlılığının da bir ifadesidir'' dedi. 
     Şener şunları söyledi 
     ''1984 yılından bugüne kadar süren özelleştirmeler incelendiğinde, büyük zaafın, siyasi kararlılığın ve siyasi iradenin yeterince güçlü olmadığı anlaşılmaktadır'' diyen Başbakan Yardımcısı, ilk defa bir hükümetin böylesine kararlı, takvimi belirlenmiş, somut bir programı ortaya koyduğunu ve bu programın da arkasında olduğunu söyledi. 
     Türkiye'de özelleştirme konusunun, hep önemli bir yer işgal ettiğini vurgulayan Şener, şöyle devam etti 
     ''Daha önceki hükümetlerin bu konuda ortaya koydukları tavırlar, politikalara dikkatli şekilde gözden geçirildiğinde, bu fark hemen anlaşılacaktır. İlk defa takvimleri belirli, somut ve kararlı bir program 58. Cumhuriyet Hükümeti'yle birlikte ortaya çıkmaktadır. 
     Elbette bunun bir geçmişi bir altyapısı var. Partimizin kurulduğu ilk günden bu yana kadar, özelleştirme konusu bizim için ayrı bir yer işgal etmiştir, başlı başına bir konu olarak kabul edilmiştir. Partimizin tüm metinlerinde, parti programı dahil, seçim beyannamemiz dahil ve hükümetimizin programında, ayrıca Acil Eylem Planımız'da özelleştirme konusundaki kararlılığımız sürekli ifade edilmiştir.'' 
     
     ULUSLARARASI REKABET ZORUNLULUĞU 

     Abdüllatif Şener, özelleştirme kapsamındaki kuruluşların kamuya, ekonomiye oluşturduğu yük dışında özelleştirmenin, tamamıyla ekonomininin rasyonelleşmesi için gerekli olduğununun kaçınılmaz olduğunu ve geciktirilemeyeceğini kaydetti. 
     Uluslararası rekabet gücü bulunmayan bir ekonominin ayakta kalamayacağına dikkati çeken Şener, bu doğrultuda ülkelerin politikalarının yeniden gözden geçirilmesinin de zorunlu hale geldiğini anlattı. 
     Bu açıdan kamu işletmeciliği ve uluslararası rekabet gücü kavramlarının birlikte telaffuz edilemeyecek kavramlar haline geldiğini ifade eden Şener, şöyle devam etti 
     ''Artık 70 milyon insanımızın potansiyel, girişimci gücünü ortaya çıkarmak ve topyekün ortaya çıkacak bu gücün uluslararası rekabette mesafe almasını sağlayacak bir yapıyı kurmak, örmek, dokumak ortaya çıkarmak 58. Cumhuriyet Hükümeti olarak bizim görevimizdir. 
     Nitelikli nüfus ve nitelikli işgücü ekonominin piyasa koşullarında oluştuğu ve piyasanın bu koşullarında kendisini ortaya çıkarabilecek, girişimcilik ruhunu gösterebilecek ve uluslararası rekabette yer alabilecek girişimcilerin oluştuğu bir ortam, bizim arzuladığımız ekonomik yapının aktörleridir.'' 
     
     ÖZELLEŞTİRME PROGRAMINI UYGULAMAYA KARARLIYIZ 

     Devlet Bakanı ve Başbakan Yardımcısı Abdüllatif Şener, Türk ekonomisinin dünyada saygın bir yer edinebilmesi için, ''kararlı'' bir özelleştirme programı ortaya koydularını belirterek, ''Bu programı da, sonuna kadar uygulayacağız ve ülkemizdeki girişimci gücün önünü açacağız'' dedi. 
     Hükümetin kararlı bir özelleştirme iradesinin bulunduğunu ifade eden Şener, bu iradenin ''güçlü bir Türkiye'' inşa etme iradesi, ''uluslararası rekabet gücü yüksek bir ekonomik zemin kurma'' iradesi olduğunu kaydetti. 
     Özelleştirme kararlılıklarının da, bu iradenin bir ifadesi olduğunu vurgulayan Şener, fakat zaman zaman bazı çevrelerde ''devletin elindeki işletmelerin mülkiyeti veya işletme hakkını devretmesinin devlet kavramıyla bağdaşıp bağdaşmayacağının'' sorulduğunu ve sorgulandığını dile getirdi. 
     Bu anlayışın doğru bir anlayış olmadığını belirten Şener, şunları söyledi 
     ''Bu, varlıklar üzerindeki hakların son bulması demek anlamına gelmiyor. Yani bir kuruluşun, bir işletmenin mülkiyetini veya işletme hakkını devletin özel sektöre devretmesi demek, bu varlıklar üzerindeki devlet hakkının son bulması anlamına hiçbir zaman gelmez. 
     Çünkü devlet, aslında vergi yoluyla bütün işletmelerin ortağıdır. Bir işletme çalışır, işler, uluslararası rekabette kendisini gösterir, kazanır, kar eder ve sahibi kadar devlette onun o karına vergi yoluyla ortak olur...Dolayısıyla devletin vergi yoluyla bütün işletmeler üzerindeki hakkı zaten devam etmektedir.'' Üstelik dikkatli şekilde izlendiğinde, bu hakkın sadece kara ortak olan, kardan pay alan bir hakkı ifade ettiği gibi, işletmelerin zararlarına da ortak olmayı içermediğine işaret eden Şener, ''dolayısıyla vergi mekanizmasının bulunduğu bir ortamda kamu finansmanının temel aracı olarak vergilerin yer aldığı bir yapı içerisinde devletin bir takım kurum ve kuruluşlar üzerindeki bütün haklarının ve inisiyatifinin ortadan kalktığının söyleyebilmek mümkün değildir'' dedi. 
     Devlet Bakanı ve Başbakan Yardımcısı Şener, tüm bunları dikkate almak suretiyle ekonominin rasyonelleşmesi, Türk ekonomisinin dünyada saygın bir yer edinebilmesi için kararlı bir özelleştirme programı ortaya koyduklarını ve bu programı da sonuna kadar uygulayarak, ülkedeki girişimci gücün önünü açacaklarını kaydetti. 
     
     TALEP GELİRSE DİĞERLERİ DE ÖZELLEŞTİRİLEBİLİR 

     Abdüllatif Şener, Acil Eylem Planı çerçevesinde belirlenecek diğer kuruluşlar yanında, program ve kapsamda olmayan kamu işletmeleri ile varlıklarına talep gelmesi durumunda, özelleştirme kapsamına alınacağını bildirdi. 
     Şener, 2003 yılı Özelleştirme Programı'nı açıkladığı basın toplantısında, Türkiye Şeker Fabrikaları için, ilgili kurumlarla birlikte eylem ve takvim belirleneceğini, özelleştirme programına alınmasına dönük ÖYK kararının alınacağını belirtti. 
     Abdüllatif Şener, özel kanunlara göre özelleştirme işlemleri yürütülen kuruluşları da Türk Telekom ve Vakıflar Bankası olarak sıraladı. 
     
     İHALEYE ÇIKILACAK KURULUŞLAR 

     Bakan Şener, ilgili kuruluşlar tarafından ihaleye çıkılacak kuruluşları şöyle açıkladı 
     ''-Sümer Holding'in, blok hisse satışı yöntemi ile Şubat 2003 yılında ihaleye çıkılacak ve özelleştirilecek kuruluşları İstanbul İmar, Tümaş, Beslen makarna, Eryağ, Nitro-Mak, Bumaş, Beytaş, Türk Suudi Hol., Ortadoğu Tekno. İnş., Doyasan, Metaş, Sütaş Bursa Süt, Mannesman boru, Güney San., Yeşilova Yün Halı ve Kepez Elektrik 1 yıl içinde 

-Tekel gayrımenkul satışı 
-Seka Akkuş İşletmesi varlık satışı-Şubat 2003 , Ardanuç İşletmesi varlık satışı-Şubat 2003 , Yibitaş Kraft Tor. Blok hisse satışı-Şubat 2003 
-Tügsaş Türk Arap Gübre Blok hisse satışı-Şubat 2003 
-Et ve Balık Ürünleri EBÜAŞ İştirakleri Blok hisse satışı-Ağustos 2003 
-TDİ 5 adet gemi varlık satışı-Mart 2003 
-THY Usaş Blok hisse satışı -1 yıl içinde , Emek İnşaat Blok Hisse Satışı-Haziran 2003 .'' 
     
     BİRLEŞTİRİLECEK-TASFİYE EDİLECEKLER 

     Özelleştirme 2003 yılı programına göre, birleştirilecek ve tasfiye edilecek kuruluşlar ise şöyle 
     

KURULUŞ ADI TARİH UYGULAMA TURBAN 2003 tasfiyesiz infisah TZDAŞ 2003 tasfiyesiz infisah TÜMOSAN 2003 tasfiyesiz infisah TDÇİ 2003 tasfiye      
     GELİŞMELERE GÖRE DEĞERLENDİRİLECEKLER 

     Bakan Şener, bu kuruluşların yanında özelleştirme programında yer almayan bazı kuruluşların da, gelişmelere göre değerlendirileceğini ve bunların da ileriki zamanda belli bir takvim içinde ihaleye çıkarılacağını kaydetti. 
     Bakan Şener, bu kuruluşları, ''Et ve Balık, Erdemir, Div-Han, Eti Krom, Bursagaz ve Esgaz'' olarak açıkladı. 

     
</TEXT>
</DOC>
