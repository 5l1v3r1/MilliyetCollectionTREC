<DOC>
<DOCNO> 132217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sonspo01.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rebrov ve Kemal'in transferleri için son atak 
</HEADLINE>
<TEXT>

     Fenerbahçe Kulübü Yönetim Kurulu, bu akşam yaptığı toplantıda, Ukraynalı futbolcu Rebrov ve Gaziantepsporlu Kemal'in transferi için Futbol Şubesi Sorumlusu Sadettin Saran'a yetki verdi. 
     Kulüp binasında, Aziz Yıldırım başkanlığında gerçekleştirilen ve yaklaşık 2.5 saat süren toplantının ardından bir açıklama yapan Asbaşkan ve Kulüp Basın Sözcüsü Atilla Kıyat, 31 Ocak'a kadar takıma 1-2 takviye yapacaklarını belirterek, ''Rebrov ve Kemal'in bonservisleri, arzu ettiğimiz fiyatlara çekildiği takdirde, sayın Sadettin Saran bu oyuncuları almaya yetkilidir. Yönetim kurulu, oybirliğiyle bu kararı almıştır'' dedi. 
     Bu oyuncular için kulüplerinin istediği rakamlarla kendilerinin verdiği rakamlar arasında uçurum bulunmadığını vurgulayan Kıyat, şöyle konuştu 
     ''Piyasanın koşullarını göz önüne aldık. Bu oyuncuların bonservislerine piyasanın üzerinde para vermek istemiyoruz. Bu oyuncular olmazsa 1-2 alternatifimiz daha var. Fenerbahçe'nin para konusunda sorunları yok. Ortega'yı nasıl aldıysak, değeri o şekilde olan her oyuncuyu alabiliriz. Bizim buradaki tek çabamız, futbolculara dünya piyasasının üzerinde para vermemek. Bizim altyapımızdan gelen çok değerli oyuncularımız var. Ümit takımda oynayan 6-7 oyuncu, önümüzdeki yıllarda A takımda oynayabilecek seviyeye gelecek.'' Atilla Kıyat, iç transferde sözleşmesi bitecek oyuncularla Sadettin Saran'ın tek tek görüştüğünü ve bazılarıyla anlaştığını da kaydederek, ''Fenerbahçe'de kalmak isteyen ve bizim de kalmasını istediğimiz her oyuncuyla anlaşacağımıza inanıyorum'' diye konuştu. 
     
     REVİVO'NUN GALATASARAY'A TRANSFERİ 
     Atilla Kıyat, Revivo'nun Galatasaray ile sözleşme imzalamasıyla ilgili bir soru üzerine, ''Revivo artık Galatasaray'ın futbolcusudur. Bu transferde bize etik gelmeyen, Revivo'nun, Fenerbahçe'nin futbolcusuyken sarı-kırmızılı yöneticilerle görüşmesi ve Fenerbahçe'den ayrılması halinde Galatasaray'da oynama garantisi almasıdır'' dedi. 
     Kıyat şunları kaydetti 
     ''Revivo, Fenerbahçe ile ilişkisi resmi olarak kesildikten sonra Galatasaray ile sözleşme imzaladı. Biz artık bunun üzerine sünger çektik. Umarım Revivo Fenerbahçe'de oynadığı gibi Galatasaray'da da güzel oynayıp Türk sporseverlere iyi bir futbol izlettirir.'' Toplantıda kamp dönemini de değerlendirdiklerini ve takımın ikinci yarıya hazır olduğunu anlatan Kıyat, Ortega ile ilgili şu an hiçbir sorun bulunmadığını söyledi. 
     Fenerbahçe Futbol Şubesi Sorumlusu Sadettin Saran da İngiltere'nin Tottenham Hotspur takımında oynayan Rebrov'un, kulübüyle arasında para konusunda problemler bulunduğunu, önümüzdeki günlerde kulüp yöneticileriyle biraraya gelerek bu transferi görüşeceklerini söyledi. 
     Saran, ''Bu transferleri bitirmek için uğraşacağım'' dedi. 
     Öte yandan sakat futbolcular Steviç ve Serhat'ın bu akşam MR'ları çekildi. Kulüp doktoru İsmail Başöz, iki futbolcunun durumlarını görmek için kontrol amaçlı MR'larını çektirdiklerini belirterek, ''Durumlarında ilerleme var. İyiye doğru gidiyorlar'' diye konuştu. 
     





</TEXT>
</DOC>
