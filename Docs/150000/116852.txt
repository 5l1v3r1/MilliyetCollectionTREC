<DOC>
<DOCNO> 116852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yasam/yas01.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgut Özal’ın rüyası hüsranla sona erdi 
</HEADLINE>
<TEXT>

Tarihinde ilk kez parlamento dışında kalan ANAP’la birlikte Türk siyasetinin pek çok renkli siması da gözlerden uzak kalacak 
     ANKARA Milliyet 

     Turgut Özal’ın eseri ANAP’ı devraldıktan sonra yaşattığı oy kaybını bu seçimde dibe vurduran Mesut Yılmaz, partisiyle baraj altında kalıp Meclis’e veda etti. 
     Aralarında Özal döneminin ünlü isimlerinin de bulunduğu, ANAP’ın Türk siyasetindeki renkli isimleri de böylece Meclis dışında kalmış oldu. 
     ANAP’ın sanatçı isimlerinden Yılmaz Karakoyunlu, adı yolsuzluk doysalarıyla anılan Cumhur Ersümer, Yılmazlar’a en yakın isimlerden Cavit Kavak, sinemanın siyasete kazandırdığı Ediz Hun, son anda ANAP saflarına dönen, geçen seçimin bağımsız milletvekili Ahmet Özal, ANAP’ın ekonomi kurmayı Nesrin Nas, Büyükşehir Belediye Başkan adaylarından Ali Talip Özdemir de Meclis’e giremeyen isimler arasında yer aldı. 
     
     Deprem dede yıkıldı 
     Cengiz Altınkaya, Yüksel Yalova, Yaşar Dedelek, Mehmet Keçeciler, Beyhan Aslan, Nejat Arseven, Rüştü Kazım Yücelen, Sümer Oral, Işılay Saygın, Mustafa Taşar, Ekrem Pakdemirli, Aydın Ayaydın, Haşim Haşimi, Akın Gönen, Yaşar Topçu, Lütfullah Kayalar, Zeki Çakan, Mehmet Salih Yıldırım gibi siyasetin ünlü simaları da bu kez baraja takılırken, Özal’ın koruma müdürü geçen dönemin milletvekili Musa Öztürk de Meclis’e giremedi. 
     Son anda YTP’de aradığını bulamayıp ANAP’a geçen Ali Tekin, YTP gibi ANAP’ın da baraj altı kalmasıyla milletvekili seçilemedi. ANAP’ın Süleymancı adaylarından, Ulaştırma eski Bakanı Ahmet Arif Denizolgun ile siyasete ANAP’tan girmeye hazırlanan Deprem Dede’ Ahmet Mete Işıkara ile Yargıtay eski Başkanı Sami Selçuk, eski Vali Kutlu Aktaş da aradığını bulamadı. 
     
Bu kadarı fazla      NESLİHAN CUYAR İstanbul 

     Ankara’daki genel merkez gibi Beyoğlu’ndaki ANAP İstanbul İl Başkanlığı’nda büyük bir hayal kırıklığı hakimdi. Devlet Bakanı Yılmaz Karakoyunlu ise sonuçlar açıklanmadan önce partiden ayrıldı. İstanbul’dan ve Türkiye genelinden gelen sonuçları dev ekrandan takip eden partililer, "Bu kadarını beklemiyorduk" dedi. 
     
     MESUT YILMAZ 
19 yıl sonra Meclis dışında      Mesut Yılmaz, özel sektörde yöneticilik yaparken 1983’de ANAP’ın kurucu üyesi ve Genel Başkan Yardımcısı oldu. Aynı yıl Kasım ayında yapılan genel seçimlerde Rize Milletvekili seçilen Yılmaz, birinci Özal hükümetinde bakanlık yaptı. 1987 seçimlerinde yeniden milletvekili seçildi. İkinci Özal Hükümeti’nde Dışişleri Bakanlığı görevine getirildi, Akbulut Hükümeti’nde de sürdürdüğü bu görevden 20 Şubat 1990’da istifa etti. 
     15 Haziran 1991’deki ANAP büyük kongresinde genel başkanlığa seçildi. Temmuz 1991’de de yeni hükümetin kurucusu oldu. 20 Ekim 1991 genel seçimlerinden sonra ana muhalefet partisi lideri oldu. 24 Aralık 1995 seçimleri sonrası ANAP ile DYP’nin kurduğu 53. Hükümet’in başbakanı olarak görev yaptı. Temmuz 1997’den itibaren 55. Hükümet’in başbakanlığını üstlendi. 17 Ocak 1999’da başbakanlık görevinden ayrıldı. 18 Nisan 1999 seçimlerinden sonra kurulan 57. Hükümet’te 13 Temmuz 2000’den itibaren Başbakan Yardımcısı olarak görev aldı. 1991’de genel başkanlık koltuğuna oturduğunda ANAP’ın bir önceki seçimlerde aldığı oy yüzde 36.31’di. Yılmaz liderliğindeki ANAP’ın girdiği ilk seçimde 1995 oy oranı 24.01’e düştü. 1999 seçimlerinde oy oranı 13.23’e geriledi. Son olarak da partisini barajın altına düşüren lider oldu. 
     
     Önce çekilecek, dönüş için uygun zaman kollayacak 
Yılmaz’dan Baykal taktiği      Turgut Özal’ın üst üste iki kez tek başına iktidara taşıdığı ANAP’ın liderliğini devraldıktan sonra partisine üç genel seçimde sürekli oy kaybettiren Mesut Yılmaz, MHP lideri Devlet Bahçeli gibi görevini bırakarak yönetime kongre çağrısı yapmaya hazırlanıyor. Yılmaz’ın, 18 Nisan’da partisi baraj altında kalınca genel başkanlıktan istifa eden Deniz Baykal gibi bir süre sonra tekrar partisinin başına geçme hesabı yaptığı öne sürülüyor. Yılmaz’ın aynı zamanda ANAP’a göre daha büyük hüsrana uğrayan DYP’de gelişmeleri de bekleyeceği ifade ediliyor. Yılmaz’ın bugün MKYK’yı toplayarak görevinden çekilmesi bekleniyor. 
     



 YAŞAM 

























</TEXT>
</DOC>
