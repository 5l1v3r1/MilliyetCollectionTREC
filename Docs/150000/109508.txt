<DOC>
<DOCNO> 109508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/soneko18.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi paketi herkese dokunuyor... 
</HEADLINE>
<TEXT>

     Uluslararası Para Fonu'na IMF verilen vergi stratejisinde yer alan ve Ekim ayı başlarında TBMM'ye sevkedilmesi gereken vergi paketi sıkıntı yarattı. 
     Ekonomi yönetiminde de itirazlara neden olan paketteki bazı düzenlemelere, iş dünyası ve çalışanlar da karşı çıkıyor. 3 yıllık vergi stratejisinde 31 Ekim'e kadar yasalaşması ve 1 Ocak 2003 tarihinde de yürürlüğe girmesi öngörülen vergi düzenlemeleri, erken genel seçimler nedeniyle IMF'nin de olumlu yaklaşımı sonrasında bu yıl ele alınamasa bile Ekim ayı başlarında TBMM'ye sevkedilecek. IMF'ye verilen taahhütler çerçevesinde düzenlenecek pakette, daha önce mutabık kalınan ve stratejiye giren hükümler yer alacak. 
     Gelirler Genel Müdürlüğü de, stratejide bulunan ve niyet mektuplarına da konulan söz konusu düzenlemelere ilişkin çalışmaya başladı. Bu amaçla farklı konulara ilişkin çalışma grupları oluşturuldu. Bir üst düzey yetkili, ''Yeni tasarıyı hazırlarken çok fazla seçeneğimiz yok. Stratejiye bağlı kalacağız. Ama bu stratejide yer alan bazı düzenlemelere şimdiden yoğun tepki var. Bunlar nasıl uygulama şansı bulacak, bilmiyorum'' dedi. 
     
     NE GETİRİLİYOR, KİM NE DİYOR 
     Yeni vergi paketinde yer alması planlanan vergi düzenlemeleri ile bunlara ilişkin bazı görüşler şöyle sıralanıyor 
     -Yatırım indirimi Yeni bir anlayışla ele alınacak yatırım indiriminde kapsam daraltılacak. Bölgeler ve sektörler itibarıyle farklı oran uyulaması yapılmayacak. Halen yüzde 200'leri bulan yatırım indirimi oranı yüzde 30 ya da 40'a çekilecek. Yatırım indirimi tutarı üzerinden ödenen gelir vergisi stopajı da 2004 başından itibaren kalkacak. 
     Yatırım indiriminde bu derece daraltmaya Hazineciler fazla sıcak bakmıyor. Özel sektör ise buna tümüyle karşı çıkıyor. 
     -Vergi iadesine son İşçi ve memurlara vergi iadesi uygulaması yıl sonunda kalkacak. Buna da çalışanlar ve sendikalar itiraz ediyor. 
     
     VERGİ TARİFESİ DE DEĞİŞİYOR 
     -Gelir vergisi tarifesi Halen 3 milyar 800 milyon liradan başlayan vergi dilimleri daha basit hale gelecek ve eskiden uygulanan katlı sisteme dönülecek. Bu çerçevede ilk dilimin 5 milyar lira gibi bir düzeye çıkarılması ve 10, 20, 40, 80, 160 milyar olarak ilerlemesi düşünülüyor. Ücretlilere yönelik 5 puanlık vergi indiriminin ne olacağı ise bilinmiyor. 
     -Serbest bölgelerde vergi istisnasına tırpan Serbest bölgelerdeki gelir ve kurumlar vergisi istisnaları kaldırılacak. Serbest bölge kazançları, bölgede şirket kurulması ve yurtiçi pazara satış oranının yüzde 15'i geçmemesi şartıyla düşük oranda vergiye tabi tutulacak. Buralarda çalışanların ücretleri de tam olarak vergilendirilecek. 
     Dış Ticaret Müsteşarlığı ve işadamları buralardaki yatırımları baltalayacağı gerekçesiyle buna şiddetle itiraz ediyor. 
     -Enflasyon muhasebesi Bir dönem herkes enflasyon muhasebesi istedi. Maliye Bakanlığı bu yönde çalışmaya başlayınca, bazı işadamları enflasyon muhasebesi ve mevcut sisteme göre vergi hesaplaması yaptırdı. Bir bölümü yeni sistemden karlı, bir bölümü zararlı çıkınca, Maliye'ye ''Enflasyon muhasebesi isteğe bağlı olsun'' önerisi geldi. Ancak, Maliye de buna karşı çıktı. 
     
     KURUM KAZANÇLARI 
     -Kurum kazançları Kurumlar vergisi oranı değişmeyecek, ancak kurum kazançları üzerindeki vergi yükü düşecek. Azami vergi yükü yüzde 50'yi geçemeyecek. 
     Kurum bünyesinden alınan stopaj dağıtıma bağlı olarak yapılmaya devam edecek, ancak istisna kazanç ayrımı olmayacak. 
     Karın sermayeye eklenmesi kar dağıtımı sayılacak. Temettü gelirleri nakit de ödense, hisse senedi olarak da verilse vergilendirilecek. Özel sektör temsilcileri, bu düzenlemenin de son hükmüne muhalefet ediyor. 
     -Temettü gelirleri Temettü vergilemesinde istisnalar kalkacak. Halka açık şirketler ile diğer şirketlerin temettüleri üzerindeki stopaj eşitlenecek. 
     Faiz ve benzeri gelirlerdeki vadeye bağlı stopaj uygulaması son bulacak. Finansal araçlar üzerindeki reel vergi yükü eşitlenecek. Maliyeciler, bu eşitlemenin de faiz gelirlerinin beyan kapsamına alınmasıyla gerçekleştirilebileceğini söylüyor. Ancak Hazine, bankalar ve diğer kesimler buna itiraz ediyor. 
     





</TEXT>
</DOC>
