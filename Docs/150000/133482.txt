<DOC>
<DOCNO> 133482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur05.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Jeofizik Mühendisleri Odası Artçılar bekleniyor 
</HEADLINE>
<TEXT>

     Jeofizik Mühendisleri Odası Adana Şube Başkanı Melih Baki, Tunceli'nin Pülümür İlçesi'nde meydana gelen depremin, Doğu Anadolu Fayı'nda son iki aydır sismik olarak yaşanan aktif sürecin bir sonucu olduğunu ve artçılarının beklendiğini belirtti. 
     Melih Baki, Tunceli'nin Doğu Anadolu Fayı'nda bulunduğunu ve Doğu Akdeniz'deki kırık zonların sürekli bir hareketlilik halinde olduğunu kaydederek, ayrıca Hatay'ın Kırıkhan İlçesi'nde de bugün saat 01.26'da aletsel büyüklüğü 3.8 olan ve 8.5 kilometre derinlikte bir deprem meydana geldiğini bildirdi. 
     Baki, bölgede önemli mikro ve makro düzeyde deprem gelişmelerinin iki aydır sürdüğünü ifade ederek, şunları kaydetti 
     ''Bölge uzun dönemden bu yana büyük deprem üretmiyordu. Sismik olarak aktif bir süreç geçiriyor. Tunceli'deki depremin ardından 3.5 şiddetinde sarsıntı da meydana geldi. Şu anda sarsıntılar devam ediyor. Artçılar bekleniyor. Kırılma henüz tamamlanmadı. Herkesin dikkat etmesi gerekiyor. Kırılmanın tamamlanması için 5.4 civarında artçının gerçekleşmesi gerekiyor. Bölgenin riskli olduğu biliniyor. Deprem konusunda duyarlı bir bölge olduğu çalışmalarla ortaya çıkarıldı. Herkesin duyarlı olmasında yarar var.' 
     





</TEXT>
</DOC>
