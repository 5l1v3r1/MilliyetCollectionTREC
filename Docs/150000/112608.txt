<DOC>
<DOCNO> 112608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur04.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Damsız kaydolunamayan kurs... 
</HEADLINE>
<TEXT>

     Diyarbakır'da Kuğu Bale Piyano Diksiyon Sanat Merkezi bünyesinde açılan Salon Dansları'na damsız kayıt kabul edilmiyor. 
     Merkez Müdürü Zeliha Yılmaz, A.A muhabirine yaptığı açıklamada, merkezlerinin, yaklaşık 3 yıldır hizmet verdiğini belirterek, çocuklara bale ve piyano derslerinin yanı sıra yetişkinlere de 7 ayrı dans öğrettiklerini söyledi. 
     Latin Amerikan Shakira, Jennifer Lopez gibi şarkıcıların gündemde olması ve dünyada Latin dansları rüzgarının esmesi nedeniyle geçen yıla oranla Diyarbakır'da dans öğrenmek isteyenlerin sayısında belirgin bir artış olduğunu anlatan Yılmaz, ''Merkezimize çok yoğun talep var. Ekim ayı sonunda başlayacak kursta, kursiyerlerimize, rumba, vals, tango, cha cha, disco blues, fox troot gibi dansları öğreteceğiz'' dedi. 
     Yılmaz, dans öğrenmek isteyenlerin başında üniversite öğrencileri, öğretim üyeleri ve ordu mensuplarının geldiğini bildirdi. 
     Dans öğrenmek için başvuranların çoğunluğunu erkeklerin oluşturduğunu da anlatan Yılmaz, şöyle dedi 
     ''Dansları en fazla erkekler öğrenmek istiyor. Ancak damsız kayıt kabul etmiyoruz. Hanımlar genellikle partnerleriyle kayıt yaptırıyorlar. Ancak erkekleri eşleri olmadan kabul edemiyoruz. İstanbul ve Ankara gibi illerde bu çok sorun değil. Ancak Diyarbakır daha kapalı olduğu için damsız erkek almıyoruz. Erkeklerin ilgisi şaşırtıcı biçimde fazla. Kayıt yaptırmak için gelen erkekler bize bir eğlence yerine gittiğimiz vakit dans etmesini bilmeyince kendimizde eksiklik hissediyoruz diyorlar.'' Yılmaz, Diyarbakırlıların dansa doğal bir yeteneği bulunduğunu ve ritim duygusunun çok gelişmiş olduğunu da kaydederek,''İlk etapta l0'ar kişilik gruplar halinde 3 sınıf açacağız. Dansları, koordinatörümüz Ankara Devlet Opera ve Balesi sanatçısı Ömür Uyanık, haftada bir gün ve bir yıl süreyle öğretecek'' dedi. 
     





</TEXT>
</DOC>
