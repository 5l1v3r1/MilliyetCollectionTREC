<DOC>
<DOCNO> 112279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur13.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Gürel'i arayacak... 
</HEADLINE>
<TEXT>

     AB Dönem Başkanı Danimarka'nın Dışişleri Bakanlığı AB işlerinden sorumlu Müsteşar Yardımcısı Carsten Sondergaard, Kopenhag Zirvesi'ne kadar uzun ve yoğun bir sürecin olduğunu belirterek, zirvede Türkiye'ye tarih verilmesi konusunda konuşmak için henüz çok erken olduğunu söyledi. 
     Sondergaard, Dışişleri Bakanlığı'nda önce Müsteşar Yardımcısı Akın Alptuna ile heyetlerarası görüşmelere katıldı, ardından Müsteşar Uğur Ziyal ile biraraya geldi. 
     Konuk müsteşar yardımcısı yaklaşık 2,5 saat süren temaslarının ardından yaptığı açıklamada, görüşmelerinde, AB'deki gelişmeleri, Türkiye-AB ilişkilerini ve AB Komisyonu'nun dün yayınladığı İlerleme Raporu'nu ele aldıklarını kaydetti. 
     Raporun, Türk hükümeti, AB üyeleri ve en üst düzeyde 24 Ekim'de Brüksel'de AB Konseyi tarafından etüt edileceğini belirten Sondergaard, ''Önümüzde, Kopenhag'a kadar uzun ve yoğun bir süreç var'' diye konuştu. 
     Sondergaard, raporun, Kopenhag Zirvesi'nde belirleyici olup olmayacağına ilişkin soru üzerine, İlerleme Raporu'nun AB Komisyonu'nun görüşü olduğunu hatırlatarak, birliğe üye ülkelerin raporu henüz tartışmadıklarını, sonucu o zaman göreceklerini söyledi. Bir sonraki adımın Lüksemburg'daki Dışişleri Bakanları toplantısında atılacağını belirten Sondergaard, herkesin çok aktif olacağı uzun bir sürece girdiklerini söyledi. 
     Bir soru üzerine Sondergaard, üye ülkelerin, son AB zirvesinden bu yana meydana gelen gelişmeleri dikkate alarak karar vereceklerini ifade ederek, AB'nin Türkiye'nin attığı adımları memnuniyetle karşıladığını, kararı hükümetlerin Aralık ayında vereceğini ifade etti. 
     Sondergaard, Türkiye'deki seçimlerin sürece etkisine ilişkin bir soru üzerine de, ''Bunu sizin değerlendirmeniz gerekir'' diyerek, AB hükümetlerin Türkiye'de ne gibi gelişmeler olduğunu göz önüne alacaklarını kaydetti. 
     İlerleme Raporu'nun ardından Türkiye'nin Kopenhag'da hala tarih alma şansının olup olmadığının sorulması üzerine, ''Zirveden ne gibi bir sonuç çıkacağına dair konuşmak için henüz çok erken'' diye yanıt veren Sondergaard, AB ülkelerinin İlerleme Raporu'nu değerlendireceklerini, sonucun Kopenhag Zirvesi'nde alınacağını tekrarladı. 
     Bir başka soru üzerine de Sondergaard, Kıbrıs konusunu da görüştüklerini ve Ziyal'in konuya ilişkin görüşlerini dikkatle dinlediklerini söyledi. Kıbrıs'a ilişkin AB'nin görüşlerini de aktardığını belirten Sondergaard, New York'taki Kıbrıs görüşmelerinden memnun olduklarını, adadaki taraflar arasında ilerleme sağlanmasını umduklarını belirtti. 
     
     SİYASİ PERSPEKTİF GELİŞTİRİLMELİ 
     Edinilen bilgiye göre, Ankara, önceden belirlenen programı çerçevesinde temaslarda bulunan Sondergaard'a İlerleme Raporu hakkındaki görüşlerini iletme fırsatı buldu. 
     AB Dönem Başkanı Danimarka'ya raporda eksiklikler bulunduğu iletilirken, siyasi perspektifin geliştirilmesinin gerektiği ve Türkiye'nin sergilediği iradeye karşılık, AB'nin de aynı şekilde karşılık vermesinin beklendiği aktarıldı. 
     Ankara, bundan sonra Türkiye'nin AB sürecine ilişkin çalışmalarına içte ve dışta olmak üzere iki yönlü çalışmaya devam edecek. 
     Görüşmelerde ayrıca, Irak, Ortadoğu, Kafkaslar ve Afganistan'daki gelişmelerin de ele alındığı öğrenildi. 
     
     VERHEUGEN GÜREL'İ ARAYACAK 
     Bu arada, AB'nin genişlemeden sorumlu Komisyon Üyesi Günter Verheugen'ın, Başbakan Yardımcısı ve Dışişleri Bakanı Şükrü Sina Gürel'in kendisini telefonla arayıp bulamamasına ilişkin basında çıkan haberler üzerine, Türkiye'nin Brüksel Büyükelçiliği ile temasa geçtiği öğrenildi. 
     Verheugen'ın, bir yanlış anlama olmaması gerektiği, Gürel'i arayacağı, dün teknik nedenler nedeniyle kendisiyle görüşemediği mesajını ilettiği belirtildi. 
     





</TEXT>
</DOC>
