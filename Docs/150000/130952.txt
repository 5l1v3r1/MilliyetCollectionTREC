<DOC>
<DOCNO> 130952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun02.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'nin bir planı varsa açıklamak onlara düşer 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Türk hükümetinin Irak'a ne tür bir mesaj ilettiği ya da Ortadoğu ülkelerine belli bir plan götürüp götürmediği konusunda bilgileri olmadığını belirterek, bu konudaki soruların Türkiye'ye yöneltilmesini istedi. 
     Boucher, düzenlediği basın toplantısında gazetecilerin sorularını yanıtladı. Başbakan Abdullah Gül'ün Ortadoğu ülkelerini ziyaretlerinde ''Irak'a ilişkin bir plan götürdüğü'' ve Devlet Bakanı Kürşat Tüzmen'in Irak'ı ziyaretinde ''bu ülkeye mesaj ilettiği'' haberlerinin hatırlatılması üzerine Boucher, ''Onların planını açıklamak benim işim olmadığı gibi, Türk Başbakanı'nın diğer Arap liderlerle hangi bağlamda görüştüğünü tartışmak da benim işim değil'' dedi. 
     Sözcü Boucher, sözlerini şöyle sürdürdü 
     ''Irak lideri Saddam Hüseyin'in görevden ayrılmasıyla ilgili, diğer hükümetlerle görüşmelerde bulunmuştuk. Bu konudan bize bahsedilmişti. Arap dünyasının çeşitli liderlerinin kamuya açıklamalarında, onların da Irak'ın BM kararlarına uymasını garanti etmek istediklerini gördünüz. Bu çeşitli unsurların hangisinden konuştuklarını bilmiyorum. Ancak birilerinin planı varsa, bu konuda konuşmak da onların işidir, bizim değil.'' Boucher, Türk hükümetinin Irak ile temasa geçmesinden ABD'nin memnun olup olmadığı yönündeki bir soruya, ''Daha önce de söylediğimiz gibi, Irak hükümetiyle temasa geçen her kim olursa olsun, Irak'ın BM kararlarına uyma yükümlülüğünü, bölgesini ve kendi halkını kitle imha silahlarıyla tehdit etmeyi kesmesinin gereğini anlatması gerektiğini düşünüyoruz'' yanıtını vermekle yetindi. 
     Türkiye'ye, Irak'a ilişkin ABD'den bir ekonomik yardım paketi geleceği haberlerine ilişkin bir soruya karşılık Boucher, ortaya konulan rakamların pek çoğunun ilerleyen zamanlarda konuşulması gerektiğini ve kendisine anlaşmanın detayları konusunda bilgi verilmediğini söyledi. 
     Sözcü, bir gazetecinin, ''Türklere Irak ile ne konuştuklarını, ne mesaj ilettiklerini sordunuz mu'' sorusuna, ''Bilmiyorum. Bunu Türklere sormanız lazım. Biz, Irak ile temasta olan veya temas kurabilecek bütün hükümetlerle temastayız. Genel olarak bütün hükümetlerden, Irak'a yükümlülüklerini hatırlatmalarını istiyoruz. Belli bir hükümet üzerinde yoğunlaşmadan, Irak'la görüşen herkesten, bu mesajı vermelerini istiyoruz'' karşılığını verdi. 
     





</TEXT>
</DOC>
