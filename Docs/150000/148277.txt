<DOC>
<DOCNO> 148277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/yazar/guclu.html </URL>
<DATE> 2003/04/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
8 yılın sonu mu geliyor 
</HEADLINE>
<TEXT>

     Gençlerin yanlış bir işe yönelmelerinin en büyük sorumlusu üniversite giriş sınavı ÖSS gibi gözükse de aileler de bu konuda çok kabahatliler. En büyük sorumluluk ise kuşkusuz Milli Eğitim Bakanlığı’nın. Ancak bu konuda öncelikle onların rehberliğe ihtiyacı var .. 
     Çocukların ilgi ve yeteneklerini belirleyip bir mesleğe yönlendirilmesi kaç yaşında başlamalı Bu soru 8 yıllık temel eğitim yasası çıkartılırken çok tartışıldı. İlköğretim 4 ve 5’inci sınıftan sonra diyenler de oldu. Temel eğitimden sonra diyenler de. Sonuçta bir başka bahara ertelendi. 
     Şimdi bu yöndeki tartışmalar yeniden başladı. Milli Eğitim Bakanı Hüseyin Çelik, 4 ve 5’inci sınıfta öğrencilerin ilgi ve yeteneklerinin belirleneceğini ve ona göre bir yönlendirme yapılacağını söyledi. Bu konudaki hazırlıkların da sürdüğünü belitti. 
     Umarım bu gelişme, kamuoyunu beş yıl öncesine yeniden götürmez. Hatırlayacaksınız o günlerde 8 yıllık temel eğitime kimse karşı çıkmıyordu. Tartışılan konu 8 yıllık temel eğitimin 5 3 şeklinde mi, yoksa kesintisiz olarak mı yapılmasıydı. 
     Mesut Yılmaz’ın başbakanlığındaki ANASOL hükümeti 8 yıllık kesintisiz eğitimi, DYP ve RP ağırlıklı muhalefet ise 5 3’ü istiyordu. Çünkü, diğer meslek liseleri ve kolejler gibi imam hatip liselerinin orta kısımlarının kapatılmasına neden olacak bu uygulamaya şiddetle karşı çıkıyorlardı. 
     O dönemde 8 yıllık kesintisiz temel eğitime karşı çıkanlardan birisi de Milli Eğitim Bakanı Hüseyin Çelik’ti. Çelik, 4 ve 5’inci sınıfta yönlendirme olacak derken yeniden eski günlere mi dönecek yoksa başka bir alternatif mi getirecek henüz belli değil. Ama bu konuda atılacak her adım, mutlaka büyük tartışmalar yaratacaktır. Buna şimdiden hazır olmalıyız. 
     
Dayatmacı eğitim      Eğitimde yönlendirme sıkıntısı çekildiği kesin. Ancak bu konuda atılacak adım, YÖK yasasında olduğu gibi 8 yıllık kesintisiz eğitimden intikam almaya yönelik olmamalıdır. Şimdi yetki bizde, biz ne istersek o olur mantığı, YÖK yasası ve seçmen yaşının 25’e indirilmesi konusunda ters tepti. 
     Çocuklarımız elbette küçük yaştan itibaren ilgi ve yetenekleri doğrultusunda eğitilmeli. Ama bunu, kim ve nasıl yapacak Liseyi bitiren bir öğrenci bile meslek seçimi konusunda tam donanımlı değilken 5’inci sınıfa giden öğrenci geleceğine yönelik bu çok önemli kararı nasıl verecek Öğretmenler ya da anne babalar verecek ise 8 yıllık kesintisiz temel eğitime niye geçildi Neden vazgeçiliyor Ayrıca 8 yılın hiç mi hataları yok Bütün bunlar, gerginlik yaratılmadan sağduyulu bir şekilde tartışılmalıdır. Yoksa zarar gören sadece iktidar olmaz... 
     Özetin özeti Çocuklarımızın mutlu ve başarılı olmaları için siyasi değil pedagojik yönlendirmeye ihtiyaçları var. Aksi bir tutum gerginlikten başka bir şey getirmez. 
     
     







</TEXT>
</DOC>
