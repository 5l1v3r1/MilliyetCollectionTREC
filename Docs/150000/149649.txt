<DOC>
<DOCNO> 149649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/spor/spo01.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
KALDI İKİ MAÇ 
</HEADLINE>
<TEXT>

Beşiktaş'ı son haftalarda adeta sırtlayan, futboluyla yeniden zirveye çıkan Sergen, "Şampiyonluk kaderimizi Malatya, Diyarbakır ve Fenerbahçe maçları belirleyecekti. İlkini kayıpsız geçtik" dedi 
     ORHAN YILDIRIM 

     'Gerisi gelecek' 
     DENİZLİSPOR maçından sonra Beşiktaş'ı, Malatya'da da galibiyete taşıyan Sergen Yalçın, şampiyonluk yolunda çok önemli bir virajı döndüklerini söyledi. Yıldız oyuncu, "Bizim için bu hafta büyük risk taşıyordu. Şampiyonluk kaderimizi Malatya, Diyarbakır ve Fenerbahçe maçları belirleyecekti. İlkini kayıpsız geçtik, artık gerisini getiririz. Altı puanı alırsak önümüz açılır" diye konuştu. 
     
     'Beklentiler büyük' 
     SAKATLIĞININ yeni yeni geçtiğini belirten Sergen, "Sezon başı ve devre arası kamplarında tam randımanla çalışamadım. Ancak şu an daha iyiyim. Yine ağrılarım var ama oyunumu eskisi gibi olumsuz etkilemiyor. Başarımız bana ya da başka bir oyuncuya maledilemez. En önemli avantajımız takım olma özelliğimiz. Elbette benden beklentiler büyük. Bunları yerine getiriyorum" dedi. 
     
Alkışlar savunmaya      ALİ Eren, Ronaldo ve Zago üçlüsünün Malatyaspor karşısındaki başarılı performansı teknik heyetten tam puan aldı. Teknik Direktör Lucescu'nun maç sonrası soyunma odasında bu üç oyuncunun tek tek elini sıkarak tebrik ettiği öğrenildi.. Ali Eren, "Yedek kalmayı sorun etmeden kendimi hazır tuttum. Artık formamı kolay kolay bırakmam" derken, Ronaldo, "Birbirimizi çok iyi tamamlıyoruz. Sadece iki kez kademe hatası yaptık. Bunu sıfıra indireceğiz" dedi. 
     
     İlhan-Tolga gerginliği 
     Beşiktaş'ın dün sabah yaptığı antrenmanda İlhan ile Tolga aynı takımda yer aldı. İlhan bir pozisyon sonrası Tolga'ya "Rakip takım oyuncularına çok sert giriyorsun" diye bağırınca ortam gerginleşti. Olay bir anda kavgaya dönüştü. Araya giren Lucescu tansiyonu düşürdü. Bu arada İlhan'ın köpeğinin sürekli sahaya girmesi Rumen hocayı kızdırdı. Görevliler köpeği hemen dışarı çıkardı. 
     
     Tümer'e özel ilgi 
     DİYARBAKIR karşısında cezalı olan Sergen'in yerine Tümer'i oynatmayı planlayan Lucescu dün bu oyuncuyla özel bir görüşme yaptı. Tümer'e sahada yapması gerekenleri anlatan Rumen hocanın, "Bu maçta sana çok iş düşecek" dediği öğrenildi. Bu arada Pancu ile dizindeki ödem nedeniyle Malatya'da forma giyemeyen İlhan Mansız Lucescu'dan ilk onbirde görev istedi. 
     
     Pascal'ın şikayeti var 
     SİYAH - Beyazlı takımın yıldızı Nouma, Malatya maçında sıkı markajda kaldığı için etkili olamadığını söyledi. Golcü oyuncu, "Tolga ve Mert'in takibinden bir türlü kurtulamadım. Bu yüzden sürekli geriye gelip pas almaya çalıştım. Bir de pres yapınca yorgun düştüm. Ancak önemli olan kazanmaktı. Bunu da başardık" diye konuştu. 
     
     Gençler tur attı 
     GEÇEN hafta şampiyonluğu garantileyen Beşiktaş Süper Genç takımı, ezeli rakibi Galatasaray'ı ligin son maçında 3-1 yenerek şampiyonluk turu attı. Ayazağa Yusuf Tunaoğlu Stadı'nda oynanan karşılaşmada Siyah - Beyazlı ekibin golleri Hasan 2 ve Yalçın'dan gelirken, Galatasaray'ın tek golünü penaltıdan Yusuf kaydetti. Karşılaşmayı Beşiktaş Altyapı Sorumlusu Hüseyin Mican ve yönetici İbrahim Altınsay da izledi. n CENGİZ MALGIR 
     
     Diyarbakır vize vermedi 
     TEKNİK Direktör Lucescu, çarşamba günkü maç için Diyarbakır'a salı sabahı gidip, burada antrenman yapmayı planlıyordu. Ancak Diyarbakırspor Kulübü, "sahamız bozuk" gerekçesi ile Beşiktaş'a vize vermeyince teknik heyet seyehat programını değiştirmek zorunda kaldı. Siyah - Beyazlılar, salı sabahı Nevzat Demir Tesisleri'nde çalıştıktan sonra Diyarbakır'a hareket edecek. 
     


SPOR 

































</TEXT>
</DOC>
