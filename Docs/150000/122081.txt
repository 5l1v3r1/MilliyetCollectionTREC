<DOC>
<DOCNO> 122081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/yazar/asik.html </URL>
<DATE> 2002/12/01/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
MGK’da iftar 
</HEADLINE>
<TEXT>

     Cuma günkü Çankaya Köşkü’nde yapılan MGK toplantısında iftar arası verildi mi, verilmedi mi Türkiye’nin en büyük gazetesi dün "İftar arası verilmedi" diye manşet attı. Gazetenin Genel Yayın Müdürü de köşesinde bu tavrı eleştiren bir yazı yazdı. 
     Peki gerçek neydi Arkadaşımız Fahrettin Fidan MGK toplantısında hazır bulunan Başbakan Yardımcısı Ertuğrul Yalçınbayır’ı buldu ve soruyu ona sordu. Aldığı yanıt 
     - İftar arası verildi. Toplantı devam ederken Sayın Cumhurbaşkanı, "top patladı" uyarısında bulundu. Bunun üzerine garsonlar içeriye girerek bizlere servis yapmaya başladılar. Sunulan yiyecekler arasında kanepeler, hurma, zeytin, portakal suyu vs. vardı. İkram, yemek denilecek seviyede, yani çok iyiydi.. MGK’nın oruç tutan sivil ve asker üyeleri, hep birlikte oruçlarımızı bu şekilde açtık. 10 - 15 dakika süren iftardan sonra da çalışmalarımıza kaldığımız yerden devam ettik. Herşey normaldi... 
     
     Abdullah Gül’ün TBMM’de Hükümet Programı’nı okurken iftara yetişmek için metni kısa kesmesi gibi... MGK’da "Devlet işlerini boş verelim iftara gidelim" denmemiş de "hem oruç açalım hem işe devam edelim" denmişse, bu devlet adabına daha uygun değil midir 
     
     Keşke cesur düşünce cesur eylemden öne geçse... 
Jerzy Lec 

Aile bilgisi...      Soru 35’ten sonra çocuk yapmak doğru mudur 
     Cevap Hayır, 35 tane yeterli görünüyor. 
     Soru Bebeğin cinsiyetini öğrenmek için en güvenilir yöntem nedir 
     Cevap Doğurmak. 
     Soru Doğum sonrası iyileşme döneminde özellikle kaçınmam gereken bir şey var mı 
     Cevap Var... Hamile kalmak. 
     Soru Bebeğimiz geçen hafta dünyaya geldi. Karım ne zaman kendini yeniden iyi hissetmeye ve normal davranmaya başlayacak 
     Cevap Çocuklar ayrı eve çıktıkları zaman. 
     
Bassam Tibi’den...      Doğu uzmanı Suriye asıllı Alman akademisyen Prof. Bassam Tibi’nin "İslamcılar Avrupa Birliği’ne mi giriyor " başlıklı yazısında AKP - AB flörtüne ilişkin çarpıcı satırlar yer alıyor... Mesela 
     "Avrupa, İslamcıları, Kemalistlere karşı koruyup yardımcı olacaktır. İslamcılar, Kemalizm’e karşı verdikleri mücadeleyi, generallere karşı bir mücadeleymiş gibi Avrupalıya yutturmaya çalışabilirler... 
     
     Bazıları neden yazar Yazmadan duracak kadar güçlü bir kişiliğe sahip olmadığından 
Jerzy Lec 

Pelin ve Deniz...      Akgün Akova’nın son şiir kitabı "Sevdiğim kadın adları gibi" adını taşıyor. İrem, Duygu, Yasemin, Lale, Arzu, Esin, Ayşegül... Gibi tam 33 kadın adına yazılmış şiirler... Akova’nın bu isimlerle akrabalığı ya da duygu ilişkisi olmamış. Şiirler kadınlara değil ses ve anlam olarak çağrışımlar yapan kadın adları üzerine yazılı... Çok hoş şiirler... 
     PELİN... 
     Sesine benzeyen bir ses duyduğum zaman sevgili Pelin 
     bir bulut hiç üşenmez ayın üstünü örter terlemesin diye sabahleyin 
     bir transatlantik okyanusların özetini çıkarır yaptığın kağıt gemiler için 
     ve alıcılarına ulaşır postacıların düşürdüğü mektuplar 
     
     Sesine benzeyen bir ses duyduğum zaman sevgili Pelin 
     baharın aramızda gezindiği söylenir 
     gitmediğim ülkelerin çok yakın olduğu 
     tanımadığım kadınların çok sıcak olduğu ve aşkın 
     uyumak üzere olan bir şiir olduğu söylenir 
     yüreğinde senin 
     DUYGU 
     Seni kimse anlamıyor Duygu 
     yıkandığın su, yürüdüğün yol, omzunda gezinen melek 
     şemsiyende sayı saymayı öğrenen yağmur 
     sarmaşık gibi yüzüne sarılan ayna 
     DENİZ 
     Beyaz Güller Hastanesi’nde yaşamın elini ilk kez tuttuğun zaman 
     Tanrı oyuncaklarını yüzünde unuttu senin 
     ve mavi bir uçurum ekledi gözlerine 
     günü gelince düşmem için... 
     ZEYNEP 
     Zeynep söylesene 
     neden açmayıp yaktın sevgilinin gönderdiği mektubu 
     oysa biliyordun 
     Onat Kutlar’ın 
     "yanmış bir giysinin küllerinden 
     bir ipekböceğine ulaşılmaz" dediğini. 
     
     







Bayram haftası ve mangal tahtası... 


MGK’da iftar 


Sırada ordu mu var 


Güneş bir kılıç, ya ölüm 


Lucescu ve Washington 


Laila ile Mecnun 


Sekreter deyip geçmeyin asıl patron onlar 


Evlilik ile aşk bir arada olamıyor 


"Ver de kurtul"un neresi adil .. 


Almanya formül arıyor 2 


Yoksulluk yardımında 1 taşla 2 kuş 


Sol kime aittir Kim sola aittir 


Tehlike büyüdü 


IMF gelince hayallerden gerçeklere döneceğiz 


Bu gece Kadir Gecesi 


TOBB, TÜSİAD ve AKP 


</TEXT>
</DOC>
