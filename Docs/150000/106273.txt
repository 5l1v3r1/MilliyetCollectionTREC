<DOC>
<DOCNO> 106273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/soneko04.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "2003 bütçesi yaklaşık 135 katrilyon lira olacak" 
</HEADLINE>
<TEXT>

     Maliye Bakanı Sümer Oral, 2003 yılı bütçesini 135 katrilyon lira dolayında tutacaklarını bildirdi. 
     Oral, 37 yıl önce Maliye Müfettiş Muavini olarak göreve başladığı Maliye Bakanlığı'nda, ilk incelemesini gerçekleştirdiği yer olan Ankara'nın Çamlıdere İlçesi'nde incelemelerde bulundu. Burada, Mal Müdürlüğü'nü ziyaret eden Maliye Bakanı, bütçe ve vergi ile ilgili değerlendirmeler yaptı. 
     2003 yılı bütçesine ilişkin çalışmaların Maliye, Hazine ve Devlet Planlama Teşkilatı DPT bürokratlarının katılımı ile yoğun şekilde devam ettiğini kaydeden Oral, Yüksek Planlama Kurulu'nun YPK , makro dengelere ilişkin kararının erken alınması nedeniyle, çalışmalarda da büyük mesafe kat edildiğini ifade etti. 
     Oral, 2003 yılı bütçesinin, 17 Ekim'de TBMM'ye sunulacağına dikkat çekerek, bütün kamu kuruluşlarının, bütçe tekliflerinin kendilerine iletildiğini ve bunların tek tek gözden geçirildiğini anlattı. Deflatör çerçevesinde 2003 bütçe ödeneklerinde yüzde 26'lık bir artış olacağını vurgulayan Bakan Oral, bu doğrultuda yeni yıl bütçe büyüklüğünün 135 katrilyon lira dolayında tutulacağını söyledi. Sümer Oral, ''Yüzde 5 oranında bir büyümenin öngörüldüğü 2003 yılı bütçesinde faiz dışında kalan harcamalar için de 69-70 katrilyon lira kaynak ayrılması planlanıyor'' dedi. 
     
     BÜTÇE SAPMADAN YÜRÜYOR 
     Maliye Bakanı Oral, 2003 yılı bütçe çalışmalarının, 2002 yılı bütçe uygulamaları ile birlikte ele alındığını da belirtti. Oral, her iki yıla ilişkin bütçe rakamlarının, Uluslararası Para Fonu'nun IMF , Ekim ayındaki gözden geçirme çalışmalarında da değerlendirileceğini ifade etti. 
     2002 yılı bütçesinin, seçime rağmen program hedeflerine uygun bir şekilde ilerlediğini söyleyen Maliye Bakanı Oral, şöyle devam etti 
     ''Bu, Türkiye ekonomisi açısından son derece önemlidir. Seçime rağmen her şey programa uygun gidiyor. Ağustos ayı sonu itibariyle alınan geçici verilere göre, faiz dışındaki harcamalar, bütçede öngörülen hedeflerin altında, vergi gelirleri ise hedef rakamları doğrultusunda seyrediyor. Güçlü bir ekonomi için, kamu maliyesi son derece önemlidir. 2002 yılı bütçesinde öngörülen hedeflere ulaşılması, istikrar için gereklidir. Hedeflerde herhangi bir sapma olmaması bu açıdan son derece sevindiricidir. 
     Faiz dışı fazlada hedeflere uygun ve başarılı bir şekilde gitmektedir. Bu yöndeki politikaları duyarlılıkla ve kararlılıkla sürdürmeye devam edeceğiz.'' 
     
     GELİRİN TANIMI DEĞİŞİYOR 
     Maliye Bakanı Oral, vergi mevzuatında değişiklik yapacak düzenlemelerinde ay sonunda Bakanlar Kurulu'na sevk edileceğini kaydetti. Oral, bu düzenlemelerde mali milat ve gelirin tanımı ile ilgili yeni modelin ortaya konulacağını, aynı şekilde enflasyon muhasebesinin de pakette yer alacağını bildirdi. 
     Öte yandan, Oral, 2002 yılı Bileşim Zirvesi'nde, Gelirler Genel Müdürlüğü'nün, internet sayfasının birincilik ödülü almasından da büyük memnuniyet duyduğunu sözlerine ekledi. 
     





</TEXT>
</DOC>
