<DOC>
<DOCNO> 141405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/siyaset/siy04.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivastanbul gerçeği 
</HEADLINE>
<TEXT>

Emniyet Müdürü Celalettin Cerrah’ı bağrına basan Sivaslıların İstanbul’daki nüfusunun 660 bine dayandığı tahmin ediliyor 
     İSTANBUL Milliyet 

     İstanbul’daki Sivaslılar, Emniyet Müdürlüğü’ne vek leten atanan Konya doğumlu Celalettin Cerrah’ı "Büyük Sivas’a hoş geldiniz" pankartıyla karşılayarak bağrına bastı. Bu da Anadolu’dan İstanbul’a göç gerçeğini bir kez daha gözler önüne serdi. 
     Yapılan araştırmalar ortaya çıkarıyor ki Sivaslılar, İstanbul’daki en büyük topluluk. Her 100 kişiden 4.4’ü Sivaslı ve kentte 530 tane dernekleri var. İstanbul’un nüfusunu 15 milyon varsayarsak, kentteki Sivaslı sayısı yaklaşık 660 bin... 
     İstanbul Büyükşehir Belediyesi’nin yaptığı "İstanbullu olma bilinci" adlı araştırmaya göre İstanbul’da yaşayan fakat İstanbullu olmayanların yüzdelik dağılımları şöyle Sivas 4.4, Trabzon 3.2, Malatya 2.9, Rize 2.7, Kastamonu 2.4, Erzincan 2.2, Erzurum 2.2, Kars, 2.2, Diyarbakır 2.0. 
     
     Sözen zamanında patladı 
     İstanbul’un demografik yapısı üzerinde çalışan sosyolog - yazar Ali Bulaç, İstanbul’un 1950, 1980 ve 1990 yıllarında üç ayrı büyük göç dalgası aldığını belirterek, "Sivas’tan her zaman göç vardı ama 1990 yılında birinci oldular. Nurettin Sözen’in belediye başkanlığı bunda rol oynamıştır" dedi. 
     
Pankart amacını aştı      Celalettin Cerrah’ı karşılama törenini düzenleyen Sivaslılar Eğitim, Kültür ve Yardımlaşma Vakfı Başkanı Muhsin Kaya, pankartta yazan "Büyük Sivas" ifadesinin amacını aştığını belirterek, "İstanbul’a her taraftan gelen insanlar var. Bizim öyle bir iddiamız yok ama nüfus yoğunluğu olarak ilk sırada Sivas var. Bu da bir gerçek" diye konuştu. Kaya, Cerrah için ise "O, Sivaslıların sevgisini kazandı. İsmi ölümsüzleşti" dedi. Sivaslı Sanayici ve İşadamları Grubu Başkanı Ali Kösedağ ise "Kendisi Sivaslı olmamasına rağmen tam bir Sivaslı. Ben bugüne kadar hiçbir bürokratın böyle karşılandığını görmedim. Biz bağrımıza bastık. Sanıyoruz ki İstanbul da bağrına basacak" diye konuştu. 
     



 SİYASET 















</TEXT>
</DOC>
