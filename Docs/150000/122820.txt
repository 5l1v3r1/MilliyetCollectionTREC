<DOC>
<DOCNO> 122820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/yazar/altan.html </URL>
<DATE> 2002/12/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Dışarda bayram, bayram bize mahrem..." 
</HEADLINE>
<TEXT>

     Ahmet Muhip Dranas’ın, eşine hitaben yazdığı bir "Bayram" şiiri vardır. Şöyle 
     Dışarda bayram, 
     Bayram bize mahrem 
     Sultanım Münire’m, 
     Doldur içelim. 
     
     Şarkı da bilirsin, 
     Söyleyebilirsin 
     Güzelsin, belisin, 
     Doldur içelim. 
     
     Ben aşkınla şad, 
     Sen sineler küşad 
     Devir Cumhuriyet, 
     Doldur içelim. 
     
     Devir Cumhuriyet mi, demokrasi mi, "bulan buluyor şekerim" devri mi, yuttur kaydır devri mi, saydamlaşma devri mi hepsi bir yana... 
     Küreselleşme süreci, Türkiye’deki oligarşiyi de ufaktan ufaktan zıngırdattıkça haşlanmış bir tavuğun yolunması gibi, ortalıkta birçok gariplik başladı uçuşmaya... 
     Örneğin "kullar"a reva görülen işkencelere ve işkencecilere "Biz bağımsız bir devletiz, bağımsızlığımızdan asla ödün vermeyiz, kimse bize karışamaz" nağralanmaları arkasında usuldan usuldan nasıl sahip çıkılmış olduğu da pul pul dökülüyor medyaya kaç milyar dolara, Pentagon’a neler ve neler verilebileceği de... 
     
     Vaktiyle Enver Paşa da, Alman İmparatoru II. Wilhelm’le aynı pazarlıkları yapar, ama kimseciklerin ruhu bile duymazdı. 
     5 milyon altın karşılığında, 2 milyon şehit verilmesine karşın Alman İmparatorluğu’yla ortaklığın sonu, tam bir fiyaskoyla bitince, ozanlar çağrılmış ve onlara kahramanlık şiirleri yazdırılmıştı 
     Ey bu topraklar için toprağa düşmüş asker, 
     Gökten ecdat inerek öpse o pak alnı değer... 
     Ve bu şiirler okullarda çocuklara ezberletilirdi, kimsenin gözü açılmasın da, yeni dış pazarlıklar için, yeni şehit adayları rahatça yetiştirilebilsin, diye... 
     Bir de bunlara, "resmi tarih" dubarasıyla, daha küçücük yaştan "beyinleri yıkama" yöntemleri eklenince olayları "eksisi, artısıyla, analitik olarak" değerlendirebilecek evrensel nitelikte kadrolar yetiştirilemedi... 
     Türkiye nüfusu da, neredeyse yarı yarıya açlık ve yoksulluk sınırlarının içine yuvarlandı "yaşam kalitesi" açısından ise döküntü ülkeler arasına... 
     
     Şimdi artık Washington, sadece bir insan deposu olmasını istemiyor Türkiye’nin... İslam profilli ve bikini özgürlüklü, AB üyesi olmuş, gerçekten çağdaş ve zengin bir ülke olmasını istiyor... 
     Biraz itiş kakış, siyasetçi dalaşı, deprem meprem gibi tatsızlıklar olsa da Türkiye, gitgide daha da hızlanacak küresel bir füzyon siklonu içinde, iyice değişecektir. 
     5 - 10 yıla kadar global sermaye akmaya başlayacaktır Türkiye’ye. Aileler, erkek çocuklarını, para karşılığında AB savunma örgütlerine gönderebileceklerdir. AB vatandaşlarıyla evlilik hızla yaygınlaşacaktır... Yani efendim, "Türküm, doğruyum, çalışkanım..." dönemi tümden kapanacaktır. 
     
     Ankara’da birden artan diplomatik trafik de iyiye işaret... Yerelin, yosunlaşmış mahut demagojileri zımparalanıyor. 
     Besbelli ki, Irak şöyle veya böyle, yeni bir döneme geçecek. O geçişin tramplenleri de, Türkiye’de kurulacak. 
     Kıbrıs sorununa gelince... Hiç kuşkunuz olmasın, orada da yeni dönemler başlayacak... 
     21. yüzyılın dinamiklerini algılayanlar, olup biteceklere hiç şaşırmayacaklar algılayamayanlar ise, 2003 yılının sonunda bile, şaşkınlıktan, buruşturulup sigara tablası içine konan bayram şekeri kağıdına dönecekler... 
     Hey be bre... Ne değişim, ne değişim... 
     
     Bugün bayram... Bayramınız kutlu olsun... Bir dahaki şeker bayramında çok başka şeyler konuşulacak... 
     Siz isterseniz, Ahmet Muhip’in şiiriyle de bütünleşebilirsiniz 
     Ben aşkınla şad, 
     Sen sineler küşad, 
     Devir Cumhuriyet, 
     Doldur içelim. 
     
     







Pazarlıklar, hassas dengeler 


"Dışarda bayram, bayram bize mahrem..." 


Baykal’dan destek 


Bayramların tadı, tuzu, şekeri... 


AB’den Yaşamsal evet’ 


Her dört liradan biri batmış durumda 


Topal demokrasiye muhalefet cephesi 


Karar kesin olmadan... 


Hayat, ileriye doğru yaşanır 


Bayramlık... 


Üç cephede savaş 


Bayramdan sonra bitap düşebiliriz 


Yalçınbayır Ticari sır kavramı kalkacak 


The Ramazan Festival’ 


</TEXT>
</DOC>
