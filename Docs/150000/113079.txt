<DOC>
<DOCNO> 113079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/soneko13.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral KKTC'nin güçlü mali yapıya kavuşması bizim de arzumuz 
</HEADLINE>
<TEXT>

     Maliye Bakanı Sümer Oral, Kuzey Kıbrıs Türk Cumhuriyeti'nin KKTC güçlü bir mali yapıya kavuşmasının, Türkiye'nin en büyük arzusu olduğunu söyledi. 
     Ankara'da resmi temaslarda bulunan KKTC Maliye Bakanı Mehmet Bayram, beraberindeki heyetle Maliye Bakanı Sümer Oral'ı makamında ziyaret ederek bir süre görüştü. 
     Oral, ziyaret sırasında yaptığı konuşmada, konuk Bakan ile genel meseleleri, Türkiye ile KKTC'yi ilgilendiren çeşitli konulara ele aldıkları, bu arada mali konular üzerinde de durduklarını belirtti. 
     2003 yılı bütçesinin 17 Ekim'de TBMM'ye sunulacağına dikkat çeken Oral, toplantıda bu konudaki çalışmalar hakkında da değerlendirmelerde bulunduklarını ifade etti. 
     Maliye Bakanı Oral, görüşmede bütçeden KKTC'ye yapılacak katkının gündeme gelip gelmediğinin sorulması üzerine de, ''Kıbrıs, Türkiye'nin milli bir davasıdır. En önemli politikasıdır. Kıbrıs'ın güçlü bir mali yapıya kavuşması bizim de en büyük arzumuzdur'' dedi. 
     KKTC Maliye Bakanı Bayram da, iki ülke arasındaki Ortaklık Konseyi toplantısının ardından ilişkilerin daha da derinleştirilmesi kararı alındığını belirterek, KKTC'nin her zaman Türk hükümetleri tarafından desteklendiğini vurguladı. 
     Bayram, Maliye Bakanı Oral'ın da KKTC'ye çok olumlu baktığını ve meseleleri çok iyi bildiğini kaydetti. 
     





</TEXT>
</DOC>
