<DOC>
<DOCNO> 131496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sonspo03.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilenser Bursaspor'un ikinci yarıda yükseleceğine inanıyorum... 
</HEADLINE>
<TEXT>

     Bursaspor Kulübü Başkanı Erdoğan Bilenser, yeşil-beyazlı takımın ikinci yarıda puan sıralamasında yukarılara çıkacağına inandığını belirterek, ''Ancak, yönetici ve futbolcu arkadaşlarım, ilk 6'ya gireceğimiz hatta UEFA Kupası'na katılacağımız iddiasındalar'' dedi. 
     Erdoğan Bilenser, yaptığı açıklamada, ligin ilk yarısında takımın kötü bir performans sergilediğini ve devreyi camiaya yakışmayacak bir yerde bitirdiğini söyledi. 
     Antalya Belek'te süren ikinci yarı hazırlık kampının çok iyi geçtiğini ve futbolcuların hırslı çalıştığını anlatan Bilenser, şunları söyledi 
     ''Geçen gün kampa gittim ve takımı gözlemledim. Futbolcular oldukça hırslı çalışıyor. Yapılan takviyelerle ikinci yarıya iyi bir başlangıç yapacağız. Ben, ikinci yarıda takımın yukarılara çıkacağına inanıyorum. Ancak, yönetici ve futbolcu arkadaşlarım, ilk 6'ya gireceğimiz hatta UEFA Kupası'na katılacağımız iddiasındalar. Bu da beni mutlu etti.'' Bilenser, Belek kampında, futbolcuların kendisinden ve yönetimden bazı istekleri bulunduğunu, bunların başında maddi sorunların giderilmesi ve sakatlıklarıyla daha yakından ilgilenilmesi olduğunu anlatarak, bu konularda yönetim olarak gerekeni yapacaklarını kaydetti. 
     
     TRANSFERLER 
     Bilenser, yapılan transferlere de değinerek, ikinci yarıda sorun yaşamamak için, teknik heyetin raporu doğrultusunda kaleci, orta alan ve sol kanat için takıma takviye yaptıklarını söyledi. 
     Kaleci Majdan ve Brezilyalı oyuncu Gomes Glauber ile anlaştıklarını, diğer Brezilyalı Elmo'nun ise denenmek üzere bir süre takımla birlikte antrenmanlara çıkacağını anlatan Bilenser, ''Sol kanat için Polonyalı Kozminski ile görüşmelerimiz sürüyor. Bu oyuncuyu da hafta sonuna kadar bekliyoruz. Geldiği takdirde, yeşil-beyazlı renklere bağlayacağız'' diye konuştu. 
     





</TEXT>
</DOC>
