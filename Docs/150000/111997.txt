<DOC>
<DOCNO> 111997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun14.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sofya'da bombalı saldırı 1 ölü 
</HEADLINE>
<TEXT>

     Bulgaristan'ın başkenti Sofya'da, İçişleri Bakanlığı'nın yakınında bulunan okulun önünde bir arabanın altına yerleştirilen bombanın patlaması sonucu 1 kişi öldü. 
     İçişleri Bakanlığı'ndan edinilen bilgiye göre, bakanlık merkez binasının arka caddesinde bulunan lisenin önünde saat 09.00 sularında bir patlama meydana geldi. Bir özel otomobilin altına yerleştirilen ve parça tesirli olduğu tahmin edilen bombanın patlaması sonucu, otomobilde bulunan 39 yaşındaki kadın hayatını kaybetti. İsmi açıklanmayan kadının, ağır yaralı olarak hastaneye kaldırıldığı, ancak doktorların müdahalesine rağmen kurtarılamadığı bildirildi. 
     Kalabalık bir caddede bulunan okulun önünde meydana gelen patlamada şans eseri başka ölen ve yaralanan olmadı. 
     Polis olayla ilgili soruşturmanın çok yönlü sürdürüldüğünü, bombalı saldırının mafya grupları arasında bir iç hesaplaşma sonucu meydana geldiğinin tahmin edildiğini açıkladı. 
     





</TEXT>
</DOC>
