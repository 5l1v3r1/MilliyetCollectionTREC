<DOC>
<DOCNO> 112538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/spor/spo01.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FORMA İSTEMEYİN 
</HEADLINE>
<TEXT>

Beşiktaş Teknik Direktörü Lucescu, önce Strum Graz maçında hayal kırıklığı yaratan yedeklere çıkıştı, ardından da "Sizin de onlardan aşağı kalır yanınız yok" diyerek, as oyuncuları azarladı 
     ORHAN YILDIRIM 

     "Hak etmiyorsunuz" 
     SİYAH - Beyazlı kulüpte İnönü Stadı’nda Avusturya’nın Strum Graz takımı ile oynanan hazırlık maçında ortaya koyulan futbolun yankıları sürüyor. Yedeklerin tel tel dökülmesi karşısında çılgına dönen Mircea Lucescu, hem soyunma odasında, hem de dünkü antrenman öncesi futbolcularına sert çıktı. Lige verilen arada eksiklerini kapatmak istediklerini belirten Rumen hoca, "Formayı hak etmiyorsunuz" diye konuştu. 
     
     "Yürekli oynayın" 
     ÖNCE yedek oyuncularını hedef alan Beşiktaş Teknik Direktörü, "Sizleri neden yedek bıraktığımı, ya da neden maç kadrosuna almadığımı umarım bu karşılaşmada anlamışsınızdır. Performansınızdan memnun musunuz " diye sordu. Lucescu, eleştirilerini ağırlaştırdı ve "Sahaya yüreğinizi ve ruhunuzu koymuyorsunuz. Şimdi kimse gelip benden forma istemesin. Oynamak isteyen çalışsın ve formasını hak etsin" yorumunu yaptı. 
     
     Asları da haşladı 
     STURM Graz karşısında performansından memnun kalmadığı Ali Eren, Ronaldo, Zago, Amaral ve Kaan Dobra gibi as isimleri de azarlayan Lucescu, şu uyarıları yaptı "Özel maçları ölçü olarak kabul etmem, ama sahaya Beşiktaş forması ile çıktığınız her karşılaşma en azından prestij açısından önemlidir. Yedeklerden hiç farkınız yoktu. Siz de, neden kenara alındım’ diye karşı çıkmayın. Sadece istediklerimi yapın". 
     
Kartal kırık dökükHasta olmaları ve sakatlıklar nedeniyle 7 oyuncu tedavi görüyor, 3 futbolcu da bu sıkıntıların izlerini taşıyor 
     BEŞİKTAŞ’TA peş peşe gelen sakatlıklar ve grip salgını can sıkıyor. Önceki gün ateşi çıkan Sergen Yalçın, ilaç tedavisine rağmen uykusuz bir gece geçirdi. Sağlık ekibi bu oyuncunun Denizlispor maçına kadar eski gücüne ulaşacağını açıkladı. Nouma’nın yanı sıra göz nezlesi olan Yasin de henüz rahatsızlığının izlerini atlatamadı. 
     TÜMER, Serdar, Tolga, Ahmet Dursun ve İbrahim’in sakatlığının sürmesi de teknik heyeti sıkıntıya düşürdü. Sakatlıktan yeni çıkan Amaral ve Bayram hazır görüntü vermezken, bu isimlere milli oyuncuların yokluğunun da eklenmesiyle Lucescu ne yapacağını şaşırdı. Rumen hoca, ikiye ayırdığı takımda sakatlara ayrı program uyguluyor. 
     
Amaral’dan ilginç itiraf      BEŞİKTAŞ’IN Sambacısı, öz eleştiri yaptı, kötü futbolun faturasını kendilerine çıkardı. Amaral, "Özel maç diye rakibimizi ciddiye almıyoruz. Ancak bu hastalık diğer karşılaşmalara da zaman zaman yansıyor" dedi. Amaral, sakatlıkların artmasını da İnönü Stadı’nın zeminine bağladı ve "İtalya’da bu zeminde maç oynatmazlar. Ümraniye gibi mükemmel bir tesisten çıkıp, burada maç yapınca doğal olarak hepimizde bir endişe doğuyor" diye konuştu. 
     
Taraftarlar turdan emin      UEFA Kupası ikinci turunda İspanyol Alaves ile karşılaşacak olan Beşiktaş’ta taraftarlar takıma güveniyor. Siyah - Beyazlı kulübün resmi internet sitesinde süren ve 1368 kişinin oy kullandığı ankette "Beşiktaş, Alaves’i eler mi" sorusuna 1159 kişi yüzde 84.7 "evet", 85 kişi yüzde 6.2 "hayır", 124 kişi de yüzde 9.1 "şanslar eşit" yanıtını verdi. Bu arada Beşiktaş, uyum sorunu yaşamamak için perşembe günkü Alaves maçı için salı günü İspanya’ya gidecek. 
     
Yeni rakip S.Bükreş      BENFİCA’DAN olumsuz yanıt alan Beşiktaş, ikinci hazırlık maçını yarın Romanya’nın Rapid Bükreş takımıyla yapacak. İnönü Stadı’ndaki karşılaşma 19.00’da başlayacak. Öte yandan Sturm Graz maçında forma giyen Popovic konusunda teknik heyet karar veremedi. Savunmada görev yapan ve güçlü fiziğiyle dikkat çeken Yugoslav oyuncunun bir süre daha çalışmalara devam edeceği bildirildi. 
     



 SPOR 
























</TEXT>
</DOC>
