<DOC>
<DOCNO> 114502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur17.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüşvetçi polis'' operasyonunda 2 polis tutuklandı 
</HEADLINE>
<TEXT>

     Bayrampaşa Meyve ve Sebze Hali'nden çıkan kamyonet sürücülerinden rüşvet aldıkları iddiasıyla önce gözaltına, ardından da açığa alınan 6 polis memurundan ikisi tutuklandı. 
     Bazı trafik polisleri tarafından, Sebze ve Meyve Hali'nden çıkan kamyonet sürücülerinden rüşvet alındığı yolundaki iddialar üzerine, İstanbul İstihbarat Şube Müdürlüğü'nce Hal Kavşağı'na, içinde kamera ile dinleme cihazı olan bir minibüs yerleştirildi. 
     Kameranın kaydettiği görüntülerde, halden çıkarak şehiriçine meyve ve sebze taşıyan, ancak trafikle ilgili eksiklikleri bulunan kamyonet sürücülerinin, yol üzerinde görevli trafik polislerine, ceza kesmemeleri için ruhsat içerisinde 3 ile 5'er milyon lira rüşvet verdikleri belirlendi. 
     Bu görüntülerde rüşvet aldıkları belirlenen Bayrampaşa İlçe Emniyet Müdürlüğü Trafik Denetleme Büro Amirliği'nde görevli polis memurları İsmail Kahraman, Mehmet Aksoy, Hilmi Karabulut, Burhan Kafaoğlu, Mustafa Değirmencioğlu ve Mevlüt Yukarıkır ile kamyonet sürücüleri Metin Karanfil, Ekrem Adak, Ali Acar ve Hikmetullah Tapar gözlem altına alındı. 
     Gasp Büro Amirliği'nde 4 gün boyunca tutulan ve bu arada idari soruşturma kapsamında açığa alınan 6 polis, ifade vermeyi reddetti. 
     "Rüşvet almak" ve "rüşvet vermek" suçlarından dosyaları hazırlanan 6 polis ile 4 sürücü, Eyüp Başsavcılığı'na sevk edildi. 
     Zanlılarla birlikte, kayda alınan kamera görüntüleri de adli emanete gönderildi. 
     Polis memurları İsmail Kahraman, Mehmet Aksoy, Hilmi Karabulut, Burhan Kafaoğlu, Mustafa Değirmencioğlu ve Mevlüt Yukarıkır ile bunlara rüşvet verdikleri ileri sürülen kamyonet sürücüleri Metin Karanfil, Ekrem Adak, Ali Acar ve Hikmetullah Tapar, nöbetçi cumhuriyet savcısı tarafından sorgulandı. 
     Savcılık sorgularının ardından tutuklama istemiyle Nöbetçi 1. Sulh Ceza Mahkemesi'ne gönderilen İsmail Kahraman ile Mustafa Değirmencioğlu, tutuklanarak cezaevine gönderildi. Aynı operasyon kapsamında yakalanan 4 polis ile 4 kamyonet sürücüsü ise serbest bırakıldı. 
     





</TEXT>
</DOC>
