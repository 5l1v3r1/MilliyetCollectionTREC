<DOC>
<DOCNO> 125576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/yazar/cetiner.html </URL>
<DATE> 2002/12/19/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Ağar, merkez sağı toparlar mı 
</HEADLINE>
<TEXT>

     Mehmet Ağar’ın DYP kadrolarında politikaya atıldığı günler dost meclislerinde veya yalnız ne zaman bir araya gelmişsek, merkez sağda birleşmenin gerçekleşmesi olayını konuşmuşuzdur. Ağar, Türkiye’nin buna ihtiyacı olduğunu, böyle bir birlikteliği sağlamak için yoğun çaba sarf ettiğini hep anlatmıştır... 
     Tabii, merkez sağda birleşme demek, DYP ile ANAP’ın aynı çatı altında buluşması demekti, birbirlerinden farkları yoktu ki .. 
     Mehmet Ağar ile Mesut Yılmaz’ın da o günler dostlukları iyi idi... Ehh Çiller de kendisini iki kez bakan yapan lideri değil miydi .. İşte, Mehmet Ağar bu iki lider arasında veya alt katlarında bir hayli gitti geldi, yoğun çaba sarf etti, ileri, geri, yumuşak yöntemleriyle didindi durdu ama başarılı olamadı... 
     Kökü 1946’lara, efsanevi Demokrat Parti’ye bağlı koskoca Doğru Yol Partisi ile yine bir başka efsaneleşmiş Özal’ın ANAP’ı, seçmen kitleleriyle, seçkin kadrolarıyla mum gibi eriyip bitene kadar hiç kimse hırsından inadından, makamından vazgeçemedi .. 
     İlk bakışta çoğunluk bu konuda Tansu Çiller ve Mesut Yılmaz’ı suçlayabilir ama... ben asıl kabahati onların çevresindeki siyasi kadroların hırslı kişilerinde buluyorum .. Onlar, ileriyi görebilselerdi, ikaz etselerdi, bastırsalardı Tansu Hanım, Mesut Bey itiraz mı ederdi .. 
     
     Orkestra mı 
     Mehmet Ağar, 1946 Demokratlarının yöntemini izledi. Anadolu’yu tek tek dolaşarak vatandaştan icazet aldı... DYP’nin liderlik tacını ele geçirdi... Ama asıl bundan sonrası önemli... Ne fazla gurur ne de fazla tevazu .. Ağar bunu dengeleyebilirse liderliğinin önü açık olur. Büyük başarılara gidebilir... DYP’nin çizgisi, programı malum. Biliniyor ama Mozart’ın senfonisini Ağar, Dinar Belediye Bandosu gibi mi yönetecek, yoksa Viyana Flarmoni Orkestrası gibi mi yönetecek .. Dinleyeceğiz .. 
     Ağar’ın şimdi en önemli görevi, hayli dağılmış partide kırıkları toplayıp, tasnif edip, tamir edip sonra yapıştırmak, yerli yerine takmak .. Sonra da, merkez sağın hasbelkader dışarıda kalmış parçalarını toparlamak, hepsinin gönüllerini almak .. 
     Mehmet Ali Bayar’ın tertemiz yeni bir politikacı olarak yeni liderin ön kadrosunda olması isabetli... Ekonomi, plan ve programda önemli bir uzman, popüler ve dürüst bir isim İlhan Kesici’nin ön saflarda olması Ağar’a şans... Nüzhet Kandemir Kuveyt savaşı sırasında Bağdat Büyükelçiliğimizde yetenekliydi, sonra Washington’da 6 yıl görev yaptı, diplomaside büyük deneyimi var, o da kazanç... AP’nin DYP’nin bir numaralı kurucusu Süleyman Demirel’i bir an ihmal etmemesi, ondan yararlanması Ağar’ın lehine başarı kazandırır... ANAP’ta, DYP’de, AKP’de darmadağınık pek çok eski AP’li, DYP’li var, hepsi bir gün yuvaya dönebilir... Süleyman Demirel bunları toparlamanın anahtarıdır... 
     
     DYP Meclis’te çoğalabilir 
     Garip bir tecelli seçimlerin sonucu... Parlamentoyu iktidar ve muhalefet olarak iki siyasi parti oluşturuyor... DYP’deki bu değişimle şimdi üç parti olacak Meclis’te... DYP, sadece lideri Mehmet Ağar ile tek kişi temsil edilecek ama toplam oyların yaklaşık yüzde 10’u fevkalade önemli... Ayrıca, Ağar gibi genç bir politikacı için fırsat, milyonların sesini Meclis kürsüsünden tek kişi olarak duyurabilecek 
     Yine Ağar’ın becerisine bağlı ama DYP’nin Meclis’te bir milletvekili ile kalmayacağı, iltihaklar olacağı muhakkak .. Eğer, Ağar itici değil, çekici, yapıcı olursa bugün bulundukları partileri içlerine sindiremeyen pek çok milletvekili esas partilerine dönebilir... 
     







Kıbrıs’ı satmak veya kurtarmak 


Görkemli alışveriş merkezlerindeki mobilyalar 


Kıvırtma sanatı 


Kıbrıs itirazı 


Niye iyimser olmak istiyorum 


Ağar, merkez sağı toparlar mı 


Duvar 


Kapılar 


İç borç dinamiği olumlu yönde 


Bardağı bırak, ileriye bak... 


Kıbrıs’ta son tango 


Avrupalı olmak hayat tarzıdır... 


İşkence, tecrit, sansür 


İTO’nun 50 yıllık ulu çınarı artık yok 


Fındık hükümetin başına iş açtı 


Yaşlılar ve özürlülerle yaşıyoruz 


</TEXT>
</DOC>
