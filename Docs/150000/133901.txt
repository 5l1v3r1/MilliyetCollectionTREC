<DOC>
<DOCNO> 133901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo04.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ronaldo, Aralık ayının ''Altın Adam''ı seçildi... 
</HEADLINE>
<TEXT>

     Beşiktaş'ın Brezilyalı futbolcusu Ronaldo Guiaro, ''11 Altın Adam'' yarışmasında, aralık ayının ''Altın Adam''ı seçildi. 
     Türk Spor Ajansı tarafından geleneksel olarak düzenlenen ve bu yıl Işık Sigorta'nın sponsorluğunu yaptığı yarışmada, sezonun 5. jüri toplantısı İstanbul'da gerçekleştirildi. 
     Spor yazarları ve medya kuruluşlarının spor servisi yöneticilerinin oluşturduğu jüri, Birinci Süper Futbol Ligi'nin 15., 16., 17. ve 18. hafta maçlarının yapıldığı aralık ayında, savunma oyuncuları arasında yaptığı değerlenmesi sonucunda, Beşiktaşlı Ronaldo'yu 147 puanla ''Ayın Altın Adamı'' seçti. 
     Değerlendirmede Fenerbahçeli Ümit Özat, 85 puanla ''Ayın Gümüş Adamı'', Gençlerbirliği'nden Ümit Bozkurt da 65 puanla ''Ayın Bronz Adamı'' oldu. 
     Yarışmada her ay yapılacak jüri toplantılarında altın, gümüş ve bronz adam seçilen futbolcular sezon sonunda belirlenecek ''Yılın 11 Altın Adamı'' için aday olacak. 
     Bu arada toplantıya konuk olarak katılan Fenerbahçe Kulübü Başkanı Aziz Yıldırım, sarı-lacivertli kulübün asbaşkanı Murat Özaydınlı, Beşiktaşlı futbolcu Carlos Antonio Zago ile İstanbul Olimpiyat Oyunları Hazırlık ve Düzenleme Kurulu İOOHDK Genel Direktörü Yalçın Aksoy'a birer şilt ve ferdi kaza sigortası poliçesi sunuldu. 
     Öte yandan, toplantı sonunda yapılan törende, ekim ayının ''Altın Adam''ı seçilen Beşiktaş'ın Brezilyalı futbolcusu Zago'ya ödülü verildi. 

     
</TEXT>
</DOC>
