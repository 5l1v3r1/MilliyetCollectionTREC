<DOC>
<DOCNO> 132411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko12.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'in alkolsüz birası Arap ülkelerinde tutuldu... 
</HEADLINE>
<TEXT>

     Efes'in daha önce iki defa iç pazara sunulmasına karşın rağbet görmeyen alkolsüz birası, müslüman Arap ülkelerinde tutuldu. 
     Efes'in geçen yıl 1 milyon 208 bin litre alkolsüz bira ihracatının 624 bin litresi Suudi Arabistan'a yapılırken, 2003 yılında bu rakamın 850 bin litreye çıkarılması hedefleniyor. 
     Efes Pilsen, biranın üretim sırasında alkolle temas etmediğini gösteren belgeyle, başta Suudi Arabistan olmak üzere Arap ülkelerine, ''Efes'' ile meyve aromalı ''Diamond'' ve ''Festival'' markalı alkolsüz bira ihracatı gerçekleştiriyor. 
     ABD'de yaşayan Musevi nüfusunu dikkate alarak Türkiye Hahambaşılığı'ndan ''Koşer'' sertifikası edinen şirket, böylece ürünlerinin Musevi dini kurallarına uygun hazırlandığını belgeleyerek, ABD pazarında daha da fazla satmak ve markasının bilinirliğini artırmayı hedefliyor. 
     Alkollü içecek satışının yasak olması nedeniyle alkolsüz biraya yönelen bazı müslüman ülkeler, ithalatta da ön sıralarda yer alıyor. Bu çerçevede, Suudi Arabistan ve Birleşik Arap Emirlikleri BAE potansiyel olarak en büyük pazarı oluşturuyor. 
     Suudi Arabistan geçen yıl 45 milyon litre, BAE 30 milyon litre, Kuveyt 10 milyon litre, Libya ise 500 bin litre alkolsüz bira ithal etti. Mısır ve İsrail'de ise hem alkollü, hem de alkolsüz bira tüketiliyor. 
     Söz konusu ülkelerin ithal ettikleri alkolsüz biralar içerisinde Efes'in payı yüzde 1.4 iken, bu pazarlardaki en büyük rakiplerin İsviçreli Moussy, Hollandalı Barbican ve Mısırlı Fayrouz olduğu belirlendi. 
     
     ALKOLSÜZ BİRA, ADANA VE LÜLEBURGAZ'DA ÜRETİLİYOR 

     Şirket, geçen yıl BAE'ye 351 bin litre, Filistin'e 172 bin litre ve Libya'ya 61 bin litre alkolsüz bira ihraç etti. 
     Alkolsüz bira ihracatını bu yıl 2 milyon litreye çıkarmayı hedefleyen Efes, Adana ve Lüleburgaz'da ürettiği alkolsüz birasını, bu yıl Yemen ve Kuveyt pazarıyla da tanıştırmayı planlıyor. 
     Efes Pilsen Pazarlama Direktörü Yüksel Gökbulut, alkolsüz bira tüketiminin Türkiye'de çok düşük olduğunu bildirdi. 
     Avrupa ve ABD'de de benzer bir durumun sözkonusu olduğunu belirten Gökbulut, Arap ülkelerine yapılan alkolsüz bira ihracatında ilk sıralarda yer alan firmalar ile 5 yıl içinde rekabet edebilir düzeye gelmek istediklerini söyledi. 
     
     İSTEYENE HELAL, İSTEYENE KOŞER 

     İhracat yaptıkları bazı İslam ülkelerine, proses sırasında biranın içerisinde alkol olmadığına dair bir belge verdiklerini, söz konusu ülkelerin de ürünlerin numunelerini alıp gerekli tahlilleri yaptıktan sonra ''uygundur, bu ürünler ülkeye girebilir'' dediklerini anlatan Gökbulut, böylece biranın alkolsüz olduğunun ispatlanarak, ithalatın gerçekleştiğini bildirdi. 
     Musevi nüfusunu dikkate alarak ABD pazarında daha fazla satmak için kısa bir süre önce de Türkiye Hahambaşılığı'ndan Musevi kurallarına göre hazırlandığını gösteren, kalite, hijyen ve güveni simgeleyen ''Koşer'' sertifikası aldıklarını kaydeden Gökbulut, bu belgenin İsrail'de de kullanılabileceğini söyledi. 
     Gökbulut, 10 bin dolara yakın bir bedelle aldıkları ''Koşer'' sertifikası için Türkiye'den 25 firmanın başvurduğunu bildirerek, ''ABD'de tüketicilerin çok büyük bir bölümü bu kelimenin ne anlama geldiğini biliyor. Biz de Musevi nüfusunun çok yüksek olduğu ABD'de halk rahat alsın diye böyle bir sertifikayı aldık'' diye konuştu. 
     Yüksel Gökbulut, ABD'de büyüme potansiyeli gördüklerini ifade ederek, ''ABD bizim için önemli bir pazar ama alkolsüz biralardaki asıl hedef pazarımız, Arap ülkeleri. Orada büyümek'' dedi. 
     Arap ülkelerine ihraç ettikleri meyve aromalı alkolsüz biraların üretimine 2002 yılı içinde başlamalarına karşın, satışlarının 400 bin litreye ulaştığını belirten Gökbulut, ''önümüzdeki dönemde meyve aromalı alkolsüz bira satışının daha da büyüyeceğini, toplam satışlardaki payını en az 2-3 katına çıkartacağını düşünüyoruz'' dedi. 
     Yüksel Gökbulut, Türkiye'de alkolsüz bira satmak için araştırmalar yaptıklarını ve bu araştırmaların Türkiye'de yeterli bir gelişim olduğunu göstermesi halinde, alkolsüz birayı tekrar iç piyasaya sunacaklarını kaydetti. 
     





</TEXT>
</DOC>
