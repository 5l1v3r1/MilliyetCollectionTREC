<DOC>
<DOCNO> 128384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur25.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunlu trilyonerden hala haber yok... 
</HEADLINE>
<TEXT>

     Milli Piyango'nun Yılbaşı Çekilişi'nde 8 trilyon lira isabet eden 3387202 numaralı çeyrek biletlerden birinin Samsun Gülsan Sanayi Sitesi'ndeki bir büfeden satıldığının anlaşılması üzerine, site esnafı merakla talihlinin kim olduğunu öğrenmeye çalışıyor. 
     Yılbaşı özel çekilişinde Samsun'a isabet eden 8 trilyon liralık çeyrek biletin Gülsan Sanayi Sitesi Vatan Caddesi'ndeki As Büfe'den satıldığının anlaşılması üzerine, site esnafı, büfe sahibi Mustafa Ketenci'den bileti kime sattığını öğrenmeye çalışırken, işyeri sahibi, talihlinin kim olduğu konusunda bilgisinin bulunmadığını söyledi. 
     Milli Piyango İdaresi'nden yılbaşı için 10 milyar liralık bilet aldığını belirten Ketenci, şunları söyledi 
     ''Ancak bir kısmını seyyar bayilere sattım. Onun için biletin benden mi yoksa seyyardan mı satıldığını tam olarak bilemiyorum. Benden aldıysa büyük ihtimalle sanayi esnafından birisine çıktı demektir. Ben de çok merak ediyorum.'' Bu arada, yine aynı büfeden bilet alan yedek parça satıcısı Osman Erbilgin ise büyük ikramiyeyi bir numarayla kaçırmanın üzüntüsünü yaşarken, elindeki 3387302 numaralı biletine isabet eden teselli ikramiyesi ile avunmaya çalışıyor. 
     Site esnafı ise bir taraftan aralarında talihlinin kim olabileceği yolunda çeşitli yorumlarda bulunurken, diğer yandan da tanıdık birilerine çıkması dileğinde bulunuyor. 
     Öte yandan, Milli Piyango Samsun Şubesi yetkilileri, büyük ikramiyeyle ilgili olarak şu ana kadar kendilerine herhangi bir başvuru olmadığını söyledi. 
     





</TEXT>
</DOC>
