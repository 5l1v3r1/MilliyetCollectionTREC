<DOC>
<DOCNO> 111648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sonspo10.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ''Kendi kendimizi yıkmak için uğraşmayalım'' 
</HEADLINE>
<TEXT>

     Milli Takımlar Teknik Direktörü Şenol Güneş, Avrupa Şampiyonası Eleme Grubu'nda Makedonya ve Liechtenstein'la art arda oynayacaklarını kaydederek, ''Dünya Kupası'nda 3. olan takımımız, hiçbir rakibi büyük ya da küçük görmemeli'' dedi. 
     Menajer Can Çobanoğlu, antrenörler Ünal Karaman ve Mehmet Kulaksızoğlu ile birlikte basın toplantısı düzenleyen Güneş, elemelerdeki ilk maçta Slovakya karşısında 3 puan aldıklarını anımsatarak, ''Biz 3 maçta 9 puan istiyorduk. İlk 3 puanımızı aldık. Şimdi iki maçta 6 puan hedefliyoruz'' diye konuştu. 
     Makedonya'yı küçük görmeden, kendi oyunlarını oynamaları gerektiğini vurgulayan Güneş, şöyle devam etti 
     ''Hiçbir maç oynanmadan kazanılmıyor. Makedonya daha önce oynadığımız iki eleme maçında bizi zorlamıştı. Şimdi takımı gençleştirdiler. Oyun disiplini, anlayışı ve tempoları iyi olan genç oyuncuları var. İki maçta da mutlaka başarılı olmak zorundayız.'' 
     
     İLHAN'IN KADROYA ÇAĞRILMASI 

     Şenol Güneş, daha önce sakatlığı ve bazı olumsuzlukları nedeniyle kadroda yer almayan Beşiktaşlı İlhan Mansız'ı, Gaziantepspor maçında oynamasının ardından aday kadroya davet ettiğini söyledi. 
     İlhan'la birlikte kadroyu 22 kişiye çıkardığını anlatan Güneş, şöyle konuştu 
     ''İlhan'ı, sağlık açısından sorunu olmadığı için kadroya dahil ettik. Daha önceki sakatlığı süren Rüştü'ye, rutin tedavisi için izin verdik. Almanya'ya gitti. Yarın akşam İstanbul'a dönüp kampa katılacak. Onda uzun zaman antrenman yapmamanın sıkıntısı var. Dünkü maçta bir pozisyonda hatalı görünse de genelde başarılı oldu. Ümit Özat'ın da dünkü maçın ardından sakatlığı var. Ümit'in durumunu değerlendirip karar vereceğiz. Galatasaray'ın son maçında oynamayan Hakan ve Bülent'in de hafif sakatlıkları bulunuyor.'' Güneş, Ankara'daki ödül töreni için Dünya Kupası'nda kendileriyle birlikte olan kaptan Hakan Şükür, Abdullah ve Mustafa İzzet'i de davet ettiklerini ve aralarında görmek istediklerini söyledi. 
     
     ''GİDİŞATI İYİ GÖRMÜYORUM'' 

     Türk futbolunun dünya çapında olabilmesi için her kesimin birlikte hareket etmesi gerektiğini dile getiren Şenol Güneş, ''Ama maalesef Dünya Kupası'nda gördüğümüz güzellikleri Türkiye'de göremiyoruz. Dünya Kupası'ndan ders çıkardığımızı düşünüyordum. Ancak sahalarda küfürün artması, hakemlerin üzerindeki baskı, yöneticilerin küfüre maruz kalması, antrenörlerin görevine son verilmesi ve medyanın kendi içindeki rahatsızlıkları sıkıntı yaratıyor'' diye konuştu. 
     ''Herkesi sağduyulu olmaya çağırıyorum'' diyen Güneş, şunları söyledi 
     ''Bizler, yöneticiler, oyuncular, hakem ve medyanın sorumluluklarını yerine getirmesi gerekir. Bu futbol hepimizin futbolu. Hafta sonu Elazığ ve İzmir'de izlediğim maçlarda, Milli Takım oyuncularına, kulüp başkanlarına küfür edilmesi, devlet yetkililerinin çaresiz kalması bizi üzdü. Stada gelen taraftarların kavgayla, kaçarak gitmesi hepimizin ayıbı olmalıdır. Çocukların yaralı olarak ambulansla götürülmeleri, o görüntülerin televizyonlardan tüm evlere girmesi, 21. yüzyılda Türkiye'nin güzel yanı değil. Futbol adamı olarak kendimi rahatsız hissediyorum. Makedonya maçından çok bunları konuşuyorum ve bunları değiştirmek gerektiğine inanıyorum. Keyif içinde maç izleyen taraftarlar, yöneticiler ve Türkiye'yi özlüyorum.'' 
     
     ÜMİT DAVALA'NIN HAREKETİ 

     Gazetecilerin, Galatasaraylı Ümit Davala'nın İzmir'de medya mensuplarına karşı yaptığı hareketle ilgili soruları üzerine Güneş, bu hareketi onaylamadığını ve kınadığını söyledi. 
     Medya mensuplarının görevini yaptığını, yapmaya devam edeceğini belirten Şenol Güneş, ''Ama medya da olumlu ve sorumlu olmalı. Oyuncuları da insan olarak görmeliyiz. Gerekli uyarıları yapacağız. Ümit'i yok etmek için değil, kazanmak için uğraşmalıyız. Eğer bir yanlışı varsa, düzeltmiyorsa uzaklaştırılır. Ama ona yardımcı olmalıyız. Ben özür diliyorum. Ama insanın üzerine fazla gelinmemeli. Yanlışları, futbolculara saldırarak, onları yok ederek çözmek mümkün değil'' dedi. 
     Güneş, bunları içinden geldiği gibi söylediğini, başka boyutlara getirilirse de hiç rahatsız olmayacağını kaydetti. 
     
     ''ÖDÜLÜMÜ HAYIR KURUMLARINA VERECEĞİM'' 

     Şenol Güneş, Ankara'daki madalya töreni sırasında kendilerine ödeme yapılmasının da gündemde olduğunu ifade ederek, şahsına verilecek ödülü, hiçbir kuruşuna dokunmadan hayır kurumlarına vereceğini söyledi. 
     Devletin, yaptıkları iş karşılığında kendilerine bu ödülü vermeyi düşündüğünü anlatan Güneş, ''Bu konu çok speküle ediliyor. Şahsımla ilgili alacağımı hayır kurumuna vereceğim. Hayır işlerini söylemem, ama örnek olması ve hayır kurumunun hatırlanması için bu kez söylüyorum. Halkın sevgisi bizim gönlümüzü doldurdu. Elazığ ve İzmir'de gördüğüm sevgiyi hiçbir zaman unutamam. Zaten ekonomik olarak gerekli ödemeleri Futbol Federasyonu bize yapıyor'' dedi. 
     
     ''KENDİMİZİ YARALAMAYALIM'' 

     Bir gazetecinin, ''Hasan Şaş, Ümit Davala ve İlhan Mansız'ın performans düşüklüklerinin Dünya Kupası'nda almış olabilecekleri doping nedeniyle olduğu iddia ediliyor. Ne diyorsunuz'' şeklindeki sorusu üzerine ise Güneş, şöyle konuştu 
     ''Dünya bizi izlerken, başarımızı araştırırken, biz kendi kendimizi yıkmak için uğraşıyoruz. Doping kontrolünü kendimiz de yaptık, orada da yapıldı. Böyle bir şey kesinlikle yok. Biz sporun dostluk olduğunu söyledik ve örnek gösterildik. Çok basit konuları gündeme getirerek kendimizi yaralamayalım. 3 oyuncunun adını vererek Bunlar doping yaptı demek doğru değil. Dünya Kupası'nda beğenilen, halkın gurur duyduğu bu insanlara böyle şeyleri yakıştırmayalım. Bu şekilde nasıl konuşulur Oyuncularımızın dalgalanmaları olabilir, bunlar aşılır. Ligde atılan gol sayısı çok değil. Bunu araştırmalıyız. Ama biz iyi oyuncuları nasıl kötü oynatırız diye konuşuyoruz.'' Şenol Güneş, İspanya'da iyi bir sezon yaşayan Nihat'ın, Milli Takım'ın oyun yapısı içinde bir sorunu olmadığını ve bu oyuncuyu hücuma dönük sağ tarafta kullandığını söyledi. 
     Ali Sami Yen Stadı'nda başarılı sonuçlar aldıklarını ve son maçta 3-5 kişinin yarattığı olumsuzlukların bulunduğunu da belirten Güneş, ''Yine olursa başka bir yeri düşünürüz. Ama taraftarımızın yanlıştan ders çıkaracağına ve takıma sahip çıkacağına inanıyorum'' dedi. 
     Güneş, Avrupa'da tur atlayan Türk takımlarını da kutlayarak, hep birlikte onların başarılı olması için çalışılması gerektiğini söyledi. 
     Bu arada, Şenol Güneş'in basın toplantısını Japon gazeteci ve televizyoncular da izledi. 
     





</TEXT>
</DOC>
