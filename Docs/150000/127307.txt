<DOC>
<DOCNO> 127307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur10.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş söylentisi "ruh sağlığını" bozuyor... 
</HEADLINE>
<TEXT>

     Marmara Üniversitesi MÜ Tıp Fakültesi Çocuk Psikiyatrisi Anabilim Dalı Öğretim Üyesi Prof. Dr. Yankı Yazgan, ABD'nin Irak'a yönelik olası operasyonu ile ilgili gelişmelerin Türk toplumu üzerinde travmatik etkisi bulunduğunu söyledi. 
     Prof. Dr. Yazgan, ruhsal travmayı, ''dış kaynaklı bir felaketin yarattığı zihinsel durumun sonucunda, bireyin kendini çaresiz hissetmesi ve daha önceleri işe yarayan savunma ve başa çıkma mekanizmalarının işlemez hale gelmesi'' olarak tanımladı. 
     Travmanın ilk etkisinin, acizlik ve çaresizlik duygusu olduğunu dile getiren Prof. Dr. Yazgan, Irak'a yönelik olası operasyonla ilgili gelişmelerin, Türk toplumu içinde travmatik etkisi bulunduğunu vurguladı. Prof. Dr. Yazgan, ''Travmanın en önemli ölçülerinden biri, adeta bir seyirciymiş duygusu yaratması. Olayların tamamen dışımızda cereyan ediyor olması bile toplumsal düzeyde travmatik olabilir'' dedi. 
     Savaş durumunda, savaştan doğrudan etkilenenler dışındaki bir grubu da savaşın etkilerine tanık olanların oluşturduğunu kaydeden Prof. Dr. Yazgan, ''Ölümlere, kıyımlara, gereksiz acılara tanık olmak, savaştan doğrudan etkilenmeyenleri olumsuz etkileyebiliyor'' diye konuştu. 
     Bir insanın travmaya nasıl yanıt vereceğinin, o kişinin genetik altyapısı, özgeçmişi, varolan fiziksel ve ruhsal bozuklukları ve çevresinden ne kadar destek alabileceği gibi birbirinden farklı faktörlerden etkilendiğini anlatan Prof. Dr. Yazgan özellikle çocuklar, yaşlılar ve çeşitli sebeplerle ruhsal sıkıntı yaşayanlarda ''savaş söylentisinin'' ya da ''savaşın'' yarattığı travmanın etkilerinin daha ağır ve uzun süreli olduğunu söyledi. 
     
     KİTLESEL ETKİ 
     Her bireyin hassasiyetleri ölçüsünde farklı düzeyde travma sonrası stres bozukluğu ve depresyon gibi ruhsal problemlere yakalanma olasılığını bulunduğunu kaydeden Prof. Dr. Yazgan, ''Çözüm önerileri tasarlanırken, bu tip bir travmanın etkisinin kitlesel olacağı ve ona uygun şekilde geniş kitlelere ruh sağlığı hizmetinin organize edilmesi gerektiği akılda tutulmalı'' dedi. 
     Psikiyatri ve psikoloji alanında uygulanan geleneksel tedavi modelini kullanarak olası bir operasyonun etkisiyle yeterince başa çıkmanın mümkün olmadığını vurgulayan Prof. Dr. Yazgan, 17 Ağustos depremindeki gibi toplumsal ruh sağlığı programlarının uygulanması gerektiğini söyledi. 
     





</TEXT>
</DOC>
