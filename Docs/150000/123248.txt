<DOC>
<DOCNO> 123248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/siyaset/asiy.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Denktaş’la ayrılığımız yok 
</HEADLINE>
<TEXT>

Denktaş’la buluşan Başbakan Gül, "Denktaş’ın BM’ye yazdığı mektupların hepsi olumludur. Denktaş’la bir ayrılığımız söz konusu değildir" açıklamasını yaptı 
     SİNAN TOROS, GÜLAY FIRAT İstanbul 

     Başbakan Abdullah Gül, çözümsüzlüğü çözüm olarak görmediği Kıbrıs’ta "karşılıklı tatmin edici" bir uzlaşma aradığını belirtirken, Avrupa Birliği’ni AB adada atacağı adımlar konusunda uyardı. Gül, KKTC Cumhurbaşkanı Rauf Denktaş’la bir görüş ayrılığı bulunmadığını da vurguladı. 
     AKP Genel Başkanı Recep Tayyip Erdoğan’la birlikte Denktaş’ı ülkesine uğurlayan Gül, Atatürk Havalimanı’nda basın toplantısı düzenledi. Gül, "Kıbrıs, 12 Aralık’ta AB’ye üye olursa tavrınız ne olur " sorusuna "AB, Kıbrıs’taki sorunu çözmeye yardımcı olmalıdır. Sorunu daha da kronik hale getirme yönünde hareket etmemelidir. Bunu da gayet iyi biliyorlar" yanıtını verdi. 
     AB’yle ilgili görüşmelere işaret eden Gül, sözlerini şöyle sürdürdü 
     "Yaptığımız görüşmelerde hep, Atacağınız adımlarla Kıbrıs meselesinin çözümünü kolaylaştırın. Kıbrıs meselesinin çözümünü zorlaştırıcı adımlar atmayın’ demişizdir. Şu bir mutabakattır. Kıbrıs AB’ye, ancak yeni bir ortaklık anlaşması içerisinde girebilir. Yani iki ayrı devlet, egemenliği olan tek devlet şeklindeki bu yeni bir ortaklık, yeni bir konsepttir. Bu görüşümüzü daima öne geçirmişizdir." "Şüphesiz ki, çözüm için biz olumlu yaklaşıyoruz" diyen Gül, "Sayın Denktaş’ın BM Genel Sekreteri’ne yazdığı mektupların hepsi olumlu mektuplardır. Tartışmaya, konuşmaya, görüşmeye ve çözümü bulmaya hazırız. Bu konularda Denktaş ile herhangi bir ayrılığımız da söz konusu değildir" açıklamasını yaptı. AB’nin Kopenhag’da Türkiye’ye hak ettiği tarihi verdikten sonra çözümün çok daha kolaylaşacağının açık olduğunu vurgulayan Gül, bunu da AB çevrelerine daima söylediklerini hatırlattı. 
     AB liderlerinin doğru kararlar alacaklarını ümit ettiklerini belirten Gül, "Türkiye’ye verilecek kesin tarih, gerek bölgemizdeki, gerekse Türkiye - Avrupa ilişkilerindeki birçok meselenin çözümünü kolaylaştıracaktır" dedi. 
     
Kopenhag kriterleri yerine getirildi...      AB üyesi ülkelerin liderlerinin konuya çok stratejik yaklaşmaları, küçük hesaplar peşinde koşmamaları gerektiğini belirten Başbakan Abdullah Gül, şunları kaydetti "Türkiye’ye hak ettiği tarih verilmelidir. Hiçbir şey sürüncemede, belirsiz bırakılmamalıdır. Türkiye, üzerine düşenleri hakkıyla yapmıştır. AB’den kesin tarih almak için en önemli şart, Kopenhag siyasi kriterlerini yerine getirmektir. Türkiye, Kopenhag siyasi kriterlerini yerine getirmiştir. Ağustos ayında TBMM’den çıkan reform paketi çok anlamlıdır. Buna ilave olarak da, iki ayrı paketi TBMM’ye sevk ettik. Bunları 12 Aralık’tan önce çıkarmak için gayret edeceğiz. Bizim siyasi kararlığımız gayet açık ve ortadadır. Türkiye AB’ye üye olursa sadece Türkiye değil, AB de kazanacaktır. AB’ye üye olmamız Avrupa’yı zenginleştirecek ve kuvvetlendirecektir." 
     
Denktaş’ı Gül ve Erdoğan karşıladı      ABD’de kalp ameliyatı geçiren KKTC Cumhurbaşkanı Rauf Denktaş, dün New York’tan İstanbul’a geldi. Denktaş, THY’nin A 340 uçağından inerken, korumalarının kendisine yardım etmelerini istemedi. Devlet Konukevi’ne geçen Denktaş, Başbakan Abdullah Gül, AKP Genel Başkanı Recep Tayyip Erdoğan, danışmanı Prof. Dr. Mümtaz Soysal ile torunu Rauf Denktaş tarafından karşılandı. Gül, Erdoğan ve Denktaş, yaklaşık 25 dakika süren bir görüşme yaptı. Denktaş, Atatürk Havalimanı’ndan Başbakanlığa ait ATA uçağı ile ayrıldı. 
     



 SİYASET 















</TEXT>
</DOC>
