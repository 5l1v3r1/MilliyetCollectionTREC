<DOC>
<DOCNO> 108792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/spor/bavr.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AVRUPA LİGLERİ 
</HEADLINE>
<TEXT>

     Inter’de Emre sakatlandı 
     İTALYA’NIN Inter takımında forma giyen Emre Belözoğlu, son çalışmada rakibiyle çarpışınca omuzundan sakatlandı. Hemen tedavi altına alınan genç yıldızın, omuzunda ezilme tespit edildi. Emre Belözoğlu’nun Reggina ile oynanacak olan karşılaşmada, forma giyip giyemeyeceğinin belirsiz olduğu açıklandı. 
     
     Real Madrid’in gözü Owen’da 
     YILDIZLAR karması Real Madrid, transfer sezonu sona ermesine rağmen çalışmalarını aralıksız sürdürüyor. İspanyol ekibi, Liverpool’un yıldız golcüsü Michael Owen’ı kadrosuna katmak için şimdiden harekete geçti. İngiliz basını, Real’in, Liverpool ile sözleşmesi devam eden Owen’ı kadrosuna katabilmek için astronomik bir teklif yapacağını yazdı. 
     
     Tedbirli Taylor 
     İNGİLTERE Premier Ligi’nde Alpay Özalan’ın takımı Aston Villa’da, teknik direktör Graham Taylor, tedbiri elden bırakmıyor. Tecrübeli çalıştırıcı, İngiltere Bayan Milli Takımı’nın Aston Villa’nın kamp yaptığı otelde kalmasına engel oldu. Taylor’ın, futbolcuların konsantrasyonunun bozulabileceği endişesiyle bu kararı aldığı öğrenildi. 
     
     Erol Bulut mutlu 
     YUNANİSTAN Ligi’nde Panionios forması giyen eski Fenerbahçeli Erol Bulut, yaşantısından çok mutlu. Yunanistan’a transferinin gündeme geldiği günlerde fazlasıyla çekindiğini ancak beklediğinden çok daha iyi şartlar bulduğunu söyleyen Erol, "Buraya daha önce gelmediğim için kendi kendime çok kızıyorum" dedi. 
     
     16 Yaşaltı’nda Belçika’yı yıktık 
     16 Yaşaltı Genç Milli Futbol Takımımız, Belçika’da ev sahibi ülkenin genç milli takımıyla yaptığı iki özel maçı da kazandı. Ay - Yıldızlılarımız, ilk maçta Cafer 2 , Ergin ve Serdar’ın sayılarıyla 4 - 0 yendiği rakibini, ikinci karşılaşmada da Cafer 2 ve Ergin’in golleriyle 3 - 0 mağlup etti. 
     
     
     
     
     
     



 SPOR 































</TEXT>
</DOC>
