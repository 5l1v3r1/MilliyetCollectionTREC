<DOC>
<DOCNO> 110949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sondun08.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK, AB Konseyi'ni mahkemeye verdi... 
</HEADLINE>
<TEXT>

     Terör örgütü PKK'nın, AB'nin en yüksek karar organı olan AB Konseyi aleyhinde dava açmak üzere yaptığı başvurunun 31 Temmuz 2002 tarihini taşıdığı, söz konusu davanın resmen açıldığı öğrenildi. 
     Lüksemburg'daki Adalet Divanı kaynaklarından elde edilen bilgilere göre, terör örgütü PKK adına terörist Osman Öcalan ve terör örgütünün yan kuruluşu olan sözde Kürdistan Ulusal Kongresi adına İsmet Şerif Vanlı adına açılan davada teröristleri, çoğunluğu İngiliz olan avukatlar temsil ediyor. 
     ''T-229 02-2002 C233 56'' numaralı dava dosyasındaki bilgilere göre, teröristler, terör örgütü PKK'yı AB'nin terör örgütleri listesine alan konsey kararının Adalet Divanı tarafından geçersiz sayılarak iptal edilmesini, örgütün malvarlığını donduran kararın iptal edilmesini, AB Konseyi'nin mahkeme masraflarını ödemeye mahkum edilmesini istiyorlar. 
     Teröristler, dava dosyasındaki iddianamelerinde, terör örgütü PKK'nın AB teröristler listesine girmesi için gerekli ''terörist özelliklerini'' taşımadığını, ''1999 Temmuz'undan bu yana silahlı eylemlere son verdiğini, barışçı ve siyasi yöntemlere yöneldiğini'' ileri sürüyorlar. 
     Teröristler, açtıkları davada, AB Konseyi'nin güç ve yetkilerini suiistimal ettiğini, ululslararası hukuku ihlal ettiğini, fikir özgürlüğü, kültürel haklar gibi temel hak ve hürriyetleri ihlal ettiğini iddia ediyorlar. 
     Adalet Divanı, açılan dava dosyasını AB üyesi ülkelerin daimi temsilcilerinden oluşan AB Konseyi'ne COREPER ileterek bilgi verdi ve savunma istedi. 
     COREPER kaynakları, dosyanın hukuk uzmanlarına aktarıldığını belirtmekle yetiniyorlar. 
     





</TEXT>
</DOC>
