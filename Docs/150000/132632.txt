<DOC>
<DOCNO> 132632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun27.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Dışişleri Bakanı'ndan ABD'li bakana sert yanıt 
</HEADLINE>
<TEXT>

     Almanya Dışişleri Bakanı Joschka Fischer, ABD Savunma Bakanı Donald Rumsfeld'in, Almanya ve Fransa'da eski Avrupa'yı gördüğü şeklindeki sözlerine karşılık olarak esprili şekilde, ''Bizim geçmişimiz gerçekten de daha eski'' dedi. 
     Fischer, Rumsfeld'in sözlerini daha fazla yorumlamak istemediğini belirterek, ''Hepimizin akılcı davranması gerekir. Irak, kitle imha silahlarıyla ilgili tüm bilgileri vermeli. Bizler de, askeri harekat olmadan BM kararlarının uygulanması için her türlü çabayı harcamalıyız'' diye konuştu. 
     İktidardaki Sosyal Demokrat Parti SPD dış politika sözcüsü Hans Ulrich Klose de, Rumsfeld'in sözlerini ''terbiyesizlik'' olarak nitelendirerek, ''Amerikalılar, Avrupalıları 'iyi' ve 'fazla iyi değil' diye ayırmamalılar'' dedi. 
     Klose ayrıca, Başbakan Gerhard Schröder'in Irak konusunda erken karar vermesinin hata olduğunu savundu. 
     Hıristiyan Demokrat Birlik Partisi CDU Genel Başkanı Angela Merkel ise Rumsfeld'in açıklamasını doğru bulmadığını ifade ederek, ''Avrupa'daki görüş birliğinin, birçok kişinin tahmininden daha fazla olduğuna inanıyorum'' şeklinde görüş belirtti. 
     Hıristiyan Sosyal Birlik Partisi CSU Avrupa politikası sözcüsü Bernd Posselt de, Rumsfeld'i eleştirerek, ''Amerika, AB'nin müttefiki olduğunu, hamisi olmadığını öğrenmek zorundadır. ABD, önce Türkiye'nin AB'ye alınması için baskı yaptı, daha sonra da Irak konusunda yoğun şekilde Avrupa'nın içişlerine karıştı'' dedi. 
     Rumsfeld, Irak konusunda yaptığı bir açıklamada, Almanya ve Fransa'yı ''eski Avrupa'' ve ''sorun'' olarak gördüğünü söylemiş ve ''Ancak dünyadaki ülkelerin çoğu, Fransa ve Almanya'nın değil, ABD'nin yanında'' şeklinde konuşmuştu. 
     
</TEXT>
</DOC>
