<DOC>
<DOCNO> 131819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/soneko04.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ve Ermenistan ekonomik ilişkilerini yoğunlaştıracak... 
</HEADLINE>
<TEXT>

     Rusya Devlet Başkanı Vladimir Putin ve Ermenistan Devlet Başkanı Robert Koçaryan, ikili ekonomik ilişkileri yoğunlaştırmayı kararlaştırdı. 
     Putin, Koçaryan ile görüşmesinde, iki ülke arasında ekonomik işbirliği trendinin iyi olduğunu, fakat, sorumlu yapıların daha etkin çalışması halinde daha iyisinin yapılabileceğinden emin olduğunu söyledi. 
     Rusya ve Ermenistan askeri-teknik alanda daha yakın bağlar kuracak. Sınai işbirliği ile kredi kuruluşlarının denetlenmesinde iki ülke merkez bankalarının işbirliği hususunda da anlaşmalar imzalandı. 
     Armenpress Haber Ajansı'na göre, bankacılık ve kültür alanlarında işbirliği anlaşmalarının yanı sıra, Rusya ve Ermenistan'daki imalat kooperatifleri arasında işbirliğinin güçlendirilmesine dair mutabakat zaptı da imzalandı. 
     Koçaryan'ın Rusya ziyaretindeki heyette yer alan Ermenistan Kalkınma Ajansı'ndan ADA bir yetkilinin verdiği bilgiye göre, Rus yatırımlarının Ermenistan'a çekilmesi için ADA Moskova'da bir büro açacak. 
     Bu arada, Ermenistan Devlet Başkanı Koçaryan'ın Rusya Dışişleri Bakanlığı Diplomatik Akademisi'ndeki konuşmasında verdiği bilgiye göre, Ermenistan ekonomisi geçen yıl yüzde 12 büyüdü. Sınai üretim yüzde 16, sermaye yatırımları yüzde 42, ihracat da yüzde 50 arttı. 
     2010 yılına kadar Rusya-Ermenistan Ekonomik İşbirliği belgesini 2001'de imzalayan bu iki ülke enerji, kimya, metalürji, elmas işleme, bankacılık ve diğer alanlarda işbirliği yapıyor. Rusya-Ermenistan ticaret hacmi geçen yılın Ocak-Kasım döneminde 223.2 milyon dolar oldu. 
     





</TEXT>
</DOC>
