<DOC>
<DOCNO> 127397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/spor/spo15.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Alkışlar Tugay’a      İNGİLTERE Süper Ligi’nde Blacburn Rovers’ın Liverpool’la deplasmanda 1 - 1 berabere kaldığı maçta forma giyen Tugay büyük övgü aldı. Galatasaray’ın eski yıldızı, Daily Mail, Sun, Express ve Guardian olmak üzere tam 4 gazete tarafından maçın yıldızı seçildi. Gazeteler, Tugay’ın orta sahadaki başarılı futbolunun Blackburn’ü ateşlediğini yazdı. Tugay ise üzerinde baskı olmadığı zaman gerçek kimliğini sahaya yansıttığını söyledi. 
     
Elvan rekor kırdı      67. Büyük Atatürk Koşusu’nda bayanlarda birinciliği elde eden Elvan Abeylegesse kendisine ait olan 32.54.5’lik en iyi parkur derecesini yeniledi. Elvan’ın 32.18.6 ile ilk sırayı aldığı yarışta ikinciliği Türkan Erişmiş, üçüncülüğü de Yeşim Yeter Gülal elde etti. Milli Eğitim Bakanı Erkan Mumcu’nun startı ile başlayan koşuda erkeklerde birinciliği Rus atlet Sergei İvanov kazandı. 
     
Samsunspor’a Paraguaylı      SAMSUNSPOR, Paraguaylı Antolin Alcaraz’ı Türkiye’ye getirdi. 21 yaşındaki defans oyuncusu, Galatasaray ve Beşiktaş’ı yakından tanıdığını söyledi. Alcaraz’ın menajeri Hakkı Şahin ise Fiorentina Klübü’nün iflas etmesinden sonra genç oyuncunun bonservisini alarak serbest kaldığını belirtti. 
     
Jardel kaza geçirdi      GALATASARAY’IN eski futbolcusu Jardel, Noel tatili için ailesi ile birlikte gittiği Brezilya’nın Fortaleza şehrinde trafik kazası geçirdi. Kaza sırasında bacağından yaralanan Brezilya’lı oyuncu hemen hastaneye kaldırılırdı. Yıldız futbolcunun sağlık durumunun iyi olduğu açıklandı. 
     
Adana’ya büyük görev      FIBA tarafından düzenlenen, 17. Avrupa Yıldızlar Basketbol Şampiyonası Eleme Turu C Grubu karşılaşmaları, 17 - 21 Nisan arasında Adana’da yapılacak. Basketbol Federasyonu Adana İl Temsilciliği, grup karşılaşmalarına ev sahibi Türkiye’nin yanı sıra Fransa, İsrail, Polonya, İzlanda ve Letonya’nın katılacağını açıkladı. 
     



 SPOR 

























</TEXT>
</DOC>
