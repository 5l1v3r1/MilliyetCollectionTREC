<DOC>
<DOCNO> 124822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo19.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor'un kasasına 1.5 yıldır tek kuruş girmedi... 
</HEADLINE>
<TEXT>

     İkinci Futbol Ligi A Kategorisi ekiplerinden Erzurumspor'da, kulüp başkanı Cemal Polat, ''4-5 oyuncu transfer ederek ligde kalma mücadelesi vereceğiz'' dedi. 
     Cemal Polat, Doğu Anadolu Gazeteciler Cemiyeti'nde düzenlediği basın toplantısında, ara transfer dönmende takıma takviye yapacaklarını söyledi. Polat, liglere verilen arayı en iyi biçimde değerlendireceklerini ifade ederek, Trabzon ve Antalya'da kamp yapmayı planladıklarını söyledi. 
     Güçlü bir kadro oluşturmak için ara transfer dönemini en iyi biçimde değerlendireceklerini kaydeden Polat, ''4-5 futbolcu transfer ederek, ligde kalmak için mücadele edeceğiz'' diye konuştu. 
     Kulüp başkanlığına aday olan Tünay Demirtaş'ı samimi bulmadığı için başkanlıktan çekilmediğini anlatan Polat, ''Günü kurtarmak için Erzurumspor'un geleceğine ipotek koydurtmayız. Kulübün birilerine peşkeş çekilmesine karşıyız'' dedi. 
     Erzurumspor'da, futbolcuların kenti terk etmeleriyle başkan adayı Demirtaş'ın ortaya çıkma zamanının çakıştığına dikkati çeken Polat, 2 olay arasında bir ilişki olup olmadığı konusunda terüddütleri bulunduğunu söyledi. 
     Mavi-beyazlı ekibin içinde bulunduğu mali krizden kurtarmak için çözüm yolları aradıklarını anlatan Polat, yarın vali Derya Kadıoğlu ve Erzurum Büyükşehir Belediye Başkanı Mahmut Uykusuz ile görüşeceğini söyledi. Polat, Erzurumluların kulübe sahip çıkmaları gerektiğini de kaydetti. 
     ''Erzurumspor'un kasasına 1.5 yıldır tek kuruş girmedi'' diye konuşan Polat, hakkında çıkarılan söylentileride eleştirerek, bazı çevrelerin uzun zamandır hakkında yıpratma politikası uygulandığını ileri sürdü. 
     
     2.7 TRİLYON LİRALIK BORÇ 
     Erzurumspor'un 2.7 trilyon lira borcu bulunduğunu ifade eden Polat, borçların birçoğunda kişisel kefaletinin bulunduğunu belirterek, şunları söyledi 
     ''İç barış ve huzur sağlanmadan başarı gelmez. Erzurumspor için her türlü fedakarlığa hazırım. İş yapılan yerde hatalar yapılır. Amaç üzüm yemek olmalı, bağcıyı dövmek değil. Erzurumspor için kimse sorumluluktan kaçamaz ne vali ne de belediye başkanı. Herkes üzerine düşeni yapmalıdır.'' 
     





</TEXT>
</DOC>
