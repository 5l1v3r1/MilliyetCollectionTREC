<DOC>
<DOCNO> 104871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur07.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler bu yıl yurtları mumla arayacak... 
</HEADLINE>
<TEXT>

     Üniversite sınavlarını kazanarak büyük sevinç yaşayan öğrencileri, kayıtlar öncesinde barınma sorunu bekliyor. Devlet yurtlarında yer bulamayan öğrenciler, aylık 30 milyon lira yerine yıllık ücreti 2 milyar liraya kadar çıkan özel yurtlar ya da aylık kirası en az 120 milyon liradan başlayan evlerde konaklayacaklar. 
     Büyükşehirlerde bir üniversiteyi kazanan öğrencinin en büyük harcamasını barınma giderleri oluşturuyor. 
     Üniversiteye bu yıl yeni kayıt yaptıracak öğrencilerin ilk tercihi, güvenilir ve en önemlisi ucuz olması nedeniyle yine Kredi ve Yurtlar Kurumu'na bağlı öğrenci yurtları olacak. Bu yurtlara girmeyi başaran öğrenciler, özel yurtlar ve evlere göre 3 ile 8 kat daha ucuz barınma olanağı sağlayacak. 
     
     KREDİ YURTLAR YETERSİZ 
     Türkiye'nin öğrenci sayısı bakımından ikinci büyük üniversitesi olan ve 21 bin 500 yeni kayıt ile öğrenci sayısı 70 bini aşacak Selçuk Üniversitesi, öğrencilerinin barınma sorununu en çok yaşayacakları üniversiteler arasında yer alacak. 
     Kapasitesi sınırlı olan ve aylığı sadece 30 milyon lira olan devlet yurtları Konya'da öğrenim gören öğrencilerin ancak yüzde 12.5'ine barınma olanağı sağlayabilecek. 
     İl genelinde 8 bin yatak kapasitesi olan Kredi Yurtlar Kurumu, bu yıl kız yurtlarına sadece bin 585, erkek yurtlarına da bin 435 öğrenci kabul edebilecek. 
     Devlet yurtlarında yer bulamayan öğrencileri iki alternatif bekliyor. Biri özel yurtlar, diğeri evler. Özel yurtlarda tek kişilik odaların yıllık ücreti yıllık 2 milyar liraya kadar çıkarken, 4 ve 6 kişinin aynı odada kalabildiği yurtların yıllık ücreti ise 700-800 milyon lira arasında değişiyor. Türkiye gibi Konya'da da doluluk oranı ancak yüzde 52'ye ulaşan özel yurtların ise kentte 6 bin 697 yatak kapasitesi bulunuyor. 
     Bu yıl en büyük sıkıntıyı ise okuluna uygun yerde özel yurt bulamayan ve yurtları tercih etmek istemeyen öğrenciler yaşayacak. Ev sahiplerinden normalinden yüzde 20 ile yüzde 50 arasında daha pahalıya ev kiralayabilen öğrenciler için ev kiraları 120 milyon liradan başlıyor. Daha çok emlakçılar aracılığı ile ev kiralayabilen öğrenciler, emlakçılara komisyon parası vermelerinin yanı sıra kaloriferli evler için de 80 ile 160 milyon lira arasında yakıt parası ödemek zorunda kalacaklar. 
     





</TEXT>
</DOC>
