<DOC>
<DOCNO> 142236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/soneko19.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Kürşad Tüzmen, Mısır'a gidecek... 
</HEADLINE>
<TEXT>

     Komşu ülkelerle ticari ilişkileri geliştirmek için yılbaşından beri Irak, Suriye, Birleşik Arap Emirlikleri BAE , Cezayir, Sudan ve Suudi Arabistan'a, beraberinde işadamı heyetleri ile birlikte giden Devlet Bakanı Kürşad Tüzmen, bu hafta sonu da Mısır'a gitmeyi programladı. 
     AK Parti Genel Başkanı Tayyip Erdoğan'ın milletvekili seçilmesinden sonra kabinede değişiklik yapması ve Tüzmen'in görevinde kalması halinde, 16-19 Mart günlerinde gerçekleştirilecek Mısır gezisine, yine kalabalık bir işadamı heyeti eşlik edecek. 3F Turizm tarafından organize edilen gezi işin 148 kişilik özel uçak kiralandı. Geziye katılım için, şimdiye kadar, çoğunluğu müteahhitlik sektöründen 100 işadamı başvurdu. 
     Tüzmen'in Kahire'de, Mısır hükümetinden yetkililerle de görüşmeler yapması programlanıyor. 
     
     KUZEY AFRİKA'NIN EN BÜYÜK FUARI'NA KATILIM 
     Verilen bigiye göre, Tüzmen, Kahire'de bu yıl 36'ıncısı düzenlenen Kahire Genel Ticaret ve Sanayi Ürünleri Fuarı'nın açılışına da katılacak. Kuzey Afrika'nın en büyük ticaret fuarı olduğu belirtilen fuara, Türkiye'nin milli katılımını, 1996 yılından beri Forum Fuarcılık organize ediliyor. Geçen yıl 76 ülkenin katıldığı fuara Türkiye'den 45 firma iştirak etmişti. Bu yıl, çoğunluğu otomotiv, elektronik aletler, eczacılık ürünleri, inşaat malzemeleri, çeliş eşya sektöründen olmak üzere 36 Türk firması fuarda ürünlerini sergileyecek. 17-31 Mart günlerinde açık kalacak fuar için de ayrıca 70 Türk işadamı Kahire'ye gidiyor. 
     
     MÜTEAHHİTLİK VE OTOMOTİV SEKTÖRÜ AÇISINDAN BÜYÜK POTANSİYEL VAR 
     Fuarın ve Tüzmen'in Mısır ziyaretinin Türkiye'nin diğer Kuzey Afrika pazarlarına açılımı açısından da önem taşıdığı vurgulanıyor. 
     Mısır piyasasında yeni ve yenileme yatırımlarına ihtiyaç duyulduğu, Kızıl Deniz sahillerinde yapımı devam eden turizm yatırımları, organize sanayi bölgeleri, tekstil ve konfeksiyon fabrikaları, eski değirmenlerin yenilenmesi ve yeni un fabrikalarının kurulmasına Mısır hükümetinin büyük önem verdiği kaydediliyor. 
     Kahire yakınlarındaki uydu kentlerde yapılacak sanayi yatırımlarına 10 yıla kadar gelir vergisi muafiyeti, hammadde ve makina ithalatında gümrük vergisi muafiyeti tanınacağı, bu yatırımların her türlü yatırım indiriminden yararlandırılacağı belirtiliyor. Bu bakımdan Mısır'ın, ihracat için olduğu kadar müteahhitlik sektörü ve yatırımcılar açısından da büyük potansiyel arzettiğine işaret ediliyor. 
     Bu ülkede, gelişmekte olan tekstil ve konfeksiyon sektörü ile mobilya sektörü ithalatında koruma oranlarının oldukça yüksek olduğu belirtiliyor. 
     Mısır piyasasının, demir-çelik ürünleri, kimyasal maddeler, oto yedek parçaları, makina ve aksamları açısından önemli ihracat olanağı sağladığı vurgulanıyor. Ülke yollarında dolaşımda bulunan taşıt araçlarının çoğunluğunu eski model olduğuna işaret eden uzmanlar, bu araçların büyük ölçüde yedek parçaya ihtiyacı bulunduğunu kaydettiler. Doğu ve Batı ülkelerine göre mesafenin kısa olmasının Türkiye açısından önemli avantaj oluşturduğu kaydediliyor. Mısır'da, özellikle otomotiv, gıda ve kimyevi maddelerde ''Türk Malı'' imajının yerleştirildiği belirtiliyor. 
     
     SERBEST TİCARET ANLAŞMASI GÜNDEMDE 
     Edinilen bilgiye göre, Türkiye ile Mısır arasında, AB'ye paralel olarak bir serbest ticaret anlaşması imzalanması gündemde. Bu amaçla 1998 yılında başlayan görüşmeler henüz sonuçlanmadı. 
     Devlet Bakanı Tüzmen'in ziyareti sırasında serbest ticaret anlaşmasının hızlandırılmasının da gündeme getirileceği belirtiliyor. Anlaşmanın imzalanması halinde, iki ülke arasındaki ticaret hacminin 2 milyar dolara çıkabileceği ifade ediliyor. 
     Dış Ticaret Müsteşarlığı ve Devlet İstatistik Enstitüsü verilerine göre, 1996'da 316.2 milyon dolar olan Mısır'a ihracat, 1998'de 474.2 milyon dolara yükseldi. 1999'da 467.4 milyon dolar, 2000 yılında 370.4 milyon dolar, 2001'de 421 milyon dolar, 2002 yılının Ocak-Kasım döneminde de 293.9 milyon dolarlık ihracat yapıldı. 
     Türkiye, Mısır'dan 1996 yılında 272.3 milyon dolar, 1997'de 398.9 milyon dolar, 1998'de 392.9 milyon dolar, 1999'da 108.9 milyon dolar, 2000 yılında 140 milyon dolar, 2001 yılında 91.7 milyon dolar, geçen yılın ilk 11 ayında da 107 milyon dolar ithalat gerçekleştirdi. 
     İki ülke arasındaki ticarette, Türkiye, son 4 yıldır 200-300 milyon dolar fazla veriyor. 
     Türkiye, Mısır'dan hampetrol, petrol yağları, pamuk, pamuk ipliği, pirinç, kok, taş kömürü, madenler, cam elyafı, alimünyum plakalar ithal ederken, Mısır'a örülmemiş giyim eşyası, demir-çelik ürünleri, binek otomobilleri, baklagil, kuru sebzeler, un, çimento, sabun, araç lastikleri, kağıt ve karton, otomotive sanayi mamülleri, oto yedek parçası, cam ve cam eşya satıyor. 
     Çok sayıda Türk firmasının Mısır pazarına girmek için Kahire'de büro açtığı da belirtiliyor. 
     Edinilen bilgiye göre, Türkiye'nin komşu ülkeleri ile gerçekleştireceği karma ekonomik komisyon KEK toplantılarında, toplantı başkanlıklarını Kürşad Tüzmen yürütecek. KEK eşbaşkanlıkları konusunda bakanlıkların görev dağılımının yapıldığı, ancak kabinede yapılması beklenen görev değişikliği nedeniyle, şimdilik bunun açıklanmadığı belirtiliyor. 
     





</TEXT>
</DOC>
