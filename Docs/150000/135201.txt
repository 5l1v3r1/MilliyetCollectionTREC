<DOC>
<DOCNO> 135201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun01.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD bölgeye hayalet savaş uçaklarını gönderdi... 
</HEADLINE>
<TEXT>

     ABD, olası Irak savaşına hazırlık çerçevesinde Basra Körfezi'ne, ''Gece Şahini'' olarak bilinen ve radara yakalanmayan hayalet uçakları F-117A'ları gönderdi. 
     Amerikalı askeri yetkililer, USS Theodore Roosevelt uçak gemisi Körfez'e doğru yol alırken, New Mexico'daki ''Gece şahinlerinin'' de bölgeye gönderildiğini söyledi. 
     ABD'nin New Mexico eyaletindeki Holloman Hava Üssü'nün sözcüsü Robert Peper, ''Gece şahinlerinin'' bölgeye gitmek üzere pazartesi günü üsten ayrıldıklarını bildirdi. 
     Böylece, bu uçaklar, 1999 Kosova Savaşı'ndan beri ilk kez göreve çıkmış oldu. F-117A'lar, ilk olarak 1991 Körfez Savaşı'nda kritik rol oynamışlardı. Holloman Hava Üssü'ndeki 50 adet F-117A'nın kaç tanesinin bölgeye gönderildiği konusunda ise bilgi verilmedi. 
     F-117A uçakları, tek kişilik savaş uçakları olarak biliniyor ve düşman radar sistemlerine yakalanmadan, belli hedeflere yüksek bir isabet oranıyla atış yapabiliyor. 
     





</TEXT>
</DOC>
