<DOC>
<DOCNO> 146623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur11.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT'nin şahin yazarı Türkiye'ye kızdı... 
</HEADLINE>
<TEXT>

     ABD yönetimine yakınlığıyla bilinen ve şahin" görüşleriyle öne çıkan yazar William Safire, süregelen Irak Savaşı'na ilişkin olarak yapılan en büyük hatanın, "Türkiye'nin yeni İslamcı hükümetine güvenmek" olduğunu yazdı. 
     Safire, ABD'nin etkili gazetelerinden The New York Times'ta yer alan yazısına "Ben onbaşılıktan öteye geçemedim ama hava üstünlüğünüz varken bir strateji belirlemek, askeri deha gerektirmez" diye başladı. Safire, büyük kara saldırısına başlamadan önce düşmanın savunma hattı ve piyade desteğinin kırılması gerektiğini belirtirken, önceki Körfez Savaşı'nda bir aya varan hava bombardımanının işe yaradığını, bu kez de birkaç haftalık bombardımanın Irak ordusunun gücünü bir kez daha kıracağını savundu. 
     
     EN BÜYÜK HATA 

     Safire, yazısında, devam eden savaşa ilişkin olarak bazı "ani değerlendirmelerine" de yer verdi. Savaşın "en"leri biçimindeki değerlendirmelerinde Safire, "En büyük diplomatik hata"nın, "Türkiye'nin yeni İslamcı hükümetine güvenmek" olduğunu öne sürdü. Safire, "Bu yanlış itimat, bizi açılan kerpeten' hareketeniden yoksun bıraktı ve ani üstünlük' sağlamanın müthişliğine darbe vurdu" diye yazdı. 
     
     EN DERİN AÇIKLAMA 

     Safire, savaşın "en derin açıklama"sının, ABD'nin bölgedeki kuvvetlerinin komutanı General Tommy Franks tarafından, kara harekatının durdurulmasına yönelik eleştiriler karşısında yaptığı "Sabırlı olmak için gücümüz var" açıklaması olduğunu belirtti. 
     ABD Dışişleri Bakanlığı ve CIA'in askeri planlara karışması sonucunda ortaya çıkan en büyük hata ise, Safire'a göre "Türkleri kırmaktan korkmak" olarak öne çıktı. Safire, Kuzey Irak'taki 70 bin peşmergenin silahlandırılmasında başarısız olunduğunu kaydederken, "Gecikmeli de olsa Kürtler'e, Ensar-Kaide teröristlerini kalelerinden dışarı sürmek için hava, komando ve füze yardımı veriyoruz. Ama daha iyi bir planlama, bize kuzey cephesinde, eğitilmiş bir yerli güç verebilirdi" diye yazdı. 
     
</TEXT>
</DOC>
