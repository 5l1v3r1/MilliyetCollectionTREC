<DOC>
<DOCNO> 141376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/ekonomi/eko03.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe Komisyonu’nda hortumcu’ kavgası 
</HEADLINE>
<TEXT>

CHP’lilerin, Erdoğan’ın batık banka patronlarıyla Bozüyük buluşmasını eleştirmesiyle çıkan kavga özür dilemeyle bitti 
     ANKARA Milliyet 

     Bütçenin tümü üzerinde yapılan görüşmelerde AKP lideri Tayyip Erdoğan ile CHP lideri Deniz Baykal’a "hortumcu"larla işbirliği dokundurması TBMM Plan Bütçe Komisyonu’nda iki partiyi birbirine düşürdü. CHP’li Osman Coşkunoğlu’nun "çapsız" dediği AKP’li Mustafa Ünaldı, "Beyefendi, çapını ölçerim senin" diye bağırdı. CHP’liler salonu terketti. AKP’lilerin ikna ettiği CHP’liler görüşmelere döndü ve kavganın tarafları özür diledi. 
     Kavgayı başlatan söz, CHP’li Ali Kemal Kumkumoğlu’nun, AKP’yi eleştirirken, Erdoğan ve bankacı Halis Toprak’ı kastederek, "Hortumcuların helikopterine binip seçim çalışması yaptınız" sözleri oldu. AKP’li Ünaldı saatler sonra, "Baykal da hortumcularla gizli toplantı yaptı. Duyumlarım var. Yakında açıklayacağım" deyince ortam bir anda gerildi. 
     Büyüyen tartışma sonucu CHP’liler Akif Hamzaçebi dışında salonu terk etti. Eleştirileri yanıtlamak için söz alan Maliye Bakanı Kemal Unakıtan, "Burası sanki seçim meydanı gibi... Arkadaşlar da sağlıklı tabii, ses tonlarından başımın ağrıdı" dedi. 
     
     Özür dilediler 
     Bu sırada AKP’liler, CHP’lileri salona dönmeye ikna etmeye çalıştı. CHP’liler döndüğünde AKP’li Ünaldı, "Kasıtlı hakaret etmek istemedim. Az önceki şartlı sözlerimi şimdi şartsız söylüyorum, özür diliyorum" dedi. Bunun üzerine Kumkumoğlu da, "Kimseyi töhmet altında bırakmam, hakaret etmem. Ama maksadını aşan birşey olmuşsa özür dilerim" dedi. 
     



 EKONOMİ 























</TEXT>
</DOC>
