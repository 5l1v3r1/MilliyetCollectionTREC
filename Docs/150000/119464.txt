<DOC>
<DOCNO> 119464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/spor/spo01.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AMANSIZ TAKİP 1 - 0 
</HEADLINE>
<TEXT>

Beşiktaş, İzmir deplasmanında da hedefi vurdu, Altay karşısında İlhan’ın tek golüyle üç puanı buldu. Yıldız oyuncu bir de penaltı kaçırırken, Tümer kırmızı kartla oyundan atıldı 
     HAFTA ortası UEFA Kupası’nda Alaves’i eleyerek üçüncü tura çıkan Kartal’ın ligde de bileği bükülmüyor. Siyah - Beyazlılar, İzmir deplasmanında Altay’ı zor da olsa tek golle geçti, zirvedeki iddiasını perçinledi. Birçok as oyuncusunu dinlendiren Beşiktaş, ilk yarının sonlarına doğru Tümer’in atılmasıyla sarsıldı, ancak 58’de İlhan şık bir vuruşla takımını rahatlattı. Golcü oyuncu 80. dakikada da bir penaltı kaçırdı. Nouma’nın bir şutu direkten döndü. 
     
90 DAKİKA      ÜNVER ERGÜN 

     Lucescu, acaba Altay’ı küçük mü gördü... Yoksa UEFA Kupası yorgunu aslarını dinlendirmek için bulduğu fırsatı mı değerlendirdi bilinmez. İbrahim, Yasin, Ali Eren, Tayfur gibi aslar ilk on birde yoktu. Orta alanın beyni Sergen sakatlığı nedeniyle formasından uzaktı. Maç başladı, takımın temel taşları on birde yer almayınca Beşiktaş’ta da zayıf rakibi karşısında akort bozukluğu ortaya çıktı. Temposuz geçilen ilk 10 dakikada Kartal yine de pozisyon zenginliği yakaladı. 3’te Pascal, 5’te İlhan ağır kalınca sonuç gelmedi. 7’de Pascal’ın şutu direkten döndü, ardından da Beşiktaş’ın sanki pili bitti. 
     Bu dakikadan sonra Altay oyunun her alanında kontrolü eline aldı. 18’de Cordoba’nın kısa düşen aut atışından kazandığı topu Bülent kaleye gönderemedi. 25’te İnanç’ın sağdan taşıdığı topu Sinan kale sahasında filelerle buluşturamadı. 29’da İbrahim’in kullandığı faul atışında iyi yükselen Ahmet kafayı çaktı, Cordoba ayaklarıyla mutlak gole izin vermeyerek, hatasını affettirdi. 
     Siyah - Beyazlılar’ın bu dakikalarda Altay’ın dalga dalga gelen ataklarını durdurmakta zorluk çekmesi üzerine Lucescu 35’te ilk değişikliğini yapmak zorunda kaldı. Amaral’ı çıkarıp, Tayfur’u ön kesici olarak görevlendirdi. 38’de formasını çeken Fatih’e tokat atmaya niyetlenen Tümer kırmızı kartla oyun dışı kaldı. İlk yarı golsüz geçildi. 
     Altay 10 kişi kalan rakibi karşısında ikinci devreye de hızlı başladı. Sağlı sollu bindirmelerle rakibini kendi yarı alanına hapsetti. 48’de İbrahim’in arka direğe kullandığı korner atışından gelen topunu Çağdaş kaleye yollada, ancak Cordoba bir kez daha sahneye çıktı. 
     Oyunun durağanlaştığı dakikalarda Beşiktaş orta alanda bir serbest vuruş kazandı. Tolga’nın ceza sahası çizgisine havalandırdığı topu Ahmet kafayla savunmanın arkasına indirdi. İlhan boş alanda topu filelere plaseledi 0 - 1 
     Dakikalar 80’i gösterdiğinde Ahmet’in müdahalesiyle Bayram kendini yerde buldu. Hakem Mutlu Çelik penaltı noktasını gösterdi. İlhan topun başına geldi, vurdu, yan direğe çarpan topu defans uzaklaştırdı. 
     Oyunun son 10 dakikalık bölümü sahada 52 dakikadır on kişi oynayan Beşiktaşlılar için tam bir kabustu. Ama Altay’ın beraberliği sağlayacak ne gücü, ne de golcüsü vardı. Çelik’in son düdüğü çalmasıyla UEFA Kupası’ndaki gururumuz Beşiktaş evine üç puanla dönmenin mutluluğunu yaşadı. 
     
BİZ ZORA SOKTUKMircea Lucescu, hak edilmiş bir zafer kazandıklarını söyledi, "Altay gibi takımlar bizim karşımıza korkarak çıkar. Hemen golü atamazsanız, cesaretlenirler" ifadelerini kullandı 
     Kolay olmalıydı’ 
     TEKNİK Direktör Mircea Lucescu kendileri için kolay kazanılabilecek bir maçı zora soktuklarını söyledi. Rumen hoca, "Altay gibi takımlar bizim karşımıza korkarak çıkar. İlk dakikalarda golü bulamazsanız, cesaretlenirler. Biz de maça çok iyi başladık. Üç net pozisyon yakaladık. Gol atamadıkça gerginlik başladı. Tümer’in reaksiyonunu da buna bağlıyorum. Bu bizim için hakedilmiş bir zaferdi" diye konuştu. 
     
     Deneyimlerim var’ 
     LUCESCU, kadroda değişiklikler yapmasını da takımının hafta içinde Alaves ile yaptığı UEFA Kupası maçına bağlayarak, "Bu konuda deneyimlerim var. Avrupa kupasında alınan başarılı sonuçların ardından ligde yenilgiler gelebiliyor. Bu nedenle böyle bir uygulamaya gittim" ifadesini kullandı. Rumen hoca, Amaral’ın sık sık pozisyonunu yitirerek boş alan bıraktığını, bu yüzden oyundan alındığını da açıkladı. 
     
Tümer'e büyük öfkeKırmızı kart gören yıldız oyuncu hocasını ve yönetimi çileden çıkardı 
     KARŞILAŞMANIN 40. dakikasında rakibine vurduğu gerekçesiyle hakem Mutlu Çelik tarafından kırmızı kartla oyun dışı bırakılan Tümer, Teknik Direktör Lucescu’yu sinirlendirdi. Rumen hoca soyunma odasında yıldız oyuncuya sert tepki gösterdi. Yönetici Kıvanç Oktay ise "Kart olayı alışkanlık haline geldi. Tümer’in yaptığını 2 yaşındaki çocuk bile yapmaz. Önlem alacağız" diye sert çıktı. Bu futbolcuya da 5 bin dolar para cezası verilecek. 
     
Özlenen tabloAltaylı taraftarlar maç öncesi protokol tribününe gelerek Beşiktaşlı yöneticilere çiçek verdiler, başarılar dilediler 
     İZMİR Atatürk Stadı’nda dün gece son dönemlerde unutulmaya yüz tutmuş fair - play görüntüleri sergilendi. Altaylı taraftarlar maç başlamadan önce toplu halde protokol tribününe geldiler ve burada bulunan Beşiktaşlı yöneticilere karanfiller dağıttılar, mükemmel bir konukseverlik gösterdiler. 
     SİYAH-Beyazlı yönetim bu görüntüden büyük mutluluk duyarken, Altaylı taraftarların uzun süre tribünlerde Serdar Bilgili lehine tezahürat yapması da dikkat çekti. Altay karşılaşmaya ise "Beşiktaş’a UEFA Kupası’nda başarılar dileriz" pankartıyla çıktı, Beşiktaş seyircisinden uzun süre alkış aldı. 
     
Amaral’a yol gözüktü      BÜYÜK umutlarla transfer edilen ancak Lucescu’nun bir türlü gözüne giremeyen Amaral dün kendisine sunulan son şansı da iyi değerlendiremedi. Uzun bir aradan sonra ilk onbirde sahaya çıkan Brezilyalı oyuncu daha ilk yarı bitmeden kenara alındı. Bu karara sinirlenen Amaral yedek kulübesine uğramadan soyunma odasına gitti. Amaral’ın ocak ayındaki ara transferde takas yolu ile gönderilmesinin gündemde olduğu öğrenildi. 
     
     Maçın adamı 
     İlhan Mansız 
     FORVETTE tek başına oynadı. İlk yarıda iki pozisyon yakaladı, gole çeviremedi. Golcülüğünü ikinci yarıda hatırladı. 10 kişi kalan takımını üç puana uçaran golün sahibi oldu. Penaltı atışından yararlanamamasına rağmen, tek başına gol için yaptığı mücadele taktire değerdi. 
     
     Göze batanlar 
     CORDOBA Kendisine olan fazla güveni zaman zaman hata yapmasına neden oldu. İlk yarıda kısa düşen pasında golü önleyerek hatasını telafi etti. 
     AHMET YILDIRIM İlk yarıda tutuktu, ikinci yarıda ön plana çıktı. Hem savunmaya hem de orta alana destek verdi. İlhan’ın golünde asisti dikkat çekti. 
     TÜMER Göztepe ile yapılan maçta sakatlanmıştı. Bu kez on birde sahaya çıktı, gereksiz bir kırmızı kartla oyun dışı kaldı ve tepki aldı. 
     NOUMA Sezon başından bu yana ilk kez on birde forma giydi. 58 dakika oyunda kaldı. İlk yarıda bir şutu direkten döndü. 
     SERDAR Lucescu’nun verdiği şansı dün yine kullanamadı. Oynadığı sürede özellikle ofansif çıkışlarda başarılı olamadı. 
     AHMET ÇAĞIRAN Maç süresince özellikle ölü toplarda Beşiktaş savunmasına sıkıntılı anlar yaşattı. Hem oyun kurdu, hem uzaktan şutlar attı. 
     AMARAL Rumen hocanın umutlarla getirdiği Brezilyalı futbolcu dün de bu şansını kullanamadı. Orta alanda ne mücadele etti, ne de pres yapabildi. 
     
     Maçın hakemi 
     Kritik kararlar 
     MUTLU Çelik iyi başladığı maçta çok hata yaptı. Tümer’e gösterdiği kırmızı kart doğru değildi. Beşiktaşlı futbolcunun tepkisi kartı gerektiriyordu, ancak bunun rengi sarı olmalıydı. Ayrıca Bayram’ın pozisyonunda Ahmet’in hareketi tamamen topaydı ve penaltıyla uzaktan yakından ilgisi yoktu. 
     
     Notlar... 
     Sinan iddiası 
     BEŞİKTAŞ’IN Altaylı Sinan ile ilgilendiği ve bu oyuncuyu ara transferde renklerine katmak istediği belirtildi. Lucescu’nun Sinan’ın alınması için rapor verdiği öğrenildi. 
     
     İlgi olmadı 
     İZMİRLİ futbolseverler karşılaşmaya fazla ilgi göstermedi. Maçın iftar saatine rastlaması tribünlerin boş kalmasına sebeb oldu. Çınarlı tarafındaki kale arkası açılmadı. 
     
     Turmuş’un nezaketi 
     ALTAY Teknik Direktörü Ümit Turmuş, maçtan önce Lucescu’nun yanına gitti ve "100’üncü yılınızda başarılı olmanızı istiyorum. Çünkü ben de Beşiktaş’ın kongre üyesiyim" dedi. Rumen hoca da "Umarım sizin de şanssızlığınız sona erer" yanıtını verdi. 
     
     Gençler fark attı 
     İKİ takım arasındaki PAF maçını Beşiktaş 3-0 kazandı. Siyah - Beyazlı ekip, Berkant 2 ve Ali’nin golleriyle üç puan alarak yeniden liderlik koltuğuna oturdu. 
     
     Vali’ye plaket 
     BAŞKAN Serdar Bilgili ve yöneticiler maçtan önce İzmir Valisi Alaattin Yüksel’i ziyaret ettiler ve plaket verdiler. Vali Yüksel de yönetime hem lig, hem de UEFA Kupası’nda başarılar diledi. 
     
     İzmir’de zirve 
     BEŞİKTAŞ Futbol Komitesi takımın kamp yaptığı Hilton Otel’de olağanüstü bir toplantı yaptı. Toplantıda, bugüne kadar hiç aksamayan ödemelerin bundan böyle de aynı şekilde devam edebilmesi için gerekli önlemlerin alınması tartışıldı. 
     
     Aslar kenarda 
     LUCESCU, ilk onbirde görev yapan Tayfur, Yasin, Ali Eren’i dinlenmeleri için yedek soyundurdu. Ancak Rumen hoca daha ilk yarı bitmeden Tayfur’u Amaral’ın yerine oyuna aldı. Yasin ve Niyazi ise maçı tribünden izledi. 
     
     Engin arayışta 
     MENAJER Sinan Engin cumartesi oynanan İzmir-Manisa Vestel maçında Manisalı iki genç yeteneği izledi. Bu maçta üç gol atan Deniz ile, son golü kaydeden Özgür’ü çok beğenen Engin’in sezon sonunda bu transferleri bitirmeye çalışacağı belirtildi. 
     
     İstatistik 
     NOUMA 
     Şut 1 
     Kaleyi bulan şut 1 
     Top kapma 2 
     Top kaybı 5 
     Pas 11 
     Hatalı pas 4 
     Faul 1 
     Yapılan faul 2 
     



 SPOR 






























</TEXT>
</DOC>
