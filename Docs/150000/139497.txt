<DOC>
<DOCNO> 139497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo37.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Şenol Güneş ile aramızda sorun yok... 
</HEADLINE>
<TEXT>

     Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş ile aralarında bir sorun bulunmadığını, ancak bazı kişilerin bu konuda maksatlı olarak sıkıntı yaratmaya yönelik çabalar içinde bulunduklarını söyledi. 
     Haluk Ulusoy, yönetim kurulu toplantısı ile Adana ve Mersin'de bazı programlara katılmak üzere geldiği Adana'da, gazetecilerin soruları üzerine yaptığı açıklamada, Şenol Güneş'i kendisinin göreve getirdiğini hatırlatarak, ''Şenol Güneş kendini kanıtlamış bir hoca. Onunla ne sorunum olabilir Bazı kişiler maksatlı haberlerle bizi karşı karşıya getirmek istiyorlar'' dedi. 
     Ulusoy, ''Hakemlerin kötü hava koşullarından dolayı erteleme konusunda çifte standart uygulayıp uygulamadıkları'' konusundaki soruya da şu karşılığı verdi 
     ''Kar ve ağır sahadan dolayı ertelemeye tek yetkili kişiler maçın hakemleridir. Bizlerin bu konuda hiçbir yaptırımcı kararımız yok. 
     Belki ileride bu konuda standart bir uygulama getirebiliriz. Maçlar ertelendiğinde bile bizleri suçlamalarına üzülüyoruz ve bir anlam veremiyoruz. 
     Üç büyükler ile Anadolu takımları arasında fark görmüyoruz. Bu konuda fazla konuşmak istemiyorum. Aylık yönetim kurulu toplantımızı Mersin'de yapacağız. Burada önemli kararlar alarak kamuoyuna açıklayacağız.'' Mersin Valisi, Güney Deniz Saha Komutanı ile Mersin Büyükşehir Belediyesi'ni ziyaret edecek olan Ulusoy, yarın Adana'da açılışlara katılacak, akşam da Mersin İdmanyurdu'nun ödül töreni ve balosunda bulunacak. 
     Bu arada Futbol Federasyonu Yönetim Kurulu üyeleri ile Milli Takımlar Teknik Direktörü Şenol Güneş, Türkiye Futbol Antrenörleri Derneği Genel Başkanı İsmail Dilber ve Futbol Federasyonu Başdanışmanı Gündüz Tekin Onay da Ulusoy ile birlikte Adana'ya geldi. 
     





</TEXT>
</DOC>
