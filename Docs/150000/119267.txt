<DOC>
<DOCNO> 119267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur02.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş yeni genel başkanını arıyor... 
</HEADLINE>
<TEXT>

     CHP'den Ankara Milletvekili seçilen Bayram Meral'den boşalan Türk-İş Genel Başkanlığı ile konfederasyon yönetim kurulundaki diğer görevlendirmelerin önümüzdeki hafta yapılması bekleniyor. 
     Bayram Meral'in milletvekili seçilmesi nedeniyle 4'e düşen Türk-İş Yönetim Kurulu üyesi sayısı, yedek üye Demiryol-İş Sendikası Genel Başkanı Ergün Atalay'ın göreve çağırılması ile 5'e tamamlanacak. 
     Atalay'ın göreve çağırılmasıyla birlikte Yönetim Kurulu'nun önümüzdeki hafta, Türk-İş'in yeni Genel Başkanı ile yönetim kademesindeki diğer görevlendirmeleri gerçekleştirebileceği bildirildi. 
     Bu arada, daha önce Türk-İş Genel Başkanı adaylığı için adı geçen Genel Sekreter ve Tek Gıda-İş Sendikası Genel Başkanı Hüseyin Karakoç'un, Türk-İş Genel Mali Sekreteri ve Tes-İş Sendikası Genel Başkanı Mustafa Kumlu'nun lehine adaylıktan çekildiği belirtildi. 
     Türk-İş Genel Başkanlığı için Genel Eğitim Sekreteri Salih Kılıç ile Genel Mali Sekreter Mustafa Kumlu'nun aday olacağı ifade edilirken, yönetim kurulu asil üyeliğine çağrısı yapılacak olan Demiryol-İş Sendikası Genel Başkanı Ergün Atalay'ın, Salih Kılıç'ın Genel Başkan olması halinde Genel Eğitim Sekreterliği'ne, Kumlu'nun Genel Başkan olması durumunda ise Türk-İş Genel Mali Sekreterliği'ne getirilebileceği kaydedildi. 
     Genel Sekreter Hüseyin Karakoç ile Genel Teşkilatlandırma Sekreteri Çetin Altun'un ise bu görevlerinde kalacağı bildirildi. 
     
     ''EN ÇOK OYU ALDIM'' 
     Türk-İş Genel Eğitim Sekreteri Salih Kılıç, 10 yıldan bu yana Türk-İş yönetiminde görev yaptığını ve konfederasyonun tüm genel kurullarında en çok oyu alarak görevini sürdürdüğünü söyledi. Kılıç, bazı sendikal çevrelerde kendisinin bağlı bulunduğu sendikasının olmadığı yönünde söylentiler yayıldığına dikkati çekerek, uzun yıllar Türk Metal Sendikası'nda görev yaptığını ve bu sendikanın kendisini desteklediğini ifade etti. 
     Türk-İş Genel Mali Sekreteri Mustafa Kumlu ise yedek üye Ergün Atalay'ın asil üyeliğe çağırılmasıyla birlikte önümüzdeki hafta konfederasyonun yeni genel başkanı ile yönetim kurulundaki diğer görevlendirmeleri belirleyeceklerini kaydetti. Kumlu, yönetim kurulundaki her sendikacı gibi kendisinin de Türk-İş Genel Başkanlığı'na getirilebileceğini belirtti. 
     Türk-İş'in yeni genel başkanı, konfederasyonun 18. Olağan Genel Kurulu'nun yapılacağı 2003 yılının Aralık ayına kadar görevde kalacak. 
     





</TEXT>
</DOC>
