<DOC>
<DOCNO> 115088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sonspo09.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan Felipe'nin ceza almasına tepki... 
</HEADLINE>
<TEXT>

     Galatasaray Kulübü, Futbol Federasyonu Profesyonel Futbol Disiplin Kurulu'nun PFDK , Diyarbakırspor maçında rakibine dirsek atan Brezilyalı Felipe'ye verdiği 3 maçlık cezaya tepki gösterdi. 
     Kulüp İkinci Başkanı ve Basın Sözcüsü Ali Dürüst, A.A muhabirine yaptığı açıklamada, birbirine benzer hareketlere verilen cezalarda çifte standart uygulandığını savunarak, cezanın indirimi için Futbol Federasyonu Tahkim Kurulu'na başvuracaklarını söyledi. 
     Dürüst, şöyle konuştu 
     ''Fenerbahçeli Fatih'in, Gaziantepspor maçında topsuz alanda rakibine yaptığı harekete, hem de karar sonrası centilmenliğe aykırı davranışlar olmasına rağmen, 2 maç ceza verilmişti. 
     Felipe'nin hareketini hepimiz gördük, elbette ki onaylamıyoruz. Ama eğer Felipe'ye bu hareketinden dolayı 3 maç ceza veriliyorsa, Fatih de 3 maça ek olarak, 2 maç da centilmenliğe aykırı hareketlerinden dolayı olmak üzere toplam 5 maç ceza almalıydı. Fakat sadece 2 maç cezayla kurtuldu. 
     Cezalarda çifte standart uygulanıyor. Ayrıca Felipe, rakibine durup dururken dirsek atmadı. Hareketinden önce kendisine üst üste yapılan fauller, ağır tahrik unsuruydu ve cezada hafifletici neden olarak göz önünde bulundurulmalıydı.'' 
     





</TEXT>
</DOC>
