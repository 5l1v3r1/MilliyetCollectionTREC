<DOC>
<DOCNO> 135021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/soneko14.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın ve platin fiyatları savaş ihtimaliyle yükseldi... 
</HEADLINE>
<TEXT>

     ABD'nin Irak'a müdahale ihtimalinin giderek güçlenmesi, kriz zamanlarda yatırımcıların ''güvenli sığınak'' olarak yöneldikleri altın fiyatlarını yükseltti. 
     Londra spot piyasasında 1 ons altının fiyatı 376.50 dolara yükseldi. Bu fiyat bu değerli madenin 1996 Kasım'ından bu yana ulaştığı en yüksek fiyat oluyor. 
     Aynı nedenle, yine güvenli yatırım aracı olarak işlev gören bir diğer değerli metal, platinin fiyatı da son 23 yılın en yüksek düzeyine çıktı. 
     New York Borsası'nda dün 698.00 708.00 aralığında işlem gören platinin ons fiyatı, bu sabah Londra Borsası'nda 704.00 711.000 aralığına çıktı. 
     Yılbaşından bu yana neredeyse yüzde 10 değer kazanmış bulunan altının fiyatındaki son yükselişte ABD Dışişleri Bakanı Colin Powell'in BM Güvenlik Konseyi'ne Irak'ın yasaklanmış kimyasal silah gizlediğine ilişkin ''ciddi ve çürütülmez'' kanıtlar sunacağını açıklaması etkili oldu. 
     





</TEXT>
</DOC>
