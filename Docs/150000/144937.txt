<DOC>
<DOCNO> 144937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/yasam/yas01.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler Yeni nesil açlıktan bayılıyor 
</HEADLINE>
<TEXT>

Bazı öğrenciler derslerde sık sık bayılınca okul müdürü kısa bir araştırma yaparak acı gerçeği ortaya çıkardı. Öğrenciler açlıktan bayılıyordu .. 
     YÜKSEL BALCI İzmir DHA 

     İzmir Ödemiş’teki Zübeyde Hanım Anadolu Meslek Lisesi’nde aileleri yoksul olan öğrencilerin derslerde sık sık açlıktan bayılması üzerine okul yönetimi harekete geçti. Tam gün eğitim verilen okulda hemen her gün birkaç öğrencinin teneffüslerde ya da ders sırasında baygınlık geçirdiğini gören Okul Müdürü Dilek Serin, yardımcıları ve öğretmenlerle birlikte bir araştırma yaptı. 
     Serin, bayılan öğrencilerin genellikle köylerden gelen yoksul ailelerin kızları olduğunu, öğle tatilinde parasızlık yüzünden yemek yiyemediğini belirledi. Bunun üzerine Serin, bu durumdaki 60 öğrenci için ücretsiz yemek servisi başlattı. 
     Hayırseverlerin desteğine teşekkür eden Dilek Serin, eğitim- öğretim yılının ilk günlerinden itibaren bayılmalar görüldüğünü dile getirerek şunları söyledi 
     
     Simit paraları bile yok 
     "Doktora götürüyorduk ya da ilk müdahaleyi kendimiz yapıyorduk. Yapılan incelemede, bu öğrencilerimizin cebinde simit parası bile olmadığını üzülerek gördük. Açlıktan bayılıyorlardı. Duyarsız kalmadık, öğretmen arkadaşlarımız da destek sağladı, yakınlarından yiyecek yardımı aldı. Kuruluşlar ve hayırseverler devreye girdi. Açtığımız yemekhanede dar gelirli öğrencilere günde dört çeşit yemek veriyoruz. Öğrencilerimiz artık sağlıklı." 
     


YAŞAM 

























</TEXT>
</DOC>
