<DOC>
<DOCNO> 115034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sondun10.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Takıntıların ilacı mini elektro şok 
</HEADLINE>
<TEXT>

     Parkinson hastalarını rahatlatmak amacıyla kullanılan mini elektrik şokunun, bazı psikiyatrik rahatsızlıklara iyi geldiği belirlendi. 
     Fransız bilim adamları, parkinsonluların beyinlerine verilen elektrik akımının temizlik, simetri, korku ve şüphe gibi psikiyatrik takıntılara iyi geldiğini tesadüfen saptadılar. 
     Profesör Yves Agid ve Doktor Luc Mallet başkanlığındaki ekip, parkinson hastalarını tedavi çalışmaları sırasında, iki hastanın psikiyatrik rahatsızlıklarının ortadan kalktığını tespit etti. 
     İyileşme gösteren hastalardan 51 yaşındaki kadın, temizliğe aşırı düşkündü ve kirli bir evde ölmekten çok korkuyordu. 50 yaşındaki erkek hasta da, her şeyi kapatıp kapatmadığını kontrol ederken günde iki saat harcıyordu. Kadın hastanın, beynine elektrik şoku uygulandığı 2000 yılının Aralık ayı, erkek hastanın da 2001 Haziran ayından bu yana psikiyatrik bakımdan rahatsızlık duymadıkları belirtildi. 
     İleri parkinson vakalarında hastaların beyni elektrikle uyarılıyor. Uyarı, hastaların titremelerini, kasılmalarını, hareket etme zorluklarını yok ediyor ya da azaltıyor. Mini elektrik şoku, beynin bir bölgesine batırılan elektrotlarla yapılıyor. 
     İnsanların yaklaşık yüzde 2'sinde, temizlik, simetri, düzen, korku ve şüphe gibi psikiyatrik takıntılar bulunuyor. Bu vakaların üçte birinde kimyasal ilaçlar da işe yaramıyor. 
     





</TEXT>
</DOC>
