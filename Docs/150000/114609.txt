<DOC>
<DOCNO> 114609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/yazar/civaoglu.html </URL>
<DATE> 2002/10/23/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Röntgenciler 
</HEADLINE>
<TEXT>

     Özel yaşam en sevmediğim konudur. 
     Dedikoducular aile yıkarlar. Şantajcılar ise hedefi... 
     İkisi de "aşağılıktır." Psikolojik kara deliklerdir. 
     İkisi de insanların güvenini sinsice sömürürler. Vakıf oldukları sırları adice kullanırlar. 
     İkisi de insanların en insani duyguları ya da en zararsız anları için pusuya yatarlar. 
     Acı verirler. 
     Aileleleri, yıllar boyu oluşmuş kariyerleri kimyasal gaz gibi boğarlar. 
     Apış arasındaki pisliklerdir. 
     Ne yazık ki, çoğu kez sonuca ulaşırlar. 
     Sonuncu kurban Nuh Mete Yüksel... 
     
Nataşa değil      Ankara’dan gelen bilgilere göre bir Nataşa olayı değil... 
     Belki, planlanmış, görevlendirilmiş, videoya alınmak üzere Nuh Mete’ye kasıtlı yaklaştırılmış. 
     Çünkü, telefon konuşmaları ve çalışma arkadaşlığı aracılığı var. 
     Yahut... 
     Hata da olsa insanlık hali bir yakınlaşma izlenmiş, videoya alınmış. 
     Birinci olasılık daha ağır basıyor. 
     Yoksa, en doğal "birlikte fiziki" yakınlaşmalar, net ve açık nasıl görüntülenir Daha önceden, teknik düzenleme yapılmış. Video uzun süre çalıştırılmış. 
     Hala "montaj olasılığı" da büsbütün yok sanılmamalı. 
     Zaten daha haziran ayında, Nuh Mete Yüksel kendisine şantaj yapıldığını söylemiş. Bu yoldaki söylemleri gazetelerde yayımlanmış. 
     Savcı Yüksel ile aynı fakültedeniz. 
     DGM savcılığında bazı tutumlarını benimsemedim. 
     Hukuku yorumlamasına katılmadığım olaylar var. 
     Ama insani olarak böyle tuzağa düşürülmesi, aile yaşamı ve kariyerinin şantajcılar tarafından kundaklanması çok yanlış. 
     Anlaşılan, birileri onu yok etmeyi ve bazı dosyaları ondan kurtarmayı bu adi yöntemle sağlamaya kararlıymış. 
     Yerine gelecek savcı için bu duyarlılık önemli olmalı. 
     
Bakan yemişlerdi      70’li yılların sonuydu. 
     Bir gazetenin genel yayın yönetmeniydim. 
     Sonraları "bakan düşüren kadın" diye anılan ses sanatçısı genç ve sarışın bir hanım bazı itiraflarda bulunacağını bildirerek odama gelmişti. 
     Anlattıklarına göre... 
     Bir büyük siyasi partinin önde gelenleri - ki onların en büyüğünün adını da vermişti - bu hanımı bir komplo için yönlendirmişler. 
     Dönemin iktidarının çok önemli bir bakanı ile ilişki kurdurtmuşlar. Sonra da hala yayımlanmakta olan çok satan magazin gazetesine birlikte bulundukları yeri telefonla ihbar etmişler. Binanın önünde, önce bakanın, sonra da bu hanım sanatçının girişlerini ve çıkışlarını fotoğraflatmışlar. 
     Fotoğraflar gazetede tam sayfa yayımlanınca bakan istifa etmişti. 
     Bu bayan sanatçı "görevlendirildiği zaman İzmir Efes Oteli asansörüne bakanla birlikte bindiğini, asansörde tanıştığını ve bir ilişki kurulması için gereken yakınlıkları gösterdiğini" söylemişti. 
     Bakanı adım adım tuzağa çekmişti. 
     Belki o günlerde değil ama bana konuşurken üzgündü. Ağlıyordu. Alet olduğu çirkinliği, hangi siyasal kurtlar sofrasına yem olarak atıldığını olay patladığında anlayabilmişti. 
     Ne bakanın, ne sanatçının adını vermiyorum. 
     Daha eski kuşaklar hatırlar. 
     Gençlerin ise tuzağa düşürülen isimleri değil, bu adilikleri bilmeleri için yansıttım. 
     Dünyanın en eski mesleği, dünyanın en çukur komploları için hala kullanılıyor. 
     
Clinton ve Mitterrand      Clinton örneği bu pislik şantajcılarına geri tepmiştir. 
     Clinton, bir stajyerle ilişkisinin ortaya çıkışı sonrası üzüntülü bir süreç geçirmiş ama sonunda hem evliliğini, hem kariyerini sürdürebilmiştir. Amerikan halkı onu yeniden başkan seçmiştir. Hilary Clinton dimdik eşinin yanında durmuştur. 
     Clinton da üzüntüsünü açıklamış, hem toplumdan, hem eşinden özür dilemiştir. 
     Fransa Başkanı Mitterrad’ın ise yıllardır süren bir saygın ilişkisi ve o ilişkiden doğan Mazarine adlı 19 yaşında kızı vardı. Fransa ve dünya medyası bu konuda tek satır yazmadı. İlişkinin fiziki beraberlik görüntüleri videoya alınmadı. Birlikte fotoğrafları bile çekilmedi. Oysa çok kolaydı. 
     Ve her ikisinin de yönetimlerinde ABD ve Fransa en pırıltılı yıllarını geçirdiler. 
     
     







Milli güvenlik ve tarih 


Atatürk de sağ olsa ve seçimlere katılsaydı... 


Gladyatör filmi 


Rahşan Hanım’dan Özkan’a... 


Türkiye çok yorucu bir ülke 


Röntgenciler 


Ceza mı yoksa ödüllendirme mi 


Bir daha fırsat verilmeyecek 


Televole medyası ve siyasetin AKP’si 


Şaşkınlık mı, taktik mi 


Taşlar bağlandı, köpekler serbest 


İMKB’de başkanlık yarışı 


Beyoğlu Akbank’tan sorulur 


Başka türlü bir şey benim istediğim 


Daha iyi gazete için daha iyi gazeteci 


</TEXT>
</DOC>
