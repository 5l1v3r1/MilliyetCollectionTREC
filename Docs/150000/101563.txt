<DOC>
<DOCNO> 101563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/spor/spo06.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL’A SAVAŞ 
</HEADLINE>
<TEXT>

Beşiktaşlı yöneticilerin Bursa maçından sonraki eleştirileri hakemleri kızdırdı. Metin Tokat mahkeme yolunu tutarken, Demirören ile Düren Disiplin Kurulu’na veriliyor 
     CEMAL ERSEN 

     BURSASPOR - Beşiktaş maçından sonra hakem Metin Tokat ile ilgili sert açıklamalar yapan yöneticilere karşı atak geldi. Tokat, Beşiktaşlı başkan ve yöneticilere tazminat davası açmaya karar verirken, İstanbullu hakemler antrenmanlarını İnönü Stadı yerine Kasımpaşa Stadı’nda yapmayı kararlaştırdı. Federasyonun da Yıldırım Demirören ve Mete Düren’i Disiplin Kurulu’na sevk etmeye hazırlandığı öğrenildi. 
     HAKKINDA yapılan eleştirilerin hakaret boyutuna ulaştığını savunan FIFA kokartlı hakemlerimizden Metin Tokat’ın özellikle Yıldırım Demirören’in bir televizyon programında kullandığı "hırsız" suçlaması üzerine savcılığa suç duyurusunda bulunmayı kararlaştırdığı da öğrenildi. İstanbullu hakemler de bugünkü çalışmalarının yeni belirledikleri Kasımpaşa Stadı’nda yapılacağını açıkladılar. 
     FAAL Futbol Hakemleri ve Gözlemcileri Derneği başkanlığı görevini de sürdüren Tokat’ın, sezon öncesi verdiği "Hakemlerimiz her türlü eleştiriye açık. Ama eleştiriler kişilik haklarına saldırı boyutuna varırsa kesinlikle sessiz kalmayacağız" mesajı doğrultusunda yargı yolunu seçtiği öğrenildi. Tokat’ın maddi tazminat davasının miktarının ise asgari 25 milyar lira olacağı belirtildi. 
     
Engin geç kaldı      MENAJER Sinan Engin, geçmişte olduğu gibi bugün de hakemlere kucak açacaklarını söyledi. Engin, "Başta Metin Tokat olmak üzere bütün hakem camiasını kucaklıyoruz. Hakem de insan, doğal olarak hata yapabilir. Diğer takımlar hakemleri dışlarken biz hep onlara sahip çıktık. Şimdi barış zamanıdır" diye konuştu. 
     



 SPOR 

























</TEXT>
</DOC>
