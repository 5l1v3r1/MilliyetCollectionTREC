<DOC>
<DOCNO> 128535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/soneko27.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Elektrikte 7 ile 10 arasında indirim yapılabilir 
</HEADLINE>
<TEXT>

     Enerji Piyasası Düzenleme Kurulu EPDK Başkanı Yusuf Günay, elektrik fiyatlarında düşünülen indirim konusuna açıklık getirirken, ''maliyetlerde iyileştirme yapamadığınızda, Hazine'den karşılayacaksınız demektir. Bu da sübvansiyon olur'' dedi. 
     Günay, basın mensuplarıyla sohbet toplantısında soruları yanıtlarken, elektrik fiyatının yüksek olduğununa işaret etti. 
     Günay, doğalgaz ithal fiyatları, alım garantili elektrik fiyatı ile devlet santrallerinin maliyetinin yüksek olması ile piyasa dışı unsurların buna neden olduğunu belirtti. 
     Hükümetin elektrik fiyatlarının aşağı çekilmesi yönündeki düşüncesinin ''sevindirici'' olduğunu ifade eden Günay, ancak bunun bir tek kurumun yetki ve çalışması ile yapılacak birşey olmadığını kaydetti. 
     Günay, piyasa dışı unsurların Bakanlar Kurulu Kararı ile kaldırılması sonucunda, fiyatlarda yüzde 7 ile 10 arasında bir indirime gidilebileceğini söyledi. 
     EPDK başkanı ayrıca, ''Yap-işlet-devret'' ve ''Yap-işlet'' yöntemiyle yapılan santrallerin fiyatlarını indirmeleri için, görüşmelere 15 güne kadar başlayacaklarını da vurguladı. 
     
     BAŞBAKAN İLE GÖRÜŞTÜK 

     Yusuf Günay, elektrik fiyatlarının neden yüksek olduğuna ilişkin görüşlerini Başbakan Abdullah Gül'e ilettiklerini belirterek, ''Sayın Başbakan da, her konuda destek vereceklerini açıkça ifade etti'' dedi. 
     Günay, elektrik fiyatlarının pahalı olmasının en önemli nedenlerini, ''doğalgaz ithal fiyatlarının yüksekliği, uzun dönem alım garantili elektrik fiyatlarının yüksekliği, devletin elindeki bazı santralların yüksek maliyetle elektrik üretmesi ve kayıp kaçak oranlarının yüksekliği'' olarak sıraladı. 
     ''Bu dört konuda iyileştirme olmadığı müddetçe, elektrik fiyatlarının ucuzlatılması mümkün olmaz'' diye konuşan Günay, uzun dönem alım garantili elektrik alınan 4 termik santral ve bir hidroelektrik santralın yasa gereği lisans almak zorunda olduğunu, piyasada 49 yıl faaliyet göstermeleri karşılığında fiyatlarını aşağı çekmelerini teklif edeceklerini anlattı. 
     Bu firmalarla 15 güne kadar biraraya gelererek önerilerini ileteceklerini, bu firmaların zaten müzakereye sıcak baktıklarını ifade ettiklerini belirten Günay, buna yanaşmamaları halinde lisans alamayacaklarını ve Türkiye Elektrik Ticaret ve Taahhüt A.Ş.'ye TETAŞ elektrik satamayacaklarını bildirdi. Günay, şöyle devam etti 
     ''Fiyat, garanti, süre olabilir, bazı öneriler yapacağız. Bu kişilerin 16 yıl sonra sözleşmeleri bitiyor. Bu sürenin 45 yıla uzatılması sağlanıyor. Bunları toplanıp tartışacağız. Bu kişiler de iyi niyetliler, fiyatları görüşmeye hazır olduklarına dair beyanları oldu. 15 gün içerisinde gelecekler. 
     Bizim kurumumuz, sözleşmelerin tarafı değil. Enerji Bakanlığı ve Hazine'nin desteği olduğu takdirde ki var. Sayın Başbakan da her konuda destek vereceklerini açıkca ifade etti. Ben ümitle bakıyorum. Bunların elektrik fiyatları, aşağı yukarı vergi hariç 10 cent civarında. Her iki tarafın yararına bir çözüm bulacaksınız ki bir mutabakat sağlansın. Sonuçta serbest piyasaya geçmek özel sektörün de yararına. Bu işletmeciler de bunun farkında.'' Danıştay'ın reform niteliğinde, yeniden yapılandırma niteliğindeki bazı konularda müktesep hak kabul etmediğine işaret eden Günay, sonuçta bu kararı da yargının vereceğini, aksi takdirde Türkiye'de elektrik piyasasının 2022 yılında serbestleşebileceğini kaydetti. 
     
     ''KAYIP-KAÇAK ORANI YÜKSEK'' 

     ''Ülkede, elektrik fiyatlarının yüksek olduğu ve bazı problemlerin bulunduğunun, devletin her katında bilinmesi ve bu konuda uğraş verilmesi olumlu. Onlarla görüşüyoruz. Çalışmalarımızı bildireceğiz'' diyen EPDK Başkanı Günay, şöyle devam etti 
     ''Yarın elektrik yüzde 20 ucuzlayacak derseniz olmaz. Bunları halledebiliyor musunuz Kayıp kaçak oranı fevkalade. Lisansları verebilirsek, 6 bin megavatlık başvurunun 3 bin megavatı gerçekleşse arz fazlası fiyatlara yansır. 
     Bu fiyatları düşürsün, artırsın, serbest piyasa ürününe vergi dışı yük konmaması yasa gereği. Bu kanunun ortaya koyduğu bir model. 2003 yılına kadarki tarımsal sulama borçları neyse, geleceğe dönük sübvansiyon olmaz.'' Maliyetin bileşen faktörlerinde iyileştirme yapılmadığı takdirde, Hazine'den karşılanacağı anlamına geldiğine işaret eden Günay, devamla şu görüşleri dile getirdi 
     ''TEDAŞ belli gelirden yoksun olur, Hazine destekler ve sübvansiyon yapmış olursunuz. O tür yöntemlerle sonuca ulaşabileceğimizi sanmıyorum. Bu faktörlerde iyileştirme yaparsanız, elektrik fiyatlarında indirim olur, bunun dışında mutlaka bir yerden karşılamanız lazım. 
     
     ''BU, UZUN SOLUKLU BİR MÜCADALE'' 

     Uzun soluklu bir mücadele bu. Bir yılda böyle bir şey beklemeyin, 70 yılın sorunu bu. Kanun 5 yıllık bir dönem veriyor. İngiltere 1981-1991 arasını mevzuat hazırlamış, 12 yılda bir yönetmeliğini 300, kanunu iki kere değiştirmiş. 'Hemen elektrik fiyatları ucuzlayacak, serbest piyasa başlayacak, herşey mükemmel bir şekilde olacak' diye bir şey yok. Bu pekçok kuruluşu ilgilendiren uzun soluklu bir iş.'' 
     
     PİYASA DIŞI UNSURLAR 

     Hükümetin bu konuda gündemin birinci sırasına elektrik fiyatlarını almasının, kendileri için çok sevindirici ve çalışmalarında güç verici olduğunu ifade eden Yusuf Günay, şunları kaydetti 
     ''Hükümet bunu kararlaştırırsa, piyasa dışı maliyet unsurları sıfırlanır. TRT Payı, belediye payı meskenden yüzde 5, sanayiden yüzde 1 ve yüzde 1'lik Elektrik Fonu. Neredeyse katrilyona varan bir rakam. Bunların ilke olarak kaldırılması lazım. 
     Mart ayında bölgesel tarife uygulamasına başlanacak. O bölgedeki elektrik tüketimi maliyeti neyse, o bölgedeki onu ödeyecek. Bu konuda sayın Başbakan destek olacaklarını söylediler. Kayıp kaçakla mücadele etkin tutulacak ve aşağı çekilecek. Zaten dağıtım kuruluşlarına kayıp-kaçak oranlarını aşağı çektiği ölçüde karı artacak şekilde bir tarife belirleyeceğiz.'' 
     
     SERBEST PİYASA İŞLEMEYE BAŞLADIĞINDA... 

     Günay, özel sektör, serbest piyasa işlemeye başladığında fiyatlarda zaten bir düşme eğilimi başlayacağına işaret ederken, ''ama şu tarihte şu kadar düşecek demek mümkün değil'' dedi. 
     Geçtiğimiz Cuma günkü toplantıda, Enerji Bakanı'nın, ''TRT payının kaldırılmasına ilişkin kararnameyi Bakanlar Kurulu'na sevkediyoruz'' şeklinde açıklama yaptığını belirten Günay, ''Sayın Başbakan da piyasa dışı unsurları kaldıracaklarını söylediler. Petrol Piyasası Kanunu tasarısını da Sayın Başbakan'a arzettim. Meclise sevkedilecek'' diye konuştu. 
     Kamuoyunda elektrik fiyatlarında indirim beklentisi olduğunu, bu konuda Enerji Bakanlığı'nın çalıştığını anlatan Günay, ''ancak bir tek kurum ve kişinin çalışmasıyla çözülecek bir husus değil, Enerji Bakanlığı, Hazine, bizi, Bakanlar Kurulu'nu ilgilendiren husus var. Piyasa dışı unsurları Bakanlar Kurulu kaldırırsa elektrikte yüzde 7-10 arasında indirim olabilir'' şeklinde konuştu. 
     
     ERZURUM, KONYA VE KAYSERİ İÇİN İHALE 15 İÇİNDE YAPILACAK 

     Başkan Günay, Kayseri, Erzurum ve Konya illerinde, doğalgaz dağıtım ihaleleine 15 gün içinde başlanacağını söyledi. 
     Günay, basın mensuplarıyla düzenlediği sohbet toplantısında, Doğalgaz Piyasasına da değindi. 
     Günay, Doğalgaz Piyasası Kanunu gereği, Botaş'ın mevcut ithalat sözleşmelerinin özel sektöre devredilmesinde uygulanacak usul ve esasların tamamlanmak üzere olduğunu bildirdi. 
     EPDK Başkanı Günay, uluslararası iklimin de buna uygun olduğunu, Rusya ve İran'ın kontrat devirlerine olumlu baktığına işaret eden Günay, bu konuda şu bilgileri verdi 
     ''Kafamızdaki düşünce kim şu anki fiyattan daha aşağı alabilirse, doğalgaz ithal lisansını ona vermek. Azerbaycan gazının daha ucuza Türkiye'ye gelme şansı var. İran-Rusya piyasayı kaybetmek istemez, Mısır doğalgazı kapıda bekliyor. 
     Ucuz olmasa da aynı fiyattan devir olabilir. En azından kamu işletmeciliği anlayışına karşılık özel sektörce maliyetleri artıran unsurlar arındırılmış olacak. Elektriğin girdisi olduğundan maliyetlere yansıyacak.'' 
     
     ''TÜRKİYE, KÖPRÜ OLMA NOKTASINDA'' 

     Doğalgazda halen 67 milyar metreküplük kontrat olduğunu vurgulayan Günay, devamla şöyle konuştu 
     ''Hazine garantisi, kağıt üzerinde devam edecek. Türkiye, elektrik ve doğalgazda enerji köprüsü olma noktasında. Yunanistan ile yapılan anlaşmayla bunun kapısı aralanmış oldu. Mısır Türkiye üzerinden Avrupa'ya ihracat yapmak istiyor. 
     Botaş garantilerini kontratı devrettiği şirketten isteyecek. Yabancılar açısından değişen bir şey yok.'' Türkiye'nin doğalgaz tüketiminin 2002 yılında 18 milyar metreküp olduğunu, bu yıl ise 24-25 milyar metreküp olmasının beklendiğini anlatan EPDK Başkanı Günay, Kayseri, Erzurum ve Konya illerinde doğalgaz dağıtımının ihale edilmesi çalışmalarının tamamlandığını, 15 gün içinde doğalgaz dağıtım ihalelerine başlanacağını bildirdi. 
     
     DOĞALGAZ NİYE ZAMLANDI 

     EPDK Başkanı Yusuf Günay, doğalgaz fiyatlarına Ocak ayı için yapılan yüzde 3.3'lük zammın nedeninin sorulması üzerine de, artışın tamamen uluslararası petrol fiyatlarındaki artış ve döviz kurlarındaki yükselmeden kaynaklandığını söyledi. 
     ''Doğalgaz fiyatı nedir, nelerden oluşur'' konularının, üst sınır olarak belirleneceğini ve Resmi Gazete'de yayımlanacağını kaydeden Günay, böylece fiyatların neye göre artıp-azaldığını herkesin daha kolay takip edebileceğini anlattı. 
     
     ''ÖZELLEŞTİRME BİRAN EVVEL YAPILMALI'' 

     ''Özelleştirmenin biran evvel yapılması lazım. Gecikmesi çok pahalıya maloluyor'' diyen EPDK Başkanı Günay, belediyelerin bütün hesaplarını, bilançolarını istediklerini, denetleme elemanlarının incelemelerini sürdürdüğünü bildirdi. 
     Günay, elemanların yerinde de inceleme yapacaklarını, hesap ayrışımının yapılmaya başlandığını, doğalgazın hesabının ayrı olacağını ve başka hizmetlerin buradan sübvanse edilemeyeceğini sözlerine ekledi. 
     





</TEXT>
</DOC>
