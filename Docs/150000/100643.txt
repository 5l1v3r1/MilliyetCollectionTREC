<DOC>
<DOCNO> 100643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/siyaset/siy04.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaylık borsası açıldı 
</HEADLINE>
<TEXT>

Adaylık başvuruları için talep edilecek ödentiler yavaş yavaş açıklanıyor. AKP’den aday olmanın bedeli 1 milyar lirayken DSP 500 milyon istiyor 
     ESRA KURT İstanbul 

     Türkiye 3 Kasım’da yapılacak erken genel seçim için hazırlıklar bütün hızıyla sürerken, milletvekili aday adayları da şimdiden partilerin kapısını aşındırmaya başladı. Partilerin adaylık başvuruları için aldıkları para ise 500 milyon ile 2 milyar lira arasında değişiyor. Milletvekili aday adaylarının partilere yapacakları ödentilerin yasal olarak en üst seviyedeki milletvekili maaşını yaklaşık 3 milyar 100 milyon lira geçmemesi gerekiyor. Siyasi partiler, bu rakam üst sınır alınarak, aday adaylarının ödentilerini belirliyor. CHP Genel Merkez Müdürü Zeki Erkan, aday adaylarının ödentilerinin yarın yapılacak olan Parti Meclisi PM toplantısında belirleneceğini, ancak bunun 1 milyar lira civarında olabileceğini söyledi. 
     
     Kadın adaya indirim 
     AKP de aday adaylarından 1 milyar lira alacak. DYP Genel Merkez Basın Danışmanı Ahmet Baydar, rakama Genel İdari Kurulu’nun karar vereceğini belirtirken, "Kadınlar için 500 milyon lira olacaksa parti üyeleri için 1 milyar, yeni aday olacaklar için ise 2 milyar lira olacak" dedi. 
     
     ÖDP para istemiyor 
     DSP, aday adaylarından 500 milyon lira alacak. SP’de de ödenti miktarının 500 milyon olması bekleniyor. MHP yetkilileri de 350 - 500 milyon rakamlarını telaffuz etti. DTP, kayıtlı erkek üyelerden 100 milyon, kayıtlı kadın üyelerden 50 milyon, yeni geleceklerden 200 milyon alacaklarını, özürlülerden ise para istemeyeceklerini açıkladı. ANAP, MP, DP, BBP, HADEP ve YTP’de ödentileri yetkili kurullar belirleyecek. TKP, EMEP, İP ve ÖDP, ödenti almayacak. 
     



 SİYASET 



















</TEXT>
</DOC>
