<DOC>
<DOCNO> 129861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur34.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Org. Özkök'ün muhtıra gibi sözlerine yanıt verdi 
</HEADLINE>
<TEXT>

     Başbakan Abdullah Gül, Genelkurmay Başkanı Orgeneral Hilmi Özkök'ün irtica ile ilgili açıklamaları konusunda, ''Böyle bir ortam içerisinde mesuliyet taşıyan, sorumluluk taşıyan bir kişi olarak, bunları basın aracılığıyla konuşmam. Bizlerin bu tip meseleleri konuşacağımız yerler vardır. Orada düşüncelerimi açık açık ifade ederim. Bundan da çekinmem'' dedi. 
     Gül, Diyarbakır'daki incelemelerini tamamlayarak döndüğü Esenboğa Havalimanı'nda gazetecilerin sorularını yanıtladı. 
     Gazetecilerin soru sormak istemesi üzerine, Diyarbakır'daki kaza nedeniyle üzücü bir olayla karşı karşıya bulunduklarını söyledi. 
     Bir gazetecinin, Genelkurmay Başkanı Orgeneral Hilmi Özkök'ün irtica konusundaki açıklamasına ilişkin yorumunu sorması üzerine Gül, şunları söyledi 
     ''Bakın ben sorumluluk ve mesuliyet taşıyan bir kişiyim. Türkiye'nin içinde bulunduğu durumu da herkes biliyor. Büyük ekonomik problemlerle karşı karşıyayız. Ve ekonomi hassas dengeler üzerinde devam ediyor. Irak'ta savaş ihtimali giderek kuvvet kazanıyor. Böyle bir ortam içerisinde tabii ki Türkiye, gözü kapalı durmayacak. Böyle bir ortam içerisinde mesuliyet taşıyan, sorumluluk taşıyan bir kişi olarak, ben bunları basın aracılığıyla konuşmam. Neyi nerede konuşacağımı da bilirim. Bizlerin bu tip meseleleri konuşacağımız yerler vardır. Orada düşüncelerimi açık açık ifade ederim. Bundan da çekinmem.'' 
     
</TEXT>
</DOC>
