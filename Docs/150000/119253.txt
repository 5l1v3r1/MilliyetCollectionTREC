<DOC>
<DOCNO> 119253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sonspo01.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyüklerin taraftarı 47 fanatiğe 1 yıl süreyle maç yasağı 
</HEADLINE>
<TEXT>

     Fenerbahçe, Galatasaray ve Beşiktaş'ın maçlarında olay çıkarttıkları belirlenen 47 taraftara, kaymakamlıkların onayıyla 1 yıl süreyle maç yasağı getirildi. 
     İstanbul Emniyet Müdürlüğü'nden yapılan yazılı açıklamada, İstanbul Valiliği'nin, ''Spor müsabakaları nedeniyle vuku bulan şiddet olaylarının veya kötü tezahüratın önlenmesi suretiyle kamu düzeninin sağlanmasına'' dair güvenlik kararına istinaden, 6 Kasım'da Fenerbahçe-Galatasaray, 8 Kasım'da Beşiktaş-Elazığspor ve 13 Kasım'da Beşiktaş-Alaves takımları arasında oynanan maçlarda olay çıkartan 47 taraftar hakkında yasal işlem yapıldığı belirtildi. 
     Açıklamada, maç öncesi ve sonrasında olay çıkardıkları, yanlarında meşale taşıdıkları ve maç esnasında meşale yaktıkları gerekçesiyle adli mercilere sevk edilen 47 taraftarın, kaymakamlıkların onayıyla İstanbul'da oynanan müsabakalara girişlerinin 1 yıl süreyle yasaklandığı bildirildi. 
     Bu arada, maç yasağı getirilen taraftarların fotoğrafları, Şükrü Saraçoğlu, Ali Sami Yen ve İnönü stadyumlarının girişlerine asıldı. 
     
     MAÇA İŞARET FİŞEĞİ SOKMAK İSTEDİLER- 
     Öte yandan, Beşiktaş'ın İspanya'nın Alaves takımıyla karşılaştığı UEFA Kupası maçı öncesi yapılan aramada, üzerlerinde işaret fişeği bulunan 8 taraftar, gözaltına alınarak Asayiş Şube Müdürlüğü'ne götürüldü. 
     İşlemlerinin tamamlanmasının ardından İstanbul Adliyesi'ne sevk edilen 8 taraftar, savcılıktaki sorgularından sonra serbest bırakıldı. 
     Taraftarların üzerinde ele geçirilen işaret fişeklerinin gemiciler tarafından kullanıldığı ve izinle satıldığı öğrenildi. 
     





</TEXT>
</DOC>
