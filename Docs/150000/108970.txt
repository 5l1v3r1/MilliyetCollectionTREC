<DOC>
<DOCNO> 108970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/yazar/tamer.html </URL>
<DATE> 2002/09/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Her koleksiyon, sonu olmayan bir serüven... 
</HEADLINE>
<TEXT>

     Birkaç yıl öncesine kadar ressamlarla ilgili retrospektif sergilere ancak yurtdışında rastlardık. Dünyanın dört bir yanındaki müzelerden ve koleksiyonlardan seçilerek bir araya getirilmiş eserler, sanatçının değişik dönemlerini bir çırpıda önümüze koyuverirdi. 
     Türkiye’de retrospektif sergiler son birkaç yıldır açılıyor. Erol Akyavaş, Burhan Doğançay... Retrospektif olmasa da değişik koleksiyonlardan bir araya getirilen sergilere de artık daha sık rastlıyoruz Fahrelnissa Zeid . 
     Bu sergilerde hangi resmin önünde takılı kalmaktan kendimi alamasam, karşıma Sema - Barbaros Çağa Koleksiyonu çıkıyordu. Bu durum tekrarlandıkça anladım ki ben onların seçtikleri resimleri, diğerlerinden daha fazla beğeniyorum. 
     Çağa çifti, 30 yıldır sevgi ve emekle seçtikleri resimleri, önceki akşamdan itibaren Levent’teki İstanbul Güncel Sanat Müzesi’nde sanatseverlerle paylaşıyorlar. Erol Akyavaş’ların, Ömer Uluç’ların en güzelleri, Ali Avni Çelebi’ler, Cevat Dereli’ler, Burhan Doğançay’lar, Zeki Faik İzer’ler, Nejat Devrim’ler... Hele bir Burhan Uygur var ki... 
     Barbaros Çağa, son bir yıldır müşterileri arasında gazetemizin de bulunduğu Çağa Hukuk Bürosu’nun sahibi. Barbaros’a duygularımı ilettim. "Ne olur Sema’ya da söyle" dedi. Sema’ya kendimi tanıtıp lafa başlamamla birlikte gözleri doldu 
     "Demek ki sanat eseriyle seveni arasında içten içe kurulan ruhsal ilişki, aynı zamanda birbirini tanımayan insanlar arasında da kuruluyormuş. Demek ki biz seçtiğimiz resimlerle tanışmasak da sizinle de ruhsal bir ilişki, iletişim kurmuşuz..." 
     En sosyal olanımız bile çoğu zaman duygularını kendine saklar. Önceki akşam bunun tersini yaptığıma pek memnun oldum. Ve sergiyi yeniden dolaşıp birbirinden enfes resimlere eşlik eden duvar yazılarını da bir kez daha okuyarak içime sindirdim. Şimdi de yerim elverdiğince sizlerle paylaşacağım 

</TEXT>
</DOC>
