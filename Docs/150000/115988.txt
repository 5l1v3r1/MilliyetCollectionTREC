<DOC>
<DOCNO> 115988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo16.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den basına uyarı... 
</HEADLINE>
<TEXT>

     Fenerbahçe Kulübü Yönetim Kurulu, bundan böyle Fenerbahçe ile ilgili gerçek dışı yayınları yapan sorumluların, Fenerbahçe tesislerine girişlerine izin verilmeyeceğini bildirdi. 
     Kulübün resmi internet sitesinden yapılan açıklamada, ''Fenerbahçe Kulübü bugünden itibaren, tüm branşlarla ilgili gerçek dışı yayınların yapılması durumunda, söz konusu yayınların sorumlularına Fenerbahçe Spor Kulübü tesislerine giriş izni vermeyecektir'' denildi. 
     Açıklamada, gerçek dışı haberlerin devamı halinde yasal hakların kullanılacağına da dikkat çekildi. 
     Bu arada, aynı siteden başkan Aziz Yıldırım ile asbaşkanlar Mahmut Uslu ve Murat Özaydınlı da birer açıklama yaparak basında yer alan bazı haberlerin gerçeği yansıtmadığını kaydettiler. 
     Başkan Aziz Yıldırım, bir gazetede yer alan ''Fırat, Başkan'a rapor verdi'' şeklindeki haberin asılsız olduğunu belirterek, ''Fenerbahçe Spor Kulübü'nün başkanına, sadece Fenerbahçe Profesyonel Futbol Takımı'nın teknik direktörü rapor verebilir'' dedi. 
     Asbaşkanlar Mahmut Uslu ve Murat Özaydınlı da teknik direktör Lorant'a ''Taktik çalıştır hoca'' dedikleri iddia edilen haberi eleştirirken, söz konusu antrenmanı yarım saat izleyip Lorant'a uzaktan Hoşçakal dedikten sonra tesislerden ayrıldıklarını ifade ettiler. 
     Haberi, Panathinaikos maçı öncesi kasıtlı olarak değerlendirdiklerini vurgulayan asbaşkanlar Özaydınlı ve Uslu, ''Fenerbahçe yönetimine çağdışı yönetim tarzları ile eleştiri anlayışını şiddetle kınıyoruz'' sözlerini kullandılar. 

     
</TEXT>
</DOC>
