<DOC>
<DOCNO> 128959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur27.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
3 ayda 30 otomobil çalan hırsız yakalandı... 
</HEADLINE>
<TEXT>

     Gaziantep'te, 3 ayda 30 otomobil çaldığı belirlenen bir kişi yakalandı. 
     Emniyet Müdürü Ali Kalkan, yaptığı açıklamada, kentte yaşanan otomobil hırsızlığı olaylarının soruşturulması sırasında, Mehmet Can B.'nin 2 çalıntı otomobille ele geçirildiğini söyledi. 
     Kalkan, daha çok Renault 19 marka otomobilleri tercih eden sanığın, 3 ayda 30 otomobil çaldığının belirlendiğini kaydetti. 
     Sanığın, Renault 19 marka otomobilleri arka bagaj kilidini söküp kullanarak 1-2 dakikada çalabildiğini ifade ettiğini belirten Kalkan, sözlerini şöyle sürdürdü 
     ''Sanık, çaldığı otomobilleri, içindeki kıymetli eşyaları sattıktan sonra bir süre kullanıp terk ediyormuş. Evinde yapılan aramada, otomobil çalmada kullanılan 5 işlenmemiş kontak anahtarı, eğe ve benzeri aletler, çalınan otomobillerin içerisinden alınmış ilkyardım çantası, trafik seti, akü, 8 lastik, 6 oto teybi, bir çocuk arabası ve 30 kaset ile çalıntı 2 otomobilin ruhsat ve plakası bulundu.'' Otomobil hırsızlığının önüne geçmek için yoğun çaba harcadıklarını kaydeden Kalkan, ''Otomobil sahipleri de bize yardımcı olmalı. Alarm taktırma başta olmak üzere önlem almalılar'' dedi. 
     Kalkan, Mehmet Can B.'nin yanı sıra çalıntı otomobillerden sökülen malzemeleri satın alan 5 kişinin gözaltına alındığını, bir kişinin de arandığını bildirdi. 
     





</TEXT>
</DOC>
