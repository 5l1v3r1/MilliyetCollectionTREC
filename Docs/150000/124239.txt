<DOC>
<DOCNO> 124239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo38.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'a 1 maç kapatma cezası... 
</HEADLINE>
<TEXT>

     Futbol Federasyonu Profesyonel Futbol Disiplin Kurulu PFDK , Diyarbakırspor Kulübü'ne 1 maç saha kapatma ve 1.5 milyar lira para cezası, Fenerbahçeli futbolcu Ogün Temizkanoğlu'na da 2 resmi müsabakadan men cezası verdi. 
     PFDK bugün yaptığı toplantısında, 4 kulüp, 2 antrenör ve 6 futbolcu hakkında ceza kararı aldı. 
     Diyarbakırspor-Fenerbahçe karşılaşmasında, ev sahibi takım taraftarlarının devamlılık gösteren çirkin ve edebe aykırı tezahüratları üzerine, hakemin 2 kez anons yaptırdığı gerekçesiyle Diyarbakırspor Kulübü'ne 1 maç saha kapatma ve 1 milyar lira para cezası veren PFDK, kırmızı-yeşilli kulübe, karşılaşmada meydana gelen saha olayları nedeniyle de ayrıca 500 milyon lira para cezası verilmesini kararlaştırdı. 
     PFDK, aynı karşılaşmada rakip takım futbolcusuna kasten tekme attığı gerekçesiyle, Fenerbahçeli futbolcu Ogün Temizkanoğlu'nu da 2 resmi müsabakadan men etti. 
     Antalyaspor ve Göztepe kulüplerine ihtar cezası, Osmaniyespor Kulübü'ne 500 milyon lira para cezası veren PFDK, Denizlispor antrenörü Bülent Albayrak'a 15 gün, Diyarbakır Büyükşehir Belediyesi DİSKİ Spor antrenörü Hüseyin Açıkgöz'e ise 1 ay hak mahrumiyeti cezası verdi. 
     PFDK'nın ceza verdiği diğer futbolcular ise şöyle 
     3 maç Ertan Bakır Orduspor , Gökhan Acuner Güngören Belediyespor 
     2 maç Ayhan Şenol Erzincanspor , Mustafa Bostan Sapancaspor , Avni Tümen Hakkarispor 
     





</TEXT>
</DOC>
