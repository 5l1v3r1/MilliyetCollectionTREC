<DOC>
<DOCNO> 100624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/ekonomi/eko01.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko, Grundig’in peşinde 
</HEADLINE>
<TEXT>

Financial Times gazetesinde yer alan bir habere göre, Türk beyaz eşya ve TV üreticisi Beko, bir süredir ortak arayan Grundig ile görüşmeler yapıyor 
     EKONOMİ SERVİSİ 

     Financial Times FT Almanya, Türk dayanıklı tüketim malları üreticisi Beko’nun, Alman televizyon üreticisi Grundig ile ortaklık için pazarlıkta olduğunu yazdı. 
     Bir süre önce, Grundig için her yıl 1 milyon olmak üzere toplam 3 milyon TV üretim anlaşması yapan Beko’nun, Grundig ile üretim dışında da ilgilendiği öğrenildi. Financial Times gazetesinin konu ile ilgili haberine göre, kardeş şirketi Arçelik’ten sonra Beko da yurtdışına güçlü bir çıkış yapmak için Grundig’e ortak olmak üzere görüşmeler yapıyor. 
     Beko için Grundig Şirketi’nin satış ağının cazip olduğu ifade edilen haberde, her iki şirket temsilcilerinin de işbirliği konusunda görüşmeler yapıldığını doğruladıkları, ancak henüz bir açıklama yapmak istemedikleri belirtildi. 
     Bugüne kadar yatırımcı bulma konusunda başarısız kalan Grundig’in Beko’ya markasıyla birlikte şirketin bir kısmının satışını da içeren bir anlaşma yapma hazırlığında olduğu ifade edildi. 
     Beko’nun özellikle ilgilendiği Grundig’in isim hakkı için belirlenen satış değerinin 500 milyon euro yaklaşık 483 milyon dolar olduğu ifade edilirken, şirketin geçen yılki yıllık raporunda yer alan "dışarıdan gelecek ek kaynağın ve aktiflerin yükseltilmesi, Grundig’in kurtulması için şarttır" ifadelerine yer verildi. 
     
     1 milyar euro istiyor 
     FT’de yeralan bilgilere göre şirket hisselerinin yüzde 89’unun sahibi olan Anton Kathrein’in, şirket hisselerinin yüzde 49’una kadar sahip olabilecek küçük ortak arayışında. Grundig’in zarardan kurtulmak için son birkaç aydır stratejik bir ortak aradığına dikkat çekilen haberde, Kathrein’in Grundig için düşündüğü fiyatın 1 milyar euro olduğu bildirildi. 
     Grundig AG’nin sözcüsü olan Holm Kilbert ise FT’de yeralan haberin spekülasyon’ olduğunu ileri sürerken, kendilerinin şu anda farklı ülkelerden üç firma ile görüştüklerini kaydetti. Kilbert, olası ortaklardan birinin Beko olup olmadığını açıklayamayacağını da söyledi. 
     
Arçelik’in yolundan gidiyor      Koç Grubu’nun dayanıklı tüketim malları üreticisi iki şirketinden biri olan Arçelik, ihracat yolundan sonra, doğrudan Avrupa’da şirket alımı yaparak dünyaya açılma stratejisi izliyor. Bu doğrultuda Almanya, Avusturya ve İngiltere’de toplam 5 şirket satın aldı. Bu yıl sonunda 4 milyon adet üretimle, Avrupa’nın üçüncü büyük TV üreticisi olmayı planlayan kardeş kuruluşu Beko da dünya markası’ vizyonu için ihracat ve dünya markalarına fason üretimin yanı sıra, özellikle Avrupa’da daha büyük bir atılım gerçekleştirme arayışında. 
     



 EKONOMİ 
















</TEXT>
</DOC>
