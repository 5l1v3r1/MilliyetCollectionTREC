<DOC>
<DOCNO> 122083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/yazar/cemal.html </URL>
<DATE> 2002/12/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Güneş bir kılıç, ya ölüm 
</HEADLINE>
<TEXT>

     İki acı ölüm Melih Cevdet Anday, Bülent Tanör... Melih Cevdet Bey, bilgisiyle zekasıyla duyarlılığıyla çok büyük bir şairimiz, sözcüklerle bize kocaman dünyalar kuran ufku geniş bir düşünür, bir bilge adam ve çok hoş bir insan... 
     Sevgili Bülent Tanör, bu ülkede kıt olan demokrasi kültürüne katkılarıyla etkili olmuş, hukukun üstünlüğü düşüncesini yalnız bilim adamı değil, aynı zamanda aktivist olarak geliştirmiş, hayatın içinde hukuk devletinin kavgasını bizzat vermiş olan değerli bir hukukçu ve aydınımız... 
     İki acı kayıp. 
     Ölümün arkasından yazı yazmak beni hep zorlar. 
     Hatta korkutur. 
     Haksızlık yapmaktan çekinirim. Geride kalanları üzmek istemem. Düşüncelerimin basmakalıp klişelere takılma ihtimali rahatsız eder. Ama yıllar geçtikçe ölüm yazıları maalesef çoğalıyor. 
     Bu da tedirginlik verici. 
     Melih Cevdet demiş ki 
     Maviyi anlarsın 
     Denizi anlarsın 
     Mavi denizi 
     Zor anlarsın... 
     Ölümü anlamak da, ölüm fikrine alışmak da güç. Ama yaşama bilinçle, heyecanla sarıldın mı, ölüm arka planda kalabilir. Dün sabah bu yazımı yazarken dosyamda bir gazete kesiği elime geçti. Zeynep Oral’a demiş ki Melih Cevdet Bey 
     "Ölümü merak ediyorum ama korkmuyorum. Biraz daha aşık olmak, biraz daha şiir yazmak için biraz daha yaşamak istiyorum." 
     Melih Cevdet Bey’in Cumhuriyet yıllarını anımsıyorum. Cuma günleri Cumhuriyet’in ikinci sayfasında üst yazı olarak çıkan makalelerinin en sadık okurlarındandım. Hem enfes Türkçesinden bir şeyler kapmaya, hem de ufkumu genişletmeye gayret ederdim. 
     Gazeteye her perşembe günü öğleye doğru gelirdi. Üst kata, Nadir Nadi katına çıkmazdı. Belki de kendisine bir zamanlar yazarlar katında bir oda ayrılmadığı için buruktu, bu yüzden üst kata uğramazdı. 
     Çekme kattaki Kültür - Sanat Servisi’nde bir masanın köşesine ilişir, el yazısıyla yazmış olduğu yazısını bir kez daha dikkatle okur, düzeltirdi. Şeflere, rahmetli Aydın Emeç ya da Celal Üster’e emanet ettikten sonra da genellikle öğle rakısına çıkılırdı. 
     Celal’le dün konuşurken hatırlattı. Melih Cevdet Bey, eski yazıdan kalma alışkanlıkla ı’ların üzerine de nokta koyarmış... 
     Bir kış günü Cumhuriyet’ten bazı yazar ve yöneticilerle birlikte Melih Cevdet Bey’i davet edip Arnavutköy’de Kuyu’ya gitmiştik. Güneş daha yeni batmıştı. Boğaz her zamanki gibiydi. Melih Cevdet Bey, bir yazar büyüğümüze o sözünü hiç sakınmayan üslubuyla dedi ki 
     "Senle benim aramda ne fark mı var Şimdi sen bu pencereden sadece camı görüyorsun. Oysa ben, o kadar çok şey görüyorum ki..." 
     Köşe yazarlarıyla kafa bulmayı sever, köşelerdeki klişeleşmiş cümlelerden verdiği örneklerle sığlığın eleştirisini ince zekasıyla çok fena yapardı. Çakmak çakmak bakan mavi gözlerinden kimi zaman taşan öfkeden çekinir, kendisiyle tartışmaya girmekten özenle sakınırdım. 
     Şiir nedir 
     Sevgili Ataol Behramoğlu’nun bu sorusuna Melih Cevdet Anday’ın yanıtı şöyle 
     "Yahya Kemal şiiri, düşünceleri duygulaştırmak diye tanımlar. Bence doğrusu, dili şiirleştirmektir. Çünkü dil kendi başına şiir değildir. Güneş bir kılıçtır ’ sözünü alalım. Doğru mudur Hayır. Ne doğru, ne yanlış..." 
     Bülent Tanör benim kuşağımdan, 1960’lar kuşağından değerli bir aydın. Kavgalardan, altüst oluşlardan geçerek, doğru bildiğini savunarak yol almış bir hayat çizgisine sahip. Son geldiği noktada klişelere itibar etmemiş, beynini sloganlara kaptırmamış, bağımsız düşünmenin ışığında demokrasiyle hukukun üstünlüğünü savunmuş... 
     Ben de, düşünce özgürlüğü deyince, TCK 312, Terörle Mücadele 7, 8 deyince ya da hukukun ince ayrımları gündeme geldiğinde telefon açıp yol göstericiliğine başvurduğum değerli bir hukuk adamından yoksun kalmış bulunuyorum. 
     Şükran Kurdakul, Melih Cevdet Anday’ın 80. yaş gününde, "Melih Cevdet’i yaratan bir toplumun geleceğinden umut kesilemez " demiş. 
     Bülent Tanör için de geçerli bu... 
     Derin izler bırakarak göç ettiler bir başka diyara... 
     
     







Bayram haftası ve mangal tahtası... 


MGK’da iftar 


Sırada ordu mu var 


Güneş bir kılıç, ya ölüm 


Lucescu ve Washington 


Laila ile Mecnun 


Sekreter deyip geçmeyin asıl patron onlar 


Evlilik ile aşk bir arada olamıyor 


"Ver de kurtul"un neresi adil .. 


Almanya formül arıyor 2 


Yoksulluk yardımında 1 taşla 2 kuş 


Sol kime aittir Kim sola aittir 


Tehlike büyüdü 


IMF gelince hayallerden gerçeklere döneceğiz 


Bu gece Kadir Gecesi 


TOBB, TÜSİAD ve AKP 


</TEXT>
</DOC>
