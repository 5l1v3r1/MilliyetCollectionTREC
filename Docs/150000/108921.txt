<DOC>
<DOCNO> 108921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/guncel/gunz1.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Dokunulmazlık zırhı alacak 
Jet Fadıl’ın adaylığına onay      GÖKÇER TAHİNCİOĞLU Ankara 

     Yüksek Seçim Kurulu, Jetpa’nın sahibi Fadıl Akgündüz’ün Siirt’ten bağımsız milletvekili adaylık başvurusunu kabul etti. Akgündüz, milletvekili seçilirse hakkındaki birçok davada yargılanmaktan kurtulacak. Siirt İl Seçim Kurulu, Akgündüz’ün adaylığını, başvurusunu avukatı aracılığıyla yapması ve eksik evrak vermesi nedeniyle reddetmişti. Ancak YSK, eksik evrakın tamamlanması üzerine, Akgündüz’e aday olabileceğini bildirdi. Hakkında birçok ceza ve alacak davası bulunan Akgündüz, "dolandırıcılık" suçlamasıyla açılan bir davanın ardından yurtdışına kaçmış ve Türkiye’ye dönmemişti. Sabıkasının da bulunmadığı saptanan Akgündüz, milletvekili olmaya hak kazanırsa hakkındaki yargılamalar "dokunulmazlık" nedeniyle duracak. 
     
     Ayakkabı yasağı normalmiş 
Skandala bakan desteği      Milli Eğitim Bakanı Necdet Tekin, önceki gün Yalova Lisesi’nde, saçları uzun olduğu ve siyah ayakkabı giymedikleri gerekçesiyle 300 öğrencinin okula alınmamasını değerlendirirken, "Büyütülecek bir konu değil" dedi. Yalova İl Milli Eğitim Müdürlüğü’nden gerekli bilgiyi aldığını belirten Tekin, Milli Eğitim Müdürlüğü’nün okullarda uyulması gereken kılık kıyafet yönetmeliği bulunduğuna işaret ederek, "Bu kurallara herkesin uyması gerekiyor. Bakın ben bile buraya gelirken kravatımı taktım, ceketimi giydim geldim. Çocuklar kurallara uymamış ve uyarıcı maksatla okula alınmamış. Ortada başka bir şey yok" diye konuştu. 
     
Vatandaş boş ceple iş istedi      ASLI ÖKTENER İstanbul 

     CHP İstanbul 1. Bölge’den milletvekili adayı Kemal Derviş, dün Bağdat Caddesi’nde seçim turuna çıktı. Kadın ve çocukların yoğun ilgi gösterdiği Derviş’i gören bir genç ise, ceplerini dışarıya çıkardı ve işsiz olduğunu söyledi. Cadde Cafe’de bir süre oturan ve 10 milyon lira karşılığında Bağdat Caddesi Yaşatma Derneği’ne de üye olan Derviş, vatandaşların, "Kurtarın bizi ne olur" sözleri üzerine, "Bir kişi sizi kurtaramaz. Hep birlikte yapacağız" dedi. 
     



 GÜNCEL 








geçerli olur mu 







</TEXT>
</DOC>
