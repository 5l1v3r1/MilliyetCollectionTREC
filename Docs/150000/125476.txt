<DOC>
<DOCNO> 125476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur05.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminönü'nde tarihi bina yanıp kül oldu 
</HEADLINE>
<TEXT>

     Eminönü'nde tarihi 4 katlı ahşap bir bina, çıkan yangında kullanılamaz hale geldi. 
     Sultanahmet Küçükayasofya Mahallesi Küçükayasofya Cami Sokak'ta bulunan 4 katlı boş ahşap binanın giriş katında, saat 03.30 sıralarında henüz belirlenemeyen bir nedenle yangın çıktı. 
     Tarihi özelliği de bulunan binadaki yangın, kısa sürede tüm katları sardı. 
     Yolların dar olması nedeniyle güçlükle olay yerine ulaşarak yangına ilk müdahalede bulunan Fatih İtfaiye Grubu'nun alevleri engellemekte yetersiz kalması üzerine Beyoğlu ve Bakırköy grupları da söndürme çalışmalarına katıldı. 
     Yangın, itfaiyenin yaklaşık 45 dakika süren çalışması sonucu çevredeki diğer binalara sıçramadan söndürüldü. 
     İtfaiyenin çalışması sırasında üst katı çöken binanın, diğer katları da kullanılamaz hale geldi. 
     Bazı vatandaşlar, yangının, kendilerine yer açmak isteyen ''otopark mafyası''nca çıkartıldığını iddia ettiler. 
     





</TEXT>
</DOC>
