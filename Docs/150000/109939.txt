<DOC>
<DOCNO> 109939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur15.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, 3 Kasım'da seçimin yapılmasını istiyor... 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Cumhurbaşkanı Ahmet Necdet Sezer'in seçimlerin 3 Kasım'da yapılmasının yararlı olacağı yönündeki inancını koruduğunu söyledi. 
     İldem, Çankaya Köşkü'nde düzenlenen basın bilgilendirme toplantısında TBMM'nin erken seçim kararını yüksek bir çoğunlukla aldığını anımsatarak, Cumhurbaşkanı Sezer'in seçimlerin 3 Kasım'da yapılmasının yararlı olacağı yönündeki inancını koruduğunu bildirdi. 
     YSK'nın aralarında AK Parti Genel Başkanı Recep Tayyip Erdoğan'ın da bulunduğu bazı kişilerin milletvekili adaylığını reddetmesinin Kopenhag Zirvesi öncesi Türkiye açısından sıkıntı yaratacağı görüşüne Cumhurbaşkanı Sezer'in ''itibar etmediğini'' belirten İldem, YSK'nın kararının hukuki bir nitelik taşıdığına işaret etti. 
     İldem, Sezer'in AB'nin bu konulara saygı göstermesi görüşünde olduğunu vurguladı. 
     İldem, Cumhurbaşkanı Sezer'in TBMM seçim kararı aldığı için 1 Ekim'de yapılacak açılışına katılmayacağını söyledi. İldem, Sezer'in seçime giden Meclis önünde konuşmanın zamanlama açısından doğru olmayacağını çok önceden TBMM'ye bildirdiğini ifade etti. 
     Tacan İldem, Sezer'in Ortadoğu'daki görüşmeleri yakından izlediğini belirterek, Sezer'in Filistin Lideri Yaser Arafat'ın kuşatma altında tutulmasından derin üzüntü ve kaygı duyduğunu kaydetti. 
     





</TEXT>
</DOC>
