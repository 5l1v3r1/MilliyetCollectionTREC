<DOC>
<DOCNO> 104876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur12.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur Sendikaları hükümetle yine biraraya geldi... 
</HEADLINE>
<TEXT>

     Devlet Bakanları Mehmet Keçeciler ve Masum Türker ile Maliye Bakanı Sümer Oral, kamu toplu görüşmeleri çerçevesinde sabah saatlerinde, Türkiye Kamu-Sen Genel Başkanı Bircan Akyıldız ve KESK Genel Başkanı Sami Evren ile biraraya geldi. 
     Bakan Keçeciler'in makamında gerçekleşen ve Hazine Müsteşarı Faik Öztırak ile Maliye Bakanlığı Bütçe Kontrol Genel Müdürü Durmuş Öztekin'in de katıldığı toplantıda, Eylül ayından itibaren memur maaşlarına yapılacak iyileştirmeler konusunun ele alındığı öğrenildi. 
     Hükümetin, 15 Eylül'den geçerli olmak üzere memur maaşlarına belli bir oranda iyileştirme yapılması ve 2003 yılında ise yüzde 20 oranında zam yapılması önerisini götürdüğü belirtildi. 
     KESK, memur maşalarına Eylül ayından geçerli olmak üzere 300 milyon lira, Türkiye Kamu-Sen ise 250 milyon lira iyileştirme yapılmasını talep ediyor. 
     Hükümet ve memur sendikaları temsilcileri, saat 15.00'da tekrar biraraya gelerek, toplu görüşmelere devam edecekler. 
     4688 sayılı kamu çalışanlarına sendika hakkı tanıyan yasa uyarınca, bugün saat 24.00'e kadar taraflar arasında bir anlaşma sağlanamaz ise uzlaşmazlık tutanağı tutulacak. Tutanağın tutulmasının ardından 3 gün içinde taraflardan birinin, beş kişiden oluşan Uzlaştırma Kurulu'na başvurması halinde, bu kurul uyuşmazlık konularını inceleyerek 5 gün içinde karara bağlayacak ve bu konuda bir metin hazırlayarak Bakanlar Kurulu'na sunacak. 
     Bakanlar Kurulu, Uzlaştırma Kurulu'nun hazırladığı metin üzerinde değerlendirme yaptıktan sonra, memur maaşlarına 2003 yılında yapılacak zam konusunda son kararını verecek. 
     Uzlaştırma Kurulu, Yüksek Hakem Kurulu Başkanı'nın başkanlığında çalışma ekonomisinden 4 öğretim görevlisi olmak üzere 5 kişiden oluşuyor. 
     





</TEXT>
</DOC>
