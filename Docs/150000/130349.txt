<DOC>
<DOCNO> 130349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun20.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Komutan Türkiye'nin tatbikatları silahsızlanmamıza engel 
</HEADLINE>
<TEXT>

     Yunanistan Deniz Kuvvetleri Komutanı Koramiral Antonis Antoniadis, Türk Donanması'nın Ege'deki tatbikat senaryolarının Yunanistan'ın silahsızlanması için engel teşkil ettiğini söyledi. 
     Antoniadis, Atina'da yayınlanan Elefterotipia gazetesindeki demecinde, Türkiye ile Yunanistan arasındaki ilişkilerin eskiye oranla farklı olduğunu, ancak bunun henüz Türk ordusuna yansımadığını öne sürdü. 
     Türk Deniz Kuvvetleri'nin Ege'deki askeri tatbikatlarında ''soğuk savaş'' mantığının hakim olduğunu ileri süren Antoniadis, ''Örneğin, Türkler adaları yeniden ele geçirme tatbikatları yapıyor. Bu senaryolar, bizlere henüz tehdidin ortadan kalktığı şeklinde rahatlıkla görüş belirterek, farklı bir savunma yapısı içine girmemize izin vermiyor'' dedi. 
     Yunan ordusunda silahlanmanın azaltılması yoluna gidilmesinde askeri kadronun düşünce yapısının da rol oynadığını ifade eden Antoniadis, ''ordu çevrelerinde Türklere karşı hala belirli bir öfke duygusunun hakim olduğunu'' söyledi. 
     Yunanlıların ''Türk tehdidi'' ile ilgili duygularından arınmaları için birçok neslin geçmesi gerektiğini ifade eden Antoniadis, ''30 yıl süreyle belirli bir anlayış empoze edilenlere 'yeter artık, şimdi başka bir şey yap' demek zordur. Benim kızım Türkiye tarafından tehdit edildiğine inanmıyor. Ancak, babam kendini baskı altında hissediyordu. Bu yüzden Türk öfkesiyle aşılanmamış yeni nesil subaylar yetiştikçe çözüm de kendiliğinden gelecektir'' dedi. Kıbrıs konusunda varılacak bir anlaşmanın da silahsızlanma konusuna olumlu etkisini olacağını söyleyen Antoniadis, adada sağlanacak çözümle birlikte Yunanistan ile Rum kesimi arasındaki ortak savunma doktrininin de geçerliliğini yitireceğini belirtti. 
     Antoniadis, iki deniz kuvvetleri arasında oluşturulan ''açık telefon hattının'' da Ege'de daha önce yaşanan bazı gerginliklerin ortadan kalkmasına yardımcı olduğunu söyledi. 
     





</TEXT>
</DOC>
