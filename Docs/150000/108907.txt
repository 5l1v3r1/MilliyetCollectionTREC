<DOC>
<DOCNO> 108907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/ekonomi/eko04.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Türk Lirası stres yaratıyor euroya geçelim 
</HEADLINE>
<TEXT>

Yatırımcıların Türk Lirası’nda kalmak istemediğini bunun ekonomi yönetiminde stres yarattığını savunan ANAP, ekonomik programında euroya geçilmesini önerdi 
     ANKARA ANKA 

     ANAP, değer kaybı yüzünden yatırımcıların Türk Lirası’nda TL kalmak istemediği, bunun da ekonomi yönetiminde stres yarattığını savunarak, bu sıkıntıların euroya geçişle ortadan kalkacağını savundu. 
     ANAP’ın önerdiği sistem 21 Şubat krizinde çöken kur rejiminden daha katı bir "para kurulu" sistemini çağrıştırdı. 
     ANAP, ekonomi programını "Ekonomi Politikasının Yeni Mimarisi" başlığıyla açıkladı. Programda, TL’nin kullanımdan kaldırılarak euroya geçilmesi önerildi. Bu sırada ihtiyaç duyulacak paranın 4 milyar euro olacağı kaydedilen raporda, euroya geçmenin hiç de güç olmayacağı savunuldu. 
     
     AB için umutsuz ifade 
     Programda, euro kullanmanın EUROLAND diye adlandırılan para bölgesine girmek anlamına gelmeyeceğine işaret edilirken, "Parasal birliğe girmenin kriterleri bellidir. Ülkemiz bu kriterleri halen tutturamıyor ve yakın gelecekte de tutturacak gibi görünmüyor. Biz euroya kendi inisiyatifimizle geçeceğiz. Kısaca Merkez Bankası artık para basamayacak" denildi. 
     Ekonomi politikasının asıl amacının sürdürülebilir büyümeyi yakalamak olduğu, bunun için de fiyat istikrarının gerektiğine işaret edilen programda, "Fiyat istikrarı için gerekli olan istikrarlı ve kontrol edilebilir para birimidir. Euro kullanılması ile bu istikrar sağlanmış olacaktır" denildi. 
     



 EKONOMİ 

















</TEXT>
</DOC>
