<DOC>
<DOCNO> 149296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun02.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki Amerikan askerlerine halka davranış uyarısı... 
</HEADLINE>
<TEXT>

     Irak'taki Amerikan askerlerinden, dini ve kültürel değerlere dikkat etmeleri istenerek, özellikle kadınlara bakışlarında dikkatli olmaları uyarısı yapıldı. 
     ABD'deki gazete ve televizyonlarda yer alan haberlere göre, ABD'nin Bağdat'taki 1. Deniz Piyade Tank Taburu personeline dağıtılan ''yapılması ve yapılmaması istenenler listesinde'', askerlerin Arap toplumunun kültürel ve İslami değerlerine dikkat etmeleri gerektiği belirtildi. 
     Amerikan askerlerinden özellikle kadınlarla ilişkilerinde dikkatli olmaları uyarısında bulunulan memorandumda, deniz piyadelerinin Iraklı kadınlara uzun süre ve cilveli bakmamaları istendi. 
     ABD medyasında yer alan haberlere göre, Amerikalı komutanlar askerlerinden ayrıca tanklarından postallarının tabanlarını Iraklılara göstermemelerini ve ''Arapların sol ellerini tuvalette temizlik amaçlı kullanmaları nedeniyle'' bu ellerini bir şeyi işaret ederken kullanmamalarını istediler. 
     Yanlarında Arapça dil kılavuzu taşımayan askerlerden, Arap muhataplarıyla İngilizce'yi yüksek sesle ve yavaş konuşmalarını isteyen Amerikalı komutanlar, deniz piyadelerine özellikle Bağdat'taki ''Şehitler Abidesi'' gibi manevi değerleri olan yerlerden geçerken saygılı davranmaları uyarısında bulundular. 
     Deniz piyadelerinin ilk başta Iraklıların ellerini sıkmalarını, hatta yanaklarına öpücük kondurmalarını garipsediğini, ancak zamanla buna alıştıklarını belirten Amerikalı komutanlar, deniz piyadelerinin sivil kıyafetlilerin saldırı düzenlemeleri riskine rağmen bazı temel Arapça kelime ve ifadeleri kullanarak anlaşmaya çalıştıklarını kaydettiler. 
     Deniz Piyade Tank Taburu'ndan Başçavuş Anthony Jefferies, Iraklıların ABD askerlerine öpücük yağdırmalarıyla ilgili olarak, ''İlk başta biraz tuhaf geldi, çünkü Amerikan erkekleri sarhoş olmadıkça birbirlerinin yanağını öpmez'' diye konuştu. 
     Bu arada, ABD gazeteleri, yağmanın sürdüğü Bağdat'ta Irak'ın eski Başbakan Yardımcısı Tarık Aziz'in evindeki tabloların, Saddam Hüseyin'in büyük oğlu Uday'ın evindeki şarap, silah ve yarı çıplak kadın fotoğraflarının da yağmalandığını yazdılar. 
     New York Post gazetesi, villasındaki şamdanlıklar ile altın süslemelerin ve elektrik tesisatının yanı sıra Uday'ın Fırat nehrindeki yatının ve beyaz Arap atlarının dahi yağmalandığını bildirdi. 
     ABD gazeteleri ayrıca, güvenliğin sağlanması yönünde koalisyon güçlerinden ümidi kesen Bağdat halkının yağmayı önlemek için bazı bölge ve sokaklarda silahlı kontrol ekipleri kurduklarını yazdılar. 
     





</TEXT>
</DOC>
