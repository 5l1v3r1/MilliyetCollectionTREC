<DOC>
<DOCNO> 135066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo21.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, rakiplerinin puan kaybetmesiyle teselli buldu... 
</HEADLINE>
<TEXT>

     İkinci Lig A Kategorisi takımlarından Konyaspor, şampiyonluk mücadelesi veren güçlü rakiplerinin puan kaybetmesiyle teselli buldu. 
     Basın sözcüsü İbrahim Kaplan, yaptığı açıklamada, galibiyet parolası ile çıktıkları Gümüşhane Doğanspor maçından beraberlikle ayrıldıklarını ve bunun üzüntüsünü yaşadıklarını söyledi. 
     Şampiyonluk yarışında puan kaybına tahammül edemeyeceklerini ve her maça 3 puan hedefleyerek çıktıklarını vurgulayan Kaplan, ''İkinci yarının ilk maçından galibiyetle ayrılıp iyi bir başlangıç yapmak istiyorduk. Ancak bu isteğimizi iyi oynamamıza karşın gerçekleştiremedik. Bizi teselli eden, güçlü rakiplerimiz puan kaybetmesi oldu'' dedi. 
     Gelecek maçlarda rakiplerinin aynı şeyi tekrarlamayacağını ve herşeyini ortaya koyarak oynayacağını belirten Kaplan, ''Bu nedenle maçlara tüm ciddiyetimizle çıkacağız. Kendi sahamızda oynayacağımız maçların hepsini kazanıp, deplasmandan da 6 puan çıkararak hedefimize ulaşmak istiyoruz'' diye konuştu. 
     





</TEXT>
</DOC>
