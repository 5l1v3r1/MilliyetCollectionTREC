<DOC>
<DOCNO> 123279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/spor/ytan.html </URL>
<DATE> 2002/12/08/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Duvar zor yıkıldı 
</HEADLINE>
<TEXT>

     Trabzonspor, Denizlispor’un Avni Aker’de ördüğü, beş ayrı kiliti de bulunan on bir katlı etten duvarı kıramadı... Trabzonspor, her yolu denedi, her türlü girişimde bulundu... Gerildi, krize girdi ve 83 dakika öldü öldü dirildi... Yeni dünya düzenin oluşmasına yol açan Berlin’deki utanç duvarı daha kolay yıkılmıştı. 
     Rıza Çalımbay’ın aklında gol ya da galibiyet olmadığı sahaya sürdüğü kadrodan ve o kadronun sahaya yayılışından belliydi. Çalımbay, beşli bir savunma bloğu, onların önünde de defans ağırlıklı bir dörtlüden oluşan dokuz kişilik etten bir duvar ördü. Temel düşüncesi, Trabzonspor’a oyun organize edecek alan bırakmamak, 1 puana razı olmaktı. Yetmiyormuş gibi, anormal sert oynadı konuk ekip. Tekmelerin havada uçtuğu dönemlerde Serkan sakatlandı. Trabzonspor’un en iyisi, son haftaların en formda oyuncusu, sahada adam gibi duran Erdinç’in de dirseği kırıldı... Çok yazık. 
     Trabzonspor oyuna muhteşem bir giriş yaptı. 
     Müsabakanın 4. dakikasında Serkan’ın soldan ortası, Mehmet Yılmaz’ın asisti, önce Erman’ın ardında da Fatih’in vuruşlarının üst direkte iz bırakması, iş bilgisi, yaratıcılık ve estetik olarak güzel bir görüntüydü. Eksik olan sadece topun Trabzonspor’u sevmemesiydi. 
     Futbolun temel kuralı, böylesine kalabalık defansı açmanın iki yolunu önerir. Ya oyunu kenarlara taşıyıp oyunda genişlik yaratarak, defansın dengesini bozacaksınız, ya da ikiye bir duvar pasları ile o kalabalığı ortadan deleceksiniz. 
     Trabzonspor, her iki önermeyi de uygulamaya gayret etti. Ancak, dikine değil de enine oynayarak Denizli defans düzenin yerleşmesine olanak sağladı. 
     Şunu çok rahatlıkla söyleyebiliriz ki, genel kurul sürecinde futbol takımı ihmal edilen Trabzonspor, kendi evindeki en zor müsabakasını çıkardı. En zor galibiyetini aldı... Ve Trabzonspor, pas tercihlerini yanlış kullanarak sahanın en kötüleri arasında yer alan Marco Aurelio’nun golüyle üç puana ulaştı. 
     Son sözüm Muhittin Boşat’a... Kartlarına zamanında müracaat etmediği için oyunun sertleşmesine yol açtı. 
     



 SPOR 






























</TEXT>
</DOC>
