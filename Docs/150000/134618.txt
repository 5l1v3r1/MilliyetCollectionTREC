<DOC>
<DOCNO> 134618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko09.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dr. Kekeç "KOBİ"ler, büyük sanayi işletmelerinin itici gücüdür... 
</HEADLINE>
<TEXT>

     Çukurova Üniversitesi Ç.Ü Rektörü Prof. Dr. Yalçın Kekeç, Türkiye'de, imalat sanayiinde faaliyet gösteren işletmelerin yüzde 99.5'ini oluşturan küçük ve orta boy işletmelerin KOBİ , büyük sanayi işletmelerinin de itici gücü olduğunu söyledi. 
     Kekeç, Avrupa Birliği Araştırma ve Teknolojik Gelişme İçin Altıncı Çerçeve Programı FP6 kapsamında, KOBİ yöneticilerini bilgilendirmek amacıyla düzenlenen seminerin açılışındaki konuşmasında, KOBİ'lerin önemine işaret etti. 
     Bilim adamları ve araştırma kuruluşlarının yeni atılımlar için el ele vererek çalıştığı alanlardan biri olan KOBİ'lerin, ülke ekonomisinin en önemli unsurlarından biri olduğunu vurgulayan Kekeç, ''KOBİ'ler, büyük sanayi işletmelerinin itici gücüdür'' dedi. 
     Kekeç, Türkiye'de, imalat sanayinde faaliyet gösteren işletmelerin yüzde 99.5'ini oluşturan KOBİ'lerin, aynı alanda istihdamın da yüzde 61'ini kucakladığına dikkati çekerek, şöyle konuştu 
     ''Ülke ekonomisindeki önemlerine rağmen KOBİ'lerin, başta kredi temini olmak üzere birçok sorunla karşı karşıya bulundukları, bazı güçlüklere rağmen görevlerini başarı ile yerine getirmeye çalıştıkları bilinmektedir. Yaşanan bu sorunların çözümlenmesini diliyor ve bekliyoruz.'' 
     
     PROGRAMIN ÖNEMİ 
     Kekeç, Avrupa Birliği'nce, 1984'den bu yana 5'er yıllık dilimler halinde uygulanan araştırma ve teknoloji geliştirme kapsamındaki çerçeve programlarının, 2002-2006 yıllarını kapsayan bölümünde, Türkiye'nin, Avrupa Birliği'ne üye ülkeler ile eşit statüde yer aldığını anlattı. 
     Kekeç, şunları kaydetti 
     ''AB, 5'er yıllık programları ile araştırma ve teknoloji geliştirme alanında Japonya ve Amerika Birleşik Devletleri düzeyine çıkabilmeyi planlamanın yanında, istihdam, sürdürülebilir ekonomik büyüme ve toplumsal bütünlük koşullarını iyileştirmeyi de amaçlamaktadır.'' Kekeç, programın, üniversite-sanayi işbirliğinin geliştirilmesini de zorunlu kıldığını, bu kapsamda, Çukurova Üniversitesi'nde, Üniversite Sanayi Ortak Araştırma Merkezi'nin ÜSAM kurularak çalışmalarına başladığını anlatarak, şöyle devam etti 
     ''ÜSAM, bölgemizde faaliyet gösteren sanayicilerin sorunlarını tartışabilecekleri, ilk iletişimin kurulabileceği bir birim olarak da çalışmaktadır. 
     Kuruluşta, ÜSAM'ın öncelikli çalışma alanları olarak tekstil, metal imalat ile endüstriyel otomasyon ve yazılım sektörleri belirlenmiş olmakla beraber, istek olması halinde diğer sektörlere de hizmet verebilecek şekilde organize olunmuştur.'' Kekeç, üniversite-sanayi işbirliğini geliştirmek amacıyla yaptıkları çalışmalarını bundan sonra da daha geniş katılımlı ve kapsamlı olarak sürdüreceklerini kaydetti. 
     Seminerin açılışına, Ç.Ü. Rektör Yardımcıları, dekanlar, bölüm başkanları, KOBİ temsilcileri, sanayiciler ve diğer davetliler katıldı. 
     





</TEXT>
</DOC>
