<DOC>
<DOCNO> 138473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/ekonomi/eko05.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam gün pazarlık 
</HEADLINE>
<TEXT>

IMF heyeti ile ekonomi yönetiminin, dün yemek arası bile vermeden sürdürdüğü toplantıda, durum değerlendirmesi yapıldı 
     ANKARA Milliyet 

     Ekonomi yönetimi, cumartesi gününü IMF heyeti ile toplantılarla geçirdi. Devlet Bakanı Ali Babacan’ın Hazine Müsteşarlığı’ndaki makamında yapılan uzun toplantıda, 7 Şubat’tan bu yana sürdürülen çalışmalarda, görüşleri önemli ölçüde birbirine yaklaşan tarafların, son pürüzler üzerinde durduğu belirtildi. 
     IMF Türkiye Masası Şefi Juha Kahkonen başkanlığındaki IMF heyeti ile ekonomi yönetimi arasındaki görüşme maratonu dün de devam etti. Öğleden önce başlayan ve akşam saatlerinde de devam eden toplantıda yemek arası için bile binadan çıkış olmadı. 
     Hazine Müsteşarı Faik Öztrak, Merkez Bankası Başkanı Süreyya Serdengeçti, Maliye Bakanlığı Müsteşarı Hasan Basri Aktan ve DPT’den üst düzey yetkililerin katıldığı toplantıda dördüncü gözden geçirme çerçevesinde genel değerlendirme yapıldı. 
     Hem dördüncü gözden geçirme çalışmaları kapsamında özellikle faiz dışı fazla konusundaki görüş ayrılıklarının uzun süre devam etmesi hem de ABD ile Irak’ta olası bir savaşla ilgili müzakerelerin tamamlanması nedeni ile uzadığı belirtilen çalışmalarda son aşamaya gelindiği ifade ediliyor. 
     
Çalışmalar kesintisiz, ihtilafsız sürüyor      Hazine, IMF Türkiye Masası Şefi Juha Kahkonen’in, "Devlet Bakanı Ali Babacan, görüşme talebini geri çevirdiği için bavulunu toplayarak Türkiye’den ayrılmak istedi" şeklindeki haberlerinin asılsız’ olduğunu açıkladı. 
     Açıklamada, görüşmelerin yapıcı bir tutum ve karşılıklı anlayış ortamında sürdürüldüğünü belirtilerek şöyle denildi 
     "Gözden geçirme görüşmeleri, geçmişte olduğu gibi yapıcı bir tutum ve karşılıklı anlayışın hakim olduğu bir ortamda sürdürülmektedir. Bu bağlamda, ekonomi yetkilileri ile IMF heyeti arasındaki diyalog aynı anlayışla devam etmekte, görüşme programları da hiçbir kesinti olmadan ve düzenli bir şekilde yürütülmektedir. Bu çerçevede IMF Türkiye Masası Şefi Kahkonen ile ekonomi yetkilileri arasında ihtilaf çıktığı haberlerinin asılsızdır. Bu tür haberler kulis spekülasyonlarıdır." 



 EKONOMİ 













</TEXT>
</DOC>
