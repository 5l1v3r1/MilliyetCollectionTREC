<DOC>
<DOCNO> 142355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/siyaset/asiy.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık birleştirme’ Erdoğan’ı zorluyor 
</HEADLINE>
<TEXT>

Yeni kabine için bakanlarla tek tek görüşen AKP liderine parti içerisinden farklı görüşler iletildi 
     ABDULLAH KARAKUŞ Ankara 

     59. hükümeti kurma görevini alan AKP lideri Recep Tayyip Erdoğan, dün 58. hükümetteki bakanlarla tek tek görüşüp icraatlarını ve sorunlarını dinledi. Görüşmeleri tamamlaması halinde Erdoğan’ın bugün ya da yarın Köşk’e kabine listesini sunacağı belirtiliyor. 
     İlk olarak Ekonomiden sorumlu Devlet Bakanı Ali Babacan, Maliye Bakanı Kemal Unakıtan, Devlet Bakanı Kürşad Tüzmen, Sanayi Bakanı Ali Çoşkun gibi ekonomi ile ilgili bakanlarla görüşen Erdoğan’ın Türkiye’nin ekonomisinin son durumu ve geleceği hakkında bilgi aldığı ve çeşitli formüller üzerinde durduğu belirtildi. Erdoğan’a yakın kaynaklar, güçlendirilmiş ekonomi yönetiminin de Abdullah Gül’e verilmesinin "rafa kaldırılan alternatifler arasında" olmadığını kaydettiler. Gül için en çok konuşulan makam ise Başbakan Yardımcılığı ve Dışişleri Bakanlığı’nı beraber yürütmesi. 
     
     Köşk’ün nabzını da tutuyor 
     Bakanlara "Neleri yaptınız - neleri yapamadınız Yarım kalan ve kısa sürede bitecek işler neler Yeni hükümet nasıl olmalı " gibi sorular soran Erdoğan’ın başta tezkerenin gelişi ve liste konusunda zaman kazanmaya çalıştığı da vurgulandı. 
     Kabine listesi konusunda Köşk’ün de nabzını tutan Erdoğan, dün ayrıca Başbakan Yardımcısı Abdüllatif Şener, İçişleri Bakanı Abdülkadir Aksu, Ulaştırma Bakanı Binali Yıldırım, Tarım Bakanı Sami Güçlü, Kültür Bakanı Hüseyin Çelik, Sağlık Bakanı Recep Aktağ, Turizm Bakanı Güldal Akşit, Milli Eğitim Bakanı Erkan Mumcu ile de görüştü. 
     Bakan sayısını azaltmak için yeni kabine oluşmadan önce Çevre-Orman, Kültür-Turizm bakanlıklarının birleştirilmesini isteyen ve bu yönde çalışma yapılması talimatını veren Erdoğan’a parti içinden farklı görüşler iletildi. Önceki gece genel merkeze çağrılan Adalet Bakanı Cemil Çiçek, böyle bir düzenlemeyi yasa ile çıkarmanın zaman alacağını, mevcut hükümetin de yetki tasarısı ile düzenlemeyi yapamayacağını belirterek, "Bu düşünceden vazgeçin" dedi. 
     Başbakan Yardımcısı Mehmet Ali Şahin de, icracı bakanlıkların kanun hükmünde kararname ile revize edilmesinin kuvvetler ayrılığı ilkesine aykırı olduğunu kaydederek, "Yeni kabine 58. hükümetin mevcut çatısı içerisinde şekillenecektir. Devlet bakanlıklarında tasarruf yapılabilir" diye konuştu. 
     
Bakanların gözyaşları      İstiklal Marşı’nın TBMM’de kabulünün 82. yıldönümü nedeniyle Birinci Meclis’te düzenlenen törende bakanlar gözyaşlarını tutamadı. Törende şair Mehmet Akif Ersoy’un hayatını anlatan Devlet Tiyatroları sanatçıları, İstiklal Marşı’nın, Birinci Meclis’te hangi tartışmalardan sonra, nasıl kabul edildiğini canlandırdı. 
     



 SİYASET 














</TEXT>
</DOC>
