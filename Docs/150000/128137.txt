<DOC>
<DOCNO> 128137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sonspo09.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Gerçek transfer harekatımız sezon sonu olacak 
</HEADLINE>
<TEXT>

     Galatasaray Kulübü Başkanı Özhan Canaydın, transfer çalışmalarını sürdürdüklerini belirterek, ''Teknik direktör Fatih Terim'in ara transferde istediği oyuncuları almaya çalışıyoruz, ancak gerçek transfer harekatımız sezon sonu olacak'' dedi. 
     Canaydın, katıldığı bir televizyon programında transfer politikalarını anlatırken, Terim'e olan güvenlerini de dile getirerek, ''Kendisinin sonuna kadar arkasındayız. Yönetim kurulu ile Fatih Terim arasında hiç bir sorun yok. Şu anda bize verdiği listedeki oyuncuları kadromuza katmak için çaba harcıyoruz. İlk olarak Karşıyaka'dan Emrah'ı aldık. Asıl transfer çalışmalarımız ise sezon sonunda olacak'' diye konuştu. 
     Lukunku'yu Fransa'nın Lens takımına kiraladıklarını belirten başkan Canaydın, bu futbolcunun iyi performans göstermesi ve ailesini ikna etmesi halinde sezon sonu yeniden takıma dönebileceğini vurguladı. 
     
     100 MİLYON DOLARLIK KREDİ 
     Özhan Canaydın, kamuoyunu meşgul eden ''100 milyon dolarlık kredi'' konusunda da açıklamalarda bulunarak, bu kredide tek suçlu oldukları konunun zamanlama olduğunu söyledi. 
     Kendisinin Sahip Som ile sadece kredinin bulunması anlaşması yaptığını kaydeden Canaydın, ''Benim karşımda şu anda ciddi bir ABD firması var. Bizi de bu ilgilendiriyor. Yaptığımız anlaşmada bir bekleme süresi var, aksi taktirde tazminat ödemek zorunda kalırız. Bu sürede kısa bir zaman sonra dolacak. Ayrıca 4 tane daha kredi seçeneğimiz var'' diye konuştu. 
     Başkan Canaydın, Ali Sami Yen Stadı'nı parsel parsel yapmaları halinde de sıkıntı yaşayacaklarını belirterek, şöyle devam etti 
     ''Gelecek sezon böyle bir düşüncemiz var. Açık tribünleri yıkıp bir sezon burada oynayabiliriz. Ancak, sıra diğer tribünlere geldiğinde, stadın zemininin aşağı çekilme zorunluluğu olduğu için bir yıl daha stadımızdan ayrı kalmak zorundayız.'' 
     
     ''ESKİ BAŞKANLARIMIZA BİRAZ KIRILDIM'' 
     Fatih Terim ve kendisi hakkında açıklamalar yapan kulüp eski başkanları Faruk Süren ve Mehmet Cansun'a biraz kırıldığını anlatan Canaydın, bu açıklamalara çok üzülmediğini ifade etti. 
     Özhan Canaydın, iki başkanın da Galatasaray'a çok büyük hizmetleri bulunduğunu dile getirerek, sorunun kendi kulüp bünyelerinde halledebileceklerini vurguladı. 
     Fatih Terim'in oyunculara karşı davranışlarından dolayı eleştirilmesi karşısında teknik direktörünü koruyan Canaydın, ''Geçmişte Milli Takım'ı zaferler taşıyan, bir sözüyle onlarca milli oyuncuyu Galatasaray'a getiren. UEFA Kupası'nı kazanan da aynı Terim. Yıllar geçse de insanlar fazla değişmez. Ana karakteri aynı kalır'' diye konuştu. 
     
     GALATASARAY AVRUPA PROJESİ 
     Galatasaray'ın Avrupa Projesi'ni kulübün borçlarından kurtulması için gerçekleştirdiklerini kaydeden Canaydın, Avrupa'daki taraftarların bu projeye katılarak kötü günde de takımlarının yanında olacaklarına inandığını söyledi. 
     Başkan Canaydın, bu projeden 30-40 milyon Euro beklediklerini de vurgulayarak, böylelikle borçların bir bölümünü kapatabileceklerini ifade etti. 
     
     MART AYINDA YENİDEN ADAY 
     Mart ayında yapılacak olağan genel kurulda yeniden aday olacağını da açıklayan Canaydın, ''Kulübün 100. yılında başkanlık yapmak tabii ki gönlümden geçer'' dedi. 
     Özhan Canaydın, kulübün idaresini çok güzel bir şekilde gerçekleştirdikelerini ve bir hata yapmadıklarını dile getirerek, ''Bizim tek sıkıntımız sportif başarıda yaşanmıştır. Yönetim olarak başarılıyız. Mart ayında yeniden aday oluruz, seçime gireriz. Takdir genel kurulundur'' diye konuştu. 
     
</TEXT>
</DOC>
