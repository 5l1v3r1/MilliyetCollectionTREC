<DOC>
<DOCNO> 121750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/yasam/yas06.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TIR öğrenci servisini biçti 
</HEADLINE>
<TEXT>

Okula gitmek için sabah 06.00’da yollara düşen öğrencileri taşıyan servise TIR çarptı. 1 öğrenci öldü, 15’i yaralandı 
     ŞEVKET ERZEN Çorum DHA 

     Çorum’da aşırı sis nedeniyle bir TIR’la okul servisinin çarpışması sonucu meydana gelen kazada, Anadolu Öğretmen Lisesi öğrencilerinden biri öldü, 15’i de yaralandı. 
     Çorum - Samsun Karayolu’nun Gıda Toptancıları Sitesi Kavşağı’nda 06.30 sıralarında meydana gelen kazada, Bekir Dok’un kullandığı Anadolu Öğretmen Lisesi okul servisi, kavşaktan okul yönüne dönmek isterken Ankara’dan Samsun yönüne giden Zafer Gedikli yönetimindeki TIR’la çarpıştı. 
     Kazada 11 Fen A öğrencisi, Gençlik Spor İl Müdürlüğü Şube Müdürü Hür Karadağ’ın kızı Kübra Karadağ 17 olay yerinde öldü. Yaralanan servis şoförü Dok ile öğrenciler Merve Tunç, Anıl Baloğlu, Selçuk Tokatlı, Buğra Gürgül, Servet Cerit, Önder Yıldırım, Nafi Alpay, Gürkan Çerikli, Seçil Tüzün, Simge Ovacık, Ayşe Eken, Mahide Ayşe Ergun, Merve Yıldız, Merve Şakan, Nilgün Ünal hastaneye kaldırıldı. 
     
     Okul tatil edildi 
     Kaza, Anadolu Öğretmen Lisesi’nde büyük üzüntüye yol açarken, Milli Eğitim Müdürü Aziz Yavaş’ın talimatıyla okul iki gün tatil edildi. Devlet Hastanesi öğrencilerin yakınlarıyla dolup taşarken, yaralı öğrencilerini gören Okul Müdürü Hasan Demirbaşgöz yaşlarını tutamadı. 
     



 YAŞAM 






















</TEXT>
</DOC>
