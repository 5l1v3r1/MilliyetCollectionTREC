<DOC>
<DOCNO> 119268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur03.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu liselerinin kontenjanı artırıldı... 
</HEADLINE>
<TEXT>

     Anadolu liselerinin öğrenci kontenjanı artırıldı. Gelecek eğitim-öğretim yılı için Anadolu liselerine alınacak öğrenci sayısı, 45 bin 430'dan 51 bin 110'a çıkarıldı. 
     2003-Ortaöğretim Kurumları Öğrenci Seçme ve Yerleştirme Sınavı OKÖSYS sonucunda Fen, Anadolu ve MEB'e bağlı sağlık meslek lisesi ile diğer bakanlıklara bağlı meslek liselerine yerleştirilecek toplam öğrenci sayısı, 10 bin 662 artırılarak 120 bin 158 olarak belirlendi. 
     2003-OKÖSYS sonucuna göre öğrenci alacak okulların kontenjanları şöyle 
     -Resmi Fen Liseleri 4 bin 608. 
     -Anadolu Liseleri 51 bin 100. 
     -Erkek Teknik Öğretim Genel Müdürlüğü'ne bağlı Anadolu Teknik ve Anadolu Meslek Liseleri 13 bin 242. 
     -Kız Teknik Öğretim Genel Müdürlüğü'ne bağlı Anadolu Meslek ve Anadolu Kız Meslek Liseleri 14 bin 770. 
     -Ticaret ve Turizm Öğretimi Genel Müdürlüğü'ne bağlı okullar 15 bin 960. 
     -Anadolu Öğretmen Liseleri 8 bin 544. 
     -Anadolu İmam-Hatip Liseleri 6 bin 750. 
     -Özel Fen Liseleri 3 bin 936. 
     -Özel Meslek Lisesi 96. 
     -MEB Sağlık İşleri Daire Başkanlığı'na bağlı Sağlık Meslek Liseleri 160. 
     -Adalet Bakanlığı'na bağlı meslek liseleri 206. 
     -Tarım ve Köyişleri Bakanlığı'na bağlı Tarım Meslek Liseleri 650. 
     -Başbakanlık Tapu Kadastro Genel Müdürlüğü'ne bağlı Meslek Lisesi 90. 
     -Başbakanlık Meteoroloji İşleri Genel Müdürlüğü'ne bağlı Meslek Lisesi 46. 
     
     SINAVA BAŞVURULAR... 
     2003-OKÖSYS'ye başvurular, 16-31 Aralık 2002 günleri arasında kabul edilecek. 
     Adaylar, başvuru belgesi ve kılavuzunu öğrenim gördükleri okul müdürlüklerinden alacaklar ve başvuru ücreti olarak Ziraat Bankası'nın Ankara-Beşevler Şubesi'nin ''30423 200812'' numaralı hesabına 10 milyon lira yatıracaklar. 
     Adaylar, başvuru belgesini eksiksiz ve hatasız olarak kodladıktan sonra okul müdürlüklerine teslim edecekler. 
     Sınava başvurabilmek için ilköğretim 8. sınıf öğrencisi olmak gerekiyor. Fen liselerine başvuru için ayrıca, adayın 6. ve 7. sınıflarda Türkçe, Matematik ve Fen Bilgisi derslerinin her birinin yıl sonu notunun en az 4 olması şartı aranıyor. 
     Diğer okullara girebilmek için de bazı koşullar gerekiyor. Bu koşullar kılavuzdan öğrenilebilecek. 
     
     SINAV 8 HAZİRAN'DA... 
     Sınav, 8 Haziran 2003 Pazar günü Türkiye'de tüm il merkezleri ve bazı ilçeler ile yurtdışında Lefkoşa, Trablus, Riyad, Medine, Cidde ve Aşkabat'ta Milli Eğitim Bakanlığı'nca MEB gerçekleştirilecek. 
     Başvuru sayısının fazla olması durumunda MEB yeni sınav merkezleri belirleyebilecek. Sınavda akademik yeteneği ölçme ağırlıklı Türkçe, Matematik, Fen Bilimleri ve Sosyal Bilimler testleri uygulanacak. Saat 10.00'da başlayacak sınav için 2 saat süre verilecek. Sınav sonuçları 2003 Temmuz ayının son haftası içinde açıklanacak. 
     





</TEXT>
</DOC>
