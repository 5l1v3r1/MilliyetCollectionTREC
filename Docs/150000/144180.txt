<DOC>
<DOCNO> 144180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun28.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC "Kerkük'te güvenlik ABD tarafından sağlanıyor olabilir" 
</HEADLINE>
<TEXT>

     İngiliz yayın kuruluşu BBC, ''Kuzey Irak'taki Kerkük'te petrol alanlarının güvenliğinin Amerikan askerlerince sağlanıyor olabileceğini'' ileri sürdü. 
     Bölgedeki BBC muhabiri John Simpson, adını vermediği istihbarat kaynaklarına dayandırdığı haberinde, Irak'ta en zengin petrol yataklarının bulunduğu Kerkük'te güvenliğin Amerikan özel birliklerince sağlanıyor olabileceğini ifade etti. 
     Simpson, bu sabah bölgede ateş açıldığını ve hareketlilik olduğunu duyduklarını belirterek, bölgede olup bitenlerle ilgili çok sayıda söylenti bulunduğunu belirtti. 
     Kerkük petrollerinin ele geçirilmesi için girişim olabileceğini söyleyen Simpson, kesin olanın, Kerkük petrol sahalarındaki askeri hareketlilik olduğunu kaydetti. 
     Amerikalı yetkililer, bu ayın başında yaptıkları açıklamada, Irak'ın, olası savaşta Amerikan askerleri tarafından ele geçirilmesini önlemek için Kerkük'teki petrol alanlarına patlayıcılar yerleştirdiğini ileri sürmüşlerdi. 
     





</TEXT>
</DOC>
