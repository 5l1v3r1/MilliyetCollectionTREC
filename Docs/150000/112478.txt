<DOC>
<DOCNO> 112478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur18.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, çile vaat etti 
</HEADLINE>
<TEXT>

     AKP lideri Recep Tayyip Erdoğan, iktidara gelmeleri halinde 4 Kasım'da bütün dertlerin bitmesinin beklenmemesi gerektiğini belirterek "Yılların dertleri öyle bir günde bitmez. Üç yıl sizinle çile çekeceğiz" dedi. 
     Erdoğan, Düzce'de Anıttepe Meydanı'ndaki mitingte parti liderlerinin halka verdiği vaatleri eleştirdi. Meydanlarda başka liderler gibi araba, ev sözü vermediğini ifade eden Erdoğan, "Size bu sözü verenler çok oldu. Çok arabalar, evler dağıttılar. Size gelen var mı Elinizdekini, sırtınızdakini aldılar" diye konuştu. 
     "DEVLETİN MALI DENİZ DEĞİL" Erdoğan, bugüne kadarki hayatında "devletin malı deniz" mantığıyla hareket etmediğini, Temel felsefelerinin Şeyh Edebali'nin "İnsanı yaşat ki devlet yaşasın" ve "Yapamayacağınızı vaaddetmeyin" olduğunu vurgulayan Erdoğan, "Tayyip'e uzanan eller kırılsın" sloganları atılması üzerine, sabırlı olmalarını isteyerek şöyle konuştu 
     "Bizi yok etmeye çalışanlar, bizde hayat bulacaklar. Onlar bizi anlamadı, anlamıyorlar. Hala bizi tanımadılar, tanımak istemiyor. Ama bazı gerçekleri görmek lazım. Bizi tanıyacaklar ve anlayacaklar. Bunu 3 Kasım'dan sonraki uygulamalarda görecekler. Devlet nasıl yönetilirmiş, devlet insanın ruh dünyasına nasıl girermiş, görecekler. Çünkü, halkın dertlerine derman bir yönetim geliyor." 
     
     "ÜMÜĞÜNÜ SIKARIZ" 

     Esnafa destek vereceklerini, kaçak işçi çalıştırtmayacaklarını, 15 bin kilometre çift geliş gidişli yol yapacaklarını, bunu Karayolları, DSİ ve Köyişleri'nde atıl durumda bulunan makine, malzeme ve personelle gerçekleştireceklerini anlatan Erdoğan, 81 ilde aynı anda hizmet alımı için 150-200 ihale açılacağını kaydederek, 100 lira maliyetli işi 30-35 liraya mal edeceklerini söyledi. 
     Vatandaşların kira öder gibi taksitle ev sahibi olacağını yineleyen Erdoğan, bu projeyi de 81 ilde gerçekleştireceklerini, bunda dikey değil yatay yapılaşmaya özen gösterileceğini belirtti. Türkiye'de üretilen, ancak tümüyle tüketilmeyen ürünlerde ithalata izin vermeyeceklerini belirten Erdoğan, "Kaçak Türkiye'ye girmeyecek, ümüğünü sıkarız" dedi. 
     "DERTLERİN BİTMESİNİ BEKLEMEYİN" Erdoğan, konuşması sırasında "Tayyip gelecek dertler bitecek" sloganı üzerine şunları söyledi 
     "Slogan güzel de, 4 Kasım'da dertlerin bitmesini beklemeyin. Yılların dertleri bir günde bitmez. Çileyi beraber paylaşacağız. 3 yıl beraber çile çekeceğiz. Ama bir yılın sonunda 'Oh be, aradığımız hükümeti bulduk." Meydandaki bir kişinin "Başörtüsü ne olacak" diye bağırması üzerine de Erdoğan, "Bunu bana sormayın. Bunu bana sormak hakaret etmektir. Gidin bunu DYP'ye, MHP'ye, DSP'ye sorun. Biz yapamayacağımızı vaat etmeyiz" diye konuştu. 
     





</TEXT>
</DOC>
