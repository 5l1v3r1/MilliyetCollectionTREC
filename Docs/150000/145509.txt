<DOC>
<DOCNO> 145509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko14.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times ''Türkiye yeni krizle karşılaşabilir'' 
</HEADLINE>
<TEXT>

     ABD'nin Irak konusundaki anlaşmazlığa karşın Türkiye'ye büyüyen finansal açıklarını gidermeye yardımcı olmaya hazır olduğu işaretlerinin sayesinde tahvil fiyatlarının toparlandığı ancak daha fazla istikrarsızlığın beklendiği öne sürüldü. 
     Financial Times gazetesi, Türkiye'nin gelecek yıl borcunun yüzde 70'ini finanse etmek zorunda olduğu için bir kaynak kriziyle karşı karşıya kalabileceği kaygıları arasında Fitch derecelendirme şirketinin Türkiye'nin kredi notunu kırdığını belirtti. 
     Uluslararası ekonomik çevrelerin etkili gazetesi Financial Times, Türkiye'nin tahvilleri ödemeyebileceğine ilişkin kaygıların artması üzerine dolar tahvillerinin son iki hafta yüzde 20 oranında değer kaybettiğini belirtti. 
     Sarsıntının Türkiye ile sınırlı olduğunu, diğer yükselen piyasaların son birkaç hafta sağlam kaldığını kaydeden gazete, Türkiye'nin kredi notunun, Fitch tarafından ülkenin yükselen kamu sektör açıklarını nasıl karşılayacağına ilişkin kaygıların artması üzerine düşürüldüğüne dikkat çekti. Gazete, "ABD'den yardım sağlanacağı umudu yardımcı olur ancak piyasaların beklediği 30 milyar doların kaybını telafi etmez" diye yazdı. 
     Fitch'in Türkiye'nin kredi notunda yaptığı değişiklikle bu notu Standard and Poor's notlarının düzeyine indirdiğini kaydeden gazete, Fitch'in özellikle iç borcun yapısından kaynaklanan istikrarsızlıktan kaygı duyduğuna dikkat çekti. 
     Financial Times'e konuşan ING Financial Markets'in yükselen piyasalar analisti Philip Poole de Türkiye'nin durumunu "sürdürülemez" olarak nitelendirirken bazı çok büyük ödemelerin gelecek yılın başlarında yapılması gerekeceğine işaret etti. 
     Bu arada, Commerzbank'ın yükselen piyasalar yetkilisi Robin Evans da, Irak savaşının son bir kaç gününün yükselen piyasalar üzerinde belirgin bir etkisinin olmadığını belirtirken istikrarsızlığın çoğunun Türkiye'de olduğunu da kaydetti. 
     
</TEXT>
</DOC>
