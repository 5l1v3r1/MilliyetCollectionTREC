<DOC>
<DOCNO> 134126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo12.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Efes Pilsen'de takımın performansı yüzleri güldürdü... 
</HEADLINE>
<TEXT>

     Basketbolda Erkekler Avrupa Ligi'nde İtalya'nın Skipper Bologna takımını 75-57 yenerek, bir üst tura çıkmayı garantileyen Efes Pilsen'de, takımın performansı yüzleri güldürdü. 
     Efes Pilsen Kulübü Genel Menajeri Engin Özerhun, Skipper Bologna galibiyetiyle ligde ilk 16 takım arasına kaldıklarını belirterek, ''Herşeyden önce takım olarak son haftalarda çok iyi oynuyoruz. Bu da bizi galibiyetlerimizden daha fazla mutlu ediyor. Takımımız için en sevindirici olan da bu. İyi oyunumuzu sürdürdüğümüz sürece, her karşılaşmada galibiyete yakın olan taraf biz olacağız'' dedi. 
     Skipper Bologna karşısında ilk yarıdaki dış atışlara engel olamamaları nedeniyle oyunu erken koparamadıklarını anlatan Özerhun, ''İkinci yarıda iyi savunmamızın yanısıra, daha fazla sayı bulduk. Özellikle Alper, hem savunmada hem de hücumda gösterdiği performansla, galibiyette büyük katkı sahibi oldu'' diye konuştu. 
     Özerhun ayrıca, kardeşinin ölüm haberini almasına karşın sahada örnek bir mücadele gösteren Kambala'yı da takdirle karşıladıklarını bildirdi. 
     
     KAMBALA, PINAR KARŞIYAKA MAÇINDA YOK 
     Lacivert-beyazlıların Letonyalı oyuncu Kaspars Kambala, kardeşinin cenazesine katılmak için bugün ülkesine gitti. 
     Kulüp genel menajeri Özerhun, oyuncularının acısını paylaştıklarını ve üzüntü içinde olduklarını belirtirken, Kambala'nın, hafta sonu yapacakları Pınar Karşıyaka maçında forma giyemeyeceğini açıkladı. 
     





</TEXT>
</DOC>
