<DOC>
<DOCNO> 149907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun07.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri "Kerkük ve Musul'da idare koalisyonun elinde.." 
</HEADLINE>
<TEXT>

     ABD Dışişleri Bakanlığı Sözcüsü Philip Reeker, Kerkük ve Musul'da idarenin, koalisyon güçlerinin elinde olduğunu bildirdi. 
     Reeker, bir gazetecinin, ''Kerkük ve Musul'da, Kürt peşmergelerin, Türkmenler ve Araplar'a saldırdığı'' yönündeki haberlere işaret etmesi üzerine, ''korkarım, bu söyledikleriniz, benim bölgeden aldığım haberleri yansıtmıyor. Belki, ABD Savunma Bakanlığı'na sormak isteyebilirsiniz. Ancak benim anladığım, Kerkük ve Musul'da idarenin, koalisyon güçlerinin elinde olduğudur'' dedi. 
     Irak'ın geleceğine ilişkin Nasıriye'de düzenlenecek toplantıda Türkmenler'in olup olmadığı sorulması üzerine Reeker, ''size kimin davetli olduğuna ilişkin detay vermedim. Bu toplantının, farklı gruplardan, Irak'ın dışındaki ve içindeki gruplardan temsilcilerin geniş şekilde katıldığı, bir dizi toplantının bir parçası olmasını planlıyoruz. Geniş bir temsil olmasını umuyoruz. Bildiğiniz gibi, Irak'ın geleceğine ilişkin vizyonumuzun temelinde, bütün farklı etnik, din ve aşirete bağlı grupların temsil edilmesi bulunuyor. Bu çok önemli olacak. Irak, bunun üzerine kurulmalı'' diye konuştu. 
     Reeker, ABD Dışişleri Bakanı Colin Powell'ın, Yunanistan Dışişleri Bakanı Yorgo Papandreu ile de, Irak'ın kültürel varlığının korunmasına ilişkin konuları telefonda ele aldığını söyledi. Yunanistan'ın, bu konularda derin tecrübesi olduğunu belirten Reeker, Papandreu'nun aynı zamanda Avrupa Birliği adına da konuştuğunu hatırlattı. Reeker, Irak dışına kaçırılan antikalar ve kültürel varlığın, Avrupa Birliği ve İnterpol'ün yardımıyla, Irak'a geri getirilmesine çalışılacağını da kaydetti. 
     





</TEXT>
</DOC>
