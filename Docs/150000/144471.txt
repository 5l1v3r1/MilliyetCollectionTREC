<DOC>
<DOCNO> 144471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/yazar/kohen.html </URL>
<DATE> 2003/03/22/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Bu nasıl stratejik ortaklık 
</HEADLINE>
<TEXT>

     İki ülke arasında Irak’la ilgili olarak ortaya çıkan pürüzler, bu soruyu gündeme getirmiş bulunuyor. 
     Resmi ağızlar aksini de söyleseler, gerçek şudur ki son bir dizi gelişme, bu "stratejik ortaklığı" iyice zedelemiştir. 
     Açıkçası son 2 - 3 yılda gelişen - ve bu arada Türkiye’ye birçok alanda yarar sağlayan - bu ileri düzeydeki işbirliği, son 2 - 3 hafta içinde anlamından ve etkinliğinden çok şey kaybetmiş durumda. 
     Bu "ortaklık" yeniden canlandırılabilir mi Mümkün ama bunun için iki tarafın hele şu kritik dönemde bu konseptin tamamen rafa kalkmasına yol açacak davranışlardan sakınması ve "çıkar ayarlamasını" birbirine daha fazla güvenerek yapması gerekiyor. 
     
     TÜRKİYE açısından, "jeostratejik önemimiz dolayısı ile ABD’nin bize büyük ihtiyacı var bizsiz bir şey yapamaz" gibi bir düşünce ile hareket etmek yanlış olur. 
     Nitekim bu yanlış ABD’nin "kuzey cephesi" için Ankara’ya başta ilettiği istek konusunda yapılmış, uzun müzakerelerden sonra varılan ekonomik - siyasi - askeri mutabakat bu yüzden geçerliliğini kaybetmiştir ABD Irak’a karşı harekatı - daha uzun ve kanlı sürmesi pahasına - Türkiye’yi "by - pass" ederek başlatmıştır. Şimdi eski Dışişleri Bakanı Yaşar Yakış dün "Sabah" gazetesine verdiği özel demecinde "Yanıldık. Çok ciddi stratejik hata yaptık" diyor 
     Evet, Ankara bu işin başından beri yanlış değerlendirmeler, kararsızlıklar, bocalamalar ve tutarsızlıklarla önemli "stratejik hatalar" yapmış ve "stratejik ortaklığın" sarsılmasına yol açmıştır. 
     Gerçekten yıllardan beri jeopolitik konumu ile övünen Türkiye, bu olayda bu "kartını" iyi kullanamamıştır. Bunun ilerisi için yarattığı risk şu ABD Irak savaşından sonra bölgede başkaları ile yeni stratejik ilişkiler kurabilir. Tıpkı son zamanlarda Kafkasya ve Orta Asya’da kurduğu gibi. Ankara bunu iyi hesaplamalı... 
     
     KUŞKUSUZ işlerin bu noktaya gelmesinde Türkiye kadar ABD’nin de hataları vardır. Bush yönetimi, yukarıdan bakan, Türkiye’yi cebinde keklik sanan ve bazen de aşağılayan davranışları ile, Ankara’yı daha çok refleksleriyle hareket etmeye itmiştir. 
     Ama bizce "stratejik ortaklığın" sarsılmasına yol açan olayların arkasındaki esas neden karşılıklı güven eksikliğidir. 
     Son pürüzü ele alalım Üçüncü tezkerenin Meclis’çe kabulünden sonra, ABD Türk hava sahasını hızla kullanıp, kuzeyden bir ikinci cephe açmayı planlamıştı. Ama Türkiye bazı hukuki ve teknik gerekçelerle bu izni hemen vermedi. Oysa ABD konunun müstaceliyeti nedeni ile Türkiye’nin esnek davranmasını istedi. Türk tarafı ise olaya kuşku ile baktı... Buna karşılık Türkiye Kuzey Irak’a asker gönderme hakkını kullanacağını açıkladı. Ama Washington buna karşı çıktı ve tek taraflı hareketin taşıdığı riskleri öne sürdü... 
     Neyse ki yoğun diplomatik temaslardan ve Ankara’da yeniden yapılan değerlendirmelerden sonra dün gece bu iki konuda bir mutabakat sağlanabildi... 
     Bu olay iki tarafın Irak krizindeki öncelikleri ve amaçları arasındaki derin fark kadar, birbirine karşı duyduğu şüphe ve güvensizliği ortaya koyuyor. 
     Halen "stratejik ortaklığın" yeniden yaşama geçirilmesi yolundaki en büyük engel de bu olsa gerek... 
     
     







Çirkin Amerikalı’ 


"Ahmak bir yanı da var şu insanlığın"... 


EFT ücreti... 


Anlaşmazlık noktası 


ABD ile bozuşmak ve savaş ekonomisi 


Açık makas 


Bir Keloğlan masalı 


Üniversite ve meslek seçimi 


Bu nasıl stratejik ortaklık 


Liderlerimiz bir puzzle, birleştirebilene aşkolsun 


Her şafakta ölenler... 


Barzani ve Kuzey Irak 


Dünya kamuoyu haykırıyor Yankee go home’ 


Durum vahim’ tutum’ ciddi değil 


</TEXT>
</DOC>
