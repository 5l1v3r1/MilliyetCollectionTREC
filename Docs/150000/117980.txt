<DOC>
<DOCNO> 117980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sonspo05.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Samsun'da üç puan peşinde... 
</HEADLINE>
<TEXT>

     Derbi maçta ezeli rakibi Galatasaray'ı 6-0'lık tarihi skorla yenen Fenerbahçe, yarın deplasmanda yapacağı Samsunspor maçında da galip gelerek çıkışını sürdürmeyi amaçlıyor. 
     Sarı-lacivertliler, bu sabah İstanbul'da basına kapalı olarak yaptığı idmanın ardından, öğleden sonra Samsun'a gitti. 
     Fenerbahçe'de, Samsunspor maçı öncesi sakat, cezalı ve kadro dışı bırakılan oyuncular nedeniyle toplam 8 eksik bulunuyor. 
     Uzun süredir sakatlıkları bulunan İsmail Güldüren, Mirkoviç ve Mustafa Doğan, tedavi için İsrail'de bulunan Revivo, bir süredir kadro dışı kalan Abdullah ve Oktay ile kart cezalıları Ortega ve Fatih, Samsun'da forma giyemeyecek. 
     Fenerbahçe'nin, Samsunspor karşısına, Rüştü, Ogün, Ümit, Johnson, Yusuf, Hakan Rapaiç , Ceyhun, Steviç, Tuncay, Serhat, Washington muhtemel 11'iyle çıkması bekleniyor. 
     Samsun 19 Mayıs Stadı'nda saat 19.00'da başlayacak ve Digitürk Lig TV'den naklen yayınlanacak maçı, hakem M.Selçuk Dereli yönetecek. 
     
     KUTLUALP ''GALATASARAY MAÇI HAVASINDAN HALA KURTULAMADIK'' 
     Kafileyle birlikte Samsun'a giden yöneticilerden Hakan Bilal Kutlualp, hala Galatasaray maçının havasından kurtulamadıklarını söyledi. 
     Sabiha Gökçen Havalimanı'nda basın mensuplarının sorularını yanıtlayan Kutlualp, kendisinin de hala Galatasaray maçının havasında olduğunu belirterek, ''Futbolcuların da bundan kurtulmaması normal. Çünkü ortada tarihi bir fark var. Ama şimdi Samsunspor maçı bizim için daha önemli. Lorant'ın bu maç öncesinde gerekli tedbirleri alacağına inanıyorum. Samsunspor'u da yeni çıkışımızı devam ettirmek istiyoruz'' diye konuştu. 
     Galatasaray maçının ardından yaşanan gelişmelerle ilgili soruları da yanıtlayan Kutlualp, sarı-kırmızılıların intikam duygusu içinde olmaması gerektiğini ifade ederek, ''Kısasa kısasla bu iş olmaz. Burada birtakım tatsızlıklar yaşandı diye orada da yaşanmamalı'' dedi. 
     





</TEXT>
</DOC>
