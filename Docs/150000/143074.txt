<DOC>
<DOCNO> 143074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/ekonomi/eko02.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
BÜTÇE GÖRÜŞMELERİ TAMAMLANDI 
</HEADLINE>
<TEXT>
Bu yıl 93.4 milyar dolar borç ödenecek 
Bakan Ali Babacan, 93.4 milyar dolarlık iç ve dış borcun yüzde 75’inin iç borçlanma ile karşılanacağını açıkladı 
     ANKARA Milliyet 

     Devlet Bakanı Ali Babacan, "Ülkemizin yüksek kamu borç stoku, sürdürülebilir büyüme ve kalıcı istikrarın önündeki en önemli engel olarak durmaktadır" dedi. Babacan, 2003’te 82 milyarlık bölümü iç borç ve 11.4 milyarlık bölümü dış borç olmak üzere toplam 93.4 milyar dolar borç ödeneceğini açıkladı. 
     Babacan, Plan ve Bütçe Komisyonu’nda yaptığı konuşmada, Türkiye’nin kamu borç stokunun, gelişmekte olan piyasa ekonomileri ortalamalarının oldukça üzerinde olduğunu söyledi. 
     Babacan, 1990 yılında GSMH’nın yüzde 29’u seviyelerinde olan net kamu borcunun 2002 yılı sonu itibariyle yüzde 80 olduğunu belirterek, "Borcun GSMH’ya oranın 2003 sonunda yüzde 78’e düşmesi beklenmektedir" diye konuştu. 
     Yüksek reel faizlerin büyümenin önünü kestiğini hatırlatan Babacan "1990 yılında her 100 liralık vergi gelirinin 30.6 lirası faiz ödemesine giderken, 2002’de bu rakam 87 liraya ulaştı. Bu durum kamunun asli görevlerini yerine getirilmesi için dahi yeterli kaynak bırakmamaktadır. 2003 yılı bütçesinde, her 100 liralık verginin, faize gidecek tutarın 76.1 liraya düşürülmesi hedeflenmektedir." 
     
     Ödemeler iç borçla 
     Babacan, toplam 93.4 milyar dolarlık borç ödeneceğini vurgulayarak "GSMH’nın yüzde 6.5’i ile uyumlu faiz dışı fazla, bu borç ödemesinin yüzde 13’ünü karşılayacak, geriye kalan finasman ihtiyacının yüzde 11’i dış borçlanma, yüzde 1’i özelleştirme ve yüzde 75’i iç borçlanma ile gerçekleştirilecek" dedi. 
     
İç borçlar için saatli bomba gibi öneri      AKP Mersin Milletvekili Ali Er, Hazine ve DPT müsteşarlıklarının bütçelerinin konuşulduğu, Meclis Plan Bütçe Komisyonu’nda ilginç bir öneri yaptı. Er, iç borç yükünün hafifletilmesi için borç alınan kişilere bu yıl yapılacak faiz ödemesinin ertelenmesini ve bu kişilere daha düşük faizle uzun vadeli tahvil verilmesini önerdi. Er, arkadaşlarının "bravo" diye destek verdikleri önerisini şöyle dile getirdi 
     "İç borç aldığımız arkadaşları çağırıp, Arkadaş, ülke bu durumda, görüyorsun. Yarın bu ülke batarsa hep beraber gideceğiz. Gel bir orta yol bulalım. Uzun vadeli tahvil verelim. Faizini biraz daha ucuz vereyim. Kusura bakma, idare et, bugüne kadar aldığın yeter. Kabul etmezsen yarın bunu da bulamayacaksın’ diyelim. Durumumuz iyi değil, Allah korusun gidiyoruz. 8.5 katrilyon liralık yatırım yapılacak, 80 katrilyon iç borç faizi ödenecek. Bu fazi ödemeyip 40 katrilyon liralık yatırım yapsak, kalanıyla da işçiye, köylüye destek olsak, işler yoluna girer. Yatırımın sonucu döndükçe faizi ödeyecek para da gelir." 
     Devlet Bakanı Ali Babacan, Er’in önerisine tepki göstererek Milliyet’e, "Kesinlikle öyle bir şey olmaz. Söz konusu bile değil. Bu komisyon demokratik bir ortam, her milletvekili görüşünü söyler. Ama hükümet politikasını uygular. Böyle bir şey aklımızın ucundan bile geçmez" dedi. 
     



 EKONOMİ 














</TEXT>
</DOC>
