<DOC>
<DOCNO> 148319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun34.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin'in yeni kasedi "ABD'ye karşı intihar saldırıları kabarmalı" 
</HEADLINE>
<TEXT>

     Usame Bin Ladin'e ait olduğu ileri sürülen yeni bir kaset ortaya çıkarıldı. 
     ABD'nin tarihinde kendi toprağında karşılaştığı en büyük terör darbesi olan 11 Eylül saldırısının beyni olarak gösterilen Suudi Usame Bin Ladin'in bu son kasedinde, ABD'ye karşı tüm Müslümanların ayaklanarak cihat yolunda intihar saldırılarına girişmeleri isteniyor. 
     Pakistan'ın kuzeybatısında ücra bir yerde, Amerikan Associated Press AP ajansının elde ettiği son Bin Ladin kasedinde, ABD'ye destek veren Pakistan, Afganistan, Bahreyn, Kuveyt ve Suudi Arabistan hükümetlerine karşı, ''tüm müminlerin Allah yolunda saldırıya geçmeleri'' gerektiği belirtiliyor. 
     AP ajansının, Afganistan'dan elde ettiği bu kasetle Pakistan'a geçtiğini belirten Adil isimli bir Cezayirli'den elde ettiği kasede göre, Bin Ladin, Irak'taki ABD işgalinde en çok intihar saldırılarının önemi üzerinde duruyor ve bunun cihadın temel direklerinden olduğunu belirtiyor. 
     Arapça konuşan bir Afgan tarafından tercüme edilen kasedi yorumlayan kişi, Bin Ladin ile yıllar önce yakından tanıştığını ve bu sesin muhtemelen Bin Ladin'e ait olduğunu söyledi. 
     Kasedin, özgün olup olmadığı kesin olmamasına rağmen, 20 Mart'ta Irak'a başlayan ABD saldırısından sonra kaydedildiği anlaşılıyor. 
     
     ''IRAK'TAN SONRA İRAN...'' 
     Kasette, ABD'nin Irak'tan sonra İran, Suudi Arabistan, Mısır ve Sudan'a saldıracağı, Mısır ve Suudi Arabistan'da köktendinci akımların hedef alınacağı belirtiliyor. 
     Cezayir yurttaşı Adil, Pakistan-Afganistan sınırında Hayber Geçidi'nde tutuklanan iki meslektaşını bulmak için Pakistan'ın kuzeybatı Peşaver bölgesinde bulunuyor. 
     Adil'in iki arkadaşı, Amerikan Federal Soruşturma Bürosu FBI'ın cep telefonu konuşmalarını kaydetmesi üzerine tutuklandı. 
     Bu iki kişinin, bir Pakistan istihbarat ajanının öldürülmesiyle ilgili olarak Peşaver'in 270 km güneyine düşen Vana kentinde 1 ay önce tutuklandığı belirtildi. 
     
     ''MEKAN, CENETTİR...'' 
     Bin Ladin, kasette Kuranıkerim'den ayetler okuyarak cihat yolunda şehit olanların mekanının cennet olduğunu hatırlatıyor. 
     ''Mümin tüm kadınlara sesleniyorum Mücahitlere destek olunuz. Azık veriniz. Yaşlılar bizim için dua etsinler. İslam aşkına hayatlarını feda edenleri gördükçe onurlanıyorum'' diyen Bin Ladin, ''ABD saldırısı karşısında dünyada tüm Müslüman hükümetlerinin ve akımlarının tecavüz altında olduğunu'' savundu. 
     Bin Ladin, 1996'ya kadar Sudan'da, ondan sonra Afganistan'daydı. 
     11 Eylül 2001 Salı sabahı, New York'ta 110 katlı Dünya Ticaret Merkezi İkiz Gökdelenleri'nin, Arap hava korsanlarınca kaçırılan yolcu uçaklarının gömülmesiyle yerle bir edilmesi ve beşgen Savunma Bakanlığı-Genelkurmay binası Pentagon'un bir kanadının üçüncü yolcu uçağıyla yıkılması planını Bin Ladin'in hazırladığı iddia ediliyor. 
     ABD, 11 Eylül'den 25 gün sonra 7 Ekim 2001 günü Afganistan harekatını başlattı. Koyu şeriat düzeni uygulayan Taliban rejimi yıkıldı, iki ay sonra yerine Hamid Karzai hükümeti kuruldu. 
     Taliban'ın Bin Ladin'i ABD'ye teslim etmemesi, Afganistan harekatında önemli neden olarak gösterildi. 
     El Kaide lideri Usame Bin Ladin ve Taliban lideri Molla Ömer halen ''kayıp'' bulunuyor. 
     Bin Ladin, Irak savaşı başladıktan sonra ortaya çıkan ilk kasedinde, ''Tanklarından, zırhlı araçlarının hiçbirinden kormayın. Bunlurın tümü suni şeyler. İntihar saldırıları tüm Amerikalılara tüm dünyada korku salacaktır'' demişti. 
     Usame Bin Ladin, ''Cihada bizzat katılamayanlar, mali destek verebilirler'' diye seslenmişti. 
     





</TEXT>
</DOC>
