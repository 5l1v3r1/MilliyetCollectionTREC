<DOC>
<DOCNO> 110274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/yazar/akyol.html </URL>
<DATE> 2002/09/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Çiller’den Ecevit’e çağrı 
</HEADLINE>
<TEXT>

     DYP lideri Tansu Çiller partisinin Şanlıurfa mitingine davet etti. Uçakta beraberiz. Miting kalabalığına "Turgut Ozal’ın başbakanı da DYP’de" diyerek tanıtılan Yıldırım Akulut da uçakta... 
     Seçimleri konuşurken Akbulut diyor ki 
     - Ecevit seçimlerin ertelenmesine karşı ama ertelenirse kendi başbakanlığında bir azınlık hükümeti kurulmasına kapıyı kapatmıyor. 
     Bunun üzerine Çiller "Ecevit’e çağrıda bulunuyorum" diyerek şunları söylüyor 
     - Ecevit’in bu tavrı seçimleri ertelettirmek isteyenlere cesaret verir. Sayın Ecevit, seçimlerin ertelenmesini etiğe aykırı bulduğunu söylemişti. Hükümet konusunda da etiğe uygun davranmalı, seçimlerin ertelenmesi halinde kendisinin ve partisinin hiçbir hükümette yer almayacağını açıklamalıdır. Bu onların cesaretini kırar, seçimlerin 3 Kasım’da yapılmasını kolaylaştırır. 
     Sorum üzerine Çiller’in kendisi de aynı taahhütte bulunarak şunları söylüyor 
     - Hatta biz 1 Ekim’de Meclis’i tatile sokup 3 Kasım’da seçimleri kesinleştirmek için grup kararı alacağız. DSP de grup kararı olmalı... 
     
     SEÇİMLERİN ertelenmesini önlemek için Çiller "Sayın Cumhurbakanı Sezer’in yetkilerini kullanacağına inandığını" söylüyor 
     - Seçimlerden kaçanlar seçimleri ertelettirip yeni bir hükümet kurmaya kalkarlarsa, Sayın Sezer onlara hükümet kurma yetkisini vermez. Türkiye’yi anayasal olarak seçim hükümeti’ne götürecek bir yol izler. Bu mümkün. Böyle davranacağına inanıyorum. 
     Çiller bunun da Türkiye’ye çok zaman kaybettireceğini, 3 Kasım’da seçimlere gitmekten başka yol olmadığını belirtiyor. 
     Çiller, her lider gibi, partisinin bu seçimlerde çok avantajlı olduğunu söylüyor. Halka seslenirken AKP’yi "macera" olarak niteliyor, CHP’nin "solculuğunu" vurguluyor ve ekonomiyi iyi yönetemeyeceğini öne sürüyor 
     - Özellikle son iki haftada halk maceraya da, beceriksiz sola da oy vermeyip merkez sağı DYP’de birleştirecektir. 
     Çiller bu seçimlerde AKP ile CHP’nin yarışacağı görüşüne de sert bir şekilde karşı çıkıyor, "böyle bir izlenim AKP’ye yarar CHP mi, AKP mi deyince halk AKP der..." diyor... 
     
     GÜNEYDOĞU’YA çok önem verdiğim için liderlerin çeşitli gezilerine katılacağım. Şanlıurfa Menderes’in, sonra Demirel ve Özal’ın kalesiydi. Son seçimlerde DYP birinci olmuş. Necmeddin Cevheri’nin memleketi. 
     Miting otobüsünde DYP İl Başkanı Velid Aba diyor ki 
     - En az beş milletvekili çıkarırız... Halk maceraya oy vermez, 6 Ok’un da ne olduğunu bilir, biz kazanırız. 
     DYP’liler CHP’ye "6 Ok" diye yükleniyor burada... 
     Mitingde Diyarbakır milletvekili ve DYP Genel Başkan Yardımcısı Salim Ensarioğlu’nu gördüm. Diyarbakır’ın eski başarılı belediye başkanlarından Ahmet Bilgin de oradaydı, şimdi DYP adayı... 
     Ensarioğlu diyor ki 
     - 1991’de SHP - DEP işbirliği olduğunda 8 ilden tulum çıkardılar, sadece Diyarbakır’dan bir tek ben çıktım. Diyarbakır’da 1995 seçimlerinde 2, son 1999 seçimlerinde 3 çıkardık. Şimdi en az dört... 
     Çiller Şanlıurfa’dan memnun döndü. Ensarioğlu’na da söyledim Bakalım sandıklar ne diyecek .. 
     
     







Çiller’den Ecevit’e çağrı 


Haliç 


DSP’nin tavrı 


IMF nereye Ya biz 


Hak mı, yoksa sorumluluk mu 


KONDA’nın 3 Kasım tahmini 


Küresel köyümüzden son haberler 


Çalışan sayısı ve ücret azalıyor üretim ve verim artıyor 


</TEXT>
</DOC>
