<DOC>
<DOCNO> 105255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun05.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Türkiye 'bana bir öneri yap" yaklaşımı içinde" 
</HEADLINE>
<TEXT>

     New York Times Gazetesi, ABD'nin Irak konusundaki tutumuna müttefiklerin verdikleri tepkilerle ilgili olarak yayımladığı makalede, Türkiye hakkında garip iddialar ortaya attı. 
     Elaine Sciolino imzasıyla yayınlanan yazıda, ''Türkiye'nin Bana bir öneri yap yaklaşımı içinde bulunduğu'' iddia edildikten sonra şu görüşe yer verildi 
     ''Türkiye, Irak ile ortak bir sınırı paylaşıyor. Bu ülke, Amerikan istilasının, olayların, Türkiye'nin zaten sorunlu olan Güneydoğu bölgesine sıçramasından korkuyor. Bu bölgede Kürt ayrılıkçıların 1984'ten beri sürdürdükleri mücadele, şimdiye kadar 30 bin kişinin hayatına maloldu. 
     Başbakan Bülent Ecevit, bu hafta 'Amerikan yönetimine, Irak'a karşı girişilecek askeri bir harekata karşı olduğumuzu her fırsatta söyledik' açıklamasında bulundu. 
     Bununla birlikte Türkiye, müzakereye açık olabilir. Bu bağlamda, Türkiye'nin askeri malzeme alımlarından dolayı ABD'ye borçlu olduğu 4 milyar doların ödemesinde kolaylık sağlanması durumunda tutum değişikliği öneriliyor.'' Makalede, İngiltere'den Mısır'a, Japonya'dan Vietnam'a kadar çeşitli ülkelerin olası bir müdahaleye nasıl baktıkları konusundaki yorumlar da yer aldı. 
     Öte yandan, ABD Dışişleri Bakanı Colin Powell da BBC'ye demecinde, yine Irak'a tutumda Başkan George Bush'un ''şahinleri dinleme'' eğiliminden farklılık gösterdi. 
     12 yıl önceki Körfez Savaşı'nın Genelkurmay Başkanı Powell, ''BM silah denetçilerinin Irak'a dönüşüne izin verilmeli'' şeklindeki görüşünü yineleyerek, ''hemen savaş seçeneğinden ne denli uzak durduğunu'' bir kez daha gösterdi. 
     





</TEXT>
</DOC>
