<DOC>
<DOCNO> 144819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sonspo04.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe son yılların en kötü sezonunu yaşıyor... 
</HEADLINE>
<TEXT>

     Altay ile dün akşam kendi sahasında yaptığı maçta 1-0 yenilerek ligde bu sezon 29 puan kaybına ulaşan Fenerbahçe, son yılların en kötü dönemlerinden birini yaşıyor. 
     Birinci Süper Lig'de erteleme nedeniyle bir maç eksiği bulunan sarı-lacivertli takım, 24 maçta 43 puan alarak, büyük bir hayal kırıklığı yarattı. 
     Avrupa kupası maçlarında hedeflerine ulaşamayan, Türkiye Kupası'na erken veda eden ve lig şampiyonluğu iddiasının da oldukça uzağında kalan Fenerbahçe, haftalar ilerledikçe elde ettiği puan kayıplarıyla önümüzdeki sezon için Avrupa kupalarına katılma şansını da gittikçe zora sokuyor. 
     1999-2000 sezonunda da aynı kaderi yaşayan sarı-lacivertli takım, 24 maçlık maratonun ardından puan cetvelinde hanesine 43 puan yazdırmıştı. 
     Fenerbahçe son 10 sezonun 24 maçlık bölümlerinde en çok puanı 1995-96 sezonunda 61 puanla elde etmişti. 
     Sözkonusu sezonda Brezilyalı çalıştırıcı Parreira yönetiminde şampiyonluğa ulaşan sarı-lacivertli ekip, bu başarıyı bir türlü yakalayamadı. 
     Fenerbahçe, 24 maçlık serilerde 1993-94 sezonunda 54, 1994-95 sezonunda 48, 1996-97 sezonunda , 1997-98 sezonunda 48, 1998-99 sezonunda 52, 2000-2001 sezonunda 57 ve 2001-2002 sezonunda 49 puan toplamıştı. 
     
     SON DÖNEMİN EN İYİSİ DENİZLİ 

     Fenerbahçe'de son dönemde görev yapan teknik direktörler arasında en başarılısı geçen sezonun devre arasında görevine son verilen Mustafa Denizli oldu. 
     2000-2001 sezonunda sarı-lacivertli takımı şampiyonluğa taşıyan Denizli döneminde Fenerbahçe 24 maçlık bölümde 57 puan toplayarak puan cetvelinde ilk sırada yer almıştı. 
     
     24 MAÇIN 12'SİNDE PUAN KAYBI VAR 

     Sezon içinde teknik direktöründen futbolcusuna kadar sürekli değişim yaşayan sarı-lacivertli ekip, 24 lig maçının yarısında puan kaybetti. 
     Ligde 12 galibiyeti bulunan Fenerbahçe, 5 mağlubiyet ve 7 beraberlik elde ederek toplam 29 puan yitirdi. 
     
     GOLÜ UNUTTULAR 

     Gol yollarındaki sıkıntısını bir türlü aşamayan Fenerbahçe, bu sezon yaptığı 8 maçı golsüz tamamladı. 
     Lig maçlarının 3'de 1'inde rakip fileleri havalandıramayan sarı-lacivertli ekip, 24 maçın 8'ini boş geçti. 
     Sarı-lacivertliler, 1. hafta Trabzonspor, 5. hafta Malatyaspor, 11. hafta Beşiktaş, 16. hafta Diyarbakırspor, 17. hafta Göztepe, 19. hafta Ankaragücü, 23. hafta Galatasaray ve son olarak da dün akşam 25. hafta maçında Altay karşısında 90 dakikayı gol atamadan kapattı. 
     Ligde Denizlispor ile yapacağı erteleme karşılaşmasıyla birlikte 10 maçı kalan Fenerbahçe, geride kalan sezonlardaki performansının da şimdiden oldukça uzağında kaldı. 
     Sarı-lacivertli takım 2001-2002 sezonunda 3, 2000-2001 sezonunda 4, 1999-2000 sezonunda 2 ve 1998-1999 sezonunda da 5 maçı golsüz tamamlamıştı. 
     
     BESCHASTNYKH'TEN 6 MAÇTA GOL YOK 

     Fenerbahçe'nin devre arasında kadrosuna kattığı ve sarı-lacivertli takımda 6. maçını geride bırakan Rus forvet Beschastnykh, henüz golle buluşamadı. 
     Sarı-lacivertli takıma geldiğinden bu yana her maçta ilk 11 kişilik kadrolarda forma şansı bulan Rus oyuncu, 495 dakikalık saha performansına gol sığdıramadı. 
     





</TEXT>
</DOC>
