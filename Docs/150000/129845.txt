<DOC>
<DOCNO> 129845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur18.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkondan atılan bira şişesi ölüm getirdi... 
</HEADLINE>
<TEXT>

     Diyarbakır'da yılbaşı gecesi başına bira şişesi düşen lise öğrencisi, kaldırıldığı hastanede öldü. 
     Alınan bilgiye göre, Şehitlik Lisesi 9 B sınıfı öğrencisi Zülfü Coşan 14 , yılbaşı akşamını birlikte geçirmek için arkadaşı Ramazan Ö'yü 14 çağırmak üzere Alipınar Mahallesi'ne gitti. Arkadaşı Ramazan Ö'nün oturduğu Engin Apartmanı'nın önüne gelen Coşan, atılan bira şişesinin başına isabet etmesi sonucu yaralandı. 
     Çevredeki vatandaşlar tarafından ağır yaralı olarak Dicle Üniversitesi Tıp Fakültesi Beyin Cerrahi Bölümü Yoğun Bakım Ünitesi'ne kaldırılan Coşan, tedavi altına alındı. 
     Yaklaşık 9 gündür yaşam mücadelesi veren Coşan, bu sabah öldü. 
     Bira şişesinin apartmanın hangi dairesinden atıldığı belirlenemezken, toplanan cam parçacıklarındaki parmak izinin bulunması amacıyla çalışmalara başlandı. 
     Yetkililer, parmak iziyle bira şişesinin kim tarafından atıldığının belirleneceğini söyledi. 
     Coşan'ın cenazesi, Şehitlik Mezarlığı'nda toprağa verildi. Cenaze törenine katılan öğretmenler ve Coşan'ın sınıf arkadaşları ile yakınları, mezarlıkta ağıtlar yakarak, ölüme sebep olan kişinin bir an önce bulunarak cezalandırılmasını istedi. 
     
</TEXT>
</DOC>
