<DOC>
<DOCNO> 138476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/guncel/gun00.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Ya kabul ya ret’ isteyecek 
</HEADLINE>
<TEXT>

BM planında 28 Şubat olarak öngörülen en son anlaşma tarihi 7 Mart’a uzatılıyor. Kofi Annan salı günü Atina, Çarşamba günü Kıbrıs’a geçecek 
     YORGO KIRBAKİ Atina 

     BM Genel Sekreteri Kofi Annan, tüm olumsuz gelişmelere rağmen, Kıbrıs’ta hazırladığı plan doğrultusunda çözüm için Türkiye - Yunanistan - Kıbrıs üçgeninde son kozunu oynuyor. Bugün Ankara’ya gelecek olan Annan, yarın yetkililer ile görüştükten sonra salı günü Atina’ya gelecek ve muhtemelen çarşamba günü de Kıbrıs’a geçerek, KKTC Cumhurbaşkanı Rauf Denktaş ve Rum Yönetimi’nin yeni lideri Tasos Papadopulos ile görüşecek. 
     Annan Türkiye - Yunanistan - Kıbrıs üçgenindeki temaslarında, önce tüm tarafları dinleyecek ve ardından elverişli zemin bulması halinde valizinde taşıdığı çözüm planının son ve nihai şeklini sunacak. 
     
     Çantasında neler var 
     Kıbrıs Rum basınında, Annan planının son şeklinde, Karpaz’ın özel statüde olmak kaydıyla KKTC’ye, buna karşı, Türk ile Rum tarafı arasındaki sınırın batısında bulunan Yeşilırmak ve Gemikonağı’nın Rumlara bırakılmasını, Kıbrıs Türk topraklarında dönüş süresinin dört yıldan yedi yıla uzatılmasını, Kıbrıs Türk toparkalarında yaşayacak Rumların senato seçimlerinde oy kullanma haklarının bulunmaması, çözümden sonra gerekli vasıfları taşımamalarına rağmen adada kalacak Türkiye’den gelmiş göçmenlerin sayısının 33 binden 50 bine çıkarılması ve iki taraf yönetimlerinin merkezi yönetimden daha güçlü olduklarının gösterilmesi için "parça devlet" ifadesi yerine "kurucu devlet" ifadesi kullanılmasını öngörüyor. 
     Annan, planında 28 Şubat olarak öngörülen en son anlaşma tarihini bir hafta uzatarak 7 Mart olarak belirleyecek. Müzakere imk nlarının son derece kısıtlı olması nedeniyle de planının son şeklini "ya kabul ya ret" ültimatomu şeklinde sunacak. 
     
Görüşme fiyaskosu      BM planındaki güvenlik konularını görüşmek üzere Ankara’da bir araya gelen Türk ve Yunan heyetlerinin ilk buluşması da başarısızlıkla sonuçlandı. Yunan basınında verilen haberlere göre, görüşmede hiçbir konuda uzlaşmaya varılamadı. Yeni görüşmenin yeri ve tarihinin açıklanmaması da başarısızlığın işareti sayıldı. Aynı haberlerde, Yunan tarafı, Ankara’da bulunan BM Genel Sekreteri Kofi Annan’ın Kıbrıs Temsilcisi Alvaro de Soto’nun da görüşmenin bir bölümüne katılması için ısrar etti, Türk tarafı bunu reddetti. 
     
İzmir’de Denktaş’a destek mitingi...      MERT İLKUTLUĞ DHA 

     KKTC ve Denktaş’a Destek Platformu tarafından İzmir Gündoğdu Meydanı’nda miting düzenlendi. KKTC Cumhurbaşkanı Rauf Denktaş’a destek veren yaklaşık 4 bin eylemci, Annan Planı’nın kabul edilemez olduğunu savundu. Mitinge çok sayıda Kıbrıs gazisi de katılırken vatandaşlar taşıdıkları döviz ve pankartlarla Denktaş’a destek çıktı. 
     



 GÜNCEL 


















</TEXT>
</DOC>
