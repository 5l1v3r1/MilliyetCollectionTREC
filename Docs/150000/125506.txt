<DOC>
<DOCNO> 125506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/dunya/adun.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul - Kerkük endişesi 
</HEADLINE>
<TEXT>

Irak’a operasyon olasılığı artarken, Ankara kulislerinde Bağdat yolu üzerindeki petrol bölgesinin geleceği tartışılıyor. Türkiye’nin gerekirse bölgedeki çıkarlarını korumak için tek başına hareket edebileceği belirtiliyor 
     SERPİL ÇEVİKCAN 

     ABD’nin Irak’a yönelik olası operasyonuna ilişkin tartışmalar sürerken, Ankara’da, bölgenin ekonomik anlamda en yaşamsal coğrafyası olan Musul - Kerkük eksenli endişeler masaya yatırıldı. Ankara’nın soğuk bakmasına karşın "kuzeyden kara harek tının" tercih edilmesi halinde, bu bölgenin ABD ile ya da tek başına Türkiye tarafından kontrol edilebileceği konuşuluyor. 
     Kulislerde, ABD ve İngiltere’nin Türkiye sınırından kara birlikleriyle operasyon planına sıcak bakılmamasının nedenlerinin başında, Musul - Kerkük endişesinin geldiği kaydediliyor. 
     
     Ulusal çıkarlar söz konusu 
     On binlerce askerin sınırdan Irak’a girmeleri halinde ilk hedefin Bağdat yolu üzerinde yer alan Musul ve Kerkük olacağı, bu bölgenin Amerikan ve İngiliz askerlerinin kontrolüne girmesi halinde başta Türkmenlerin durumu olmak üzere, Türkiye’nin ulusal çıkarlarının zedeleneceği kaygısının tartışıldığı belirtiliyor. 
     Petrol bölgesine ilk giren gücün buradaki kontrolü uzun süre elinde tutmayı başaracağına dikkat çekiliyor. Bundan kaygı duyan Ankara’nın, "ABD, Türk askeriyle koordineli hareket etmeli" görüşünü savunduğu, gerekirse bu bölgedeki çıkarlarını "tek başına koruma" amacıyla hareket edeceği belirtiliyor. 
     
     Ekonomik sakıncalar 
     BM kararına dayalı ve Türkiye dışındaki bölge ülkelerinin de katkısının yer aldığı bir operasyon tercihinin dile getirilmesinin, bu açıdan da yorumlanması gerektiğine işaret edilirken, üst düzey resmi makamların, petrol bölgesinin "tek güç" tarafından kontrolünün politik ve ekonomik sakıncaları üzerinde durduğu kaydediliyor. 
     Türk askerinin, PKK ile mücadele ve ilk Körfez krizi sonrasında Kuzey Irak’ta yaşanan gelişmelerden bu yana bölgedeki "deneyim ve etkinliğine" dikkat çekiliyor. 
     Başkent kulislerinde dile getirilen önemli noktalardan biri, alternatifli operasyon hazırlıkları yapan Türkiye’nin sınırda "pasif" bir güç olarak yer almayacağı. Türk askerinin operasyonun her aşamasında "güvenlik tehdidini" de dikkate alarak çıkarlarını aktif biçimde gözeteceği kaydediliyor. 
     
     Kuzeyden harek t uygun 
     Askeri stratejistler ABD yönetiminin AKP Genel Başkanı Recep Tayyip Erdoğan’a da doğrudan ilettikleri "Kuzey’den Türkiye tarafından harek t daha uygun olur. Maliyet açısından da idealdir" görüşünü şu iki nedene dayandırıyorlar 

</TEXT>
</DOC>
