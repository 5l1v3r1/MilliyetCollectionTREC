<DOC>
<DOCNO> 132525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/ekonomi/eko11.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus cep’ bilgileri karaborsada 
</HEADLINE>
<TEXT>

Rusya’nın en büyük cep telefonu operatörü MTS’nin, aralarında Haberleşme Bakanı Reyman’ın da bulunduğu 5.5 milyon abonesinin çalınan bilgileri karaborsada satılıyor 
     CENK BAŞLAMIŞ Moskova 

     Rusya’nın en büyük cep telefonu operatörü MTS’in müşterisine ait gizli bilgilerin yer aldığı veri tabanı çalınarak karaborsada satışa çıkarıldı. 
     MTS sözcüsü Eva Prokofyeva, 5.5 milyon müşteriye ait bilgilerin çalındığını açıkladı. Vedemosti gazetesi de MTS’in güvenlik kuruluşlarından şüphelendiğini ve soruşturmanın bu yönde sürdürüldüğünü yazdı. Ekim ayında Çeçenlerin Moskova’daki tiyatro baskını sırasında güvenlik kuvvetlerine cep telefonlarını dinleme ve veri tabanlarını inceleme izni verilmişti. NTV kanalı, söz konusu bilgilerin bulunduğu kaçak disklerin kasımda bin 500 dolardan satışa çıkarıldığını, kopyaların çoğalmasıyla fiyatın hızla düştüğünü ve şu anda 7 - 8 dolara alınabildiğini bildirdi. 
     MTS müşterileri arasında yer alan Rusya Haberleşme Bakanı Leonid Reyman’a ait bilgiler de karaborsada satılan disklerde bulunuyor. 
     



 EKONOMİ 




















</TEXT>
</DOC>
