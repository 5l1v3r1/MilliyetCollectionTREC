<DOC>
<DOCNO> 113556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/ekonomi/eko07.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Lirayı, euro’ya eşitleyeceğiz 
</HEADLINE>
<TEXT>

Dün, Heybeliada ve Büyükada’yı ziyaret eden CHP milletvekili adayı Derviş, güçlü bir şekilde iktidara gelmeleri halinde Türk Lirası’nı AB’nin ortak para birimi euro’ya eşitleyeceklerini söyledi 
     ŞÜKRAN PAKKAN İstanbul 

     CHP İstanbul 1. Bölge Milletvekili Adayı ve Ekonomiden Sorumlu eski Devlet Bakanı Kemal Derviş, bir lirayı bir euro’ya eşitleyeceklerini söyledi. Seçim çalışmalarını sürdüren Derviş, dün Büyükada ve Heybeliada’da stres attı. Türkiye’nin bazı koşullları yerine getirmediği için IMF’nin vereceği 1.6 milyar dolarlık kredinin tehlikeye girdiğinin hatırlatılması üzerine yorum yapmaktan kaçınan Derviş, "Ayrıntıları bilmiyorum, yorum yapmak istemiyorum. Çalışmalarımız çok yoğun, sabah gazeteleri bile okumadan evden çıktım" dedi. 
     
     Kredi kartı faizine sınır 
     Derviş, kredi kartları faizleriyle ilgili soruya da, "Yeni bir düzenlemeye gerek var. Belli bir üst sınır getirmek gerekiyor" diye yanıt verdi. Ziyareti sırasında birçok ada sakini ile tokalaşarak sohbet eden Derviş’e, bir vatandaş, eski liraları göstererek, "Ne olacak bu paranın hali " diye sordu. Derviş, bunun üzerine "Merak etmeyin, güçlü bir şekilde iktidara gelirsek, bir lirayı bir euro’ya eşitleyeceğiz" dedi. 
     
Hasret giderdi      Adalar’da eski dostlarıyla hasret gideren Derviş, kendisine gün boyunca eşlik eden milletvekili adayı Alev Baymur ile Büyakada’da bir fayton turu da yaptı. Sıcak İstanbul gününde kırmızı bir balıkçı kazak ve siyah bir ceketi tercih eden Kemal Derviş, esnafla sohbet etti. Bu konuşmalarda esnaf sık sık batık bankalar konusunu gündeme getirdi. 
     Büyükada’da Evine hoşgeldin’ anonslarıyla karşılanan Derviş, kendisine gösterilen ilgi ve çoşku karşısında çok duygulandığını söyleyerek, "Kendimi eve gelmiş hissediyorum. Çok heyecanlıyım" dedi. 
     Ailesiyle birlikte sekiz yaşında adaya taşındığını söyleyen Derviş, "Adalar dünyanın en güzel iki üç yerinden biridir. Aslında insanlar babam gibi yapıp burada yaz kış oturmalı" diye konuştu. 
     



 EKONOMİ 























</TEXT>
</DOC>
