<DOC>
<DOCNO> 137377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur26.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni valiler görevlerine başladı... 
</HEADLINE>
<TEXT>

     Son kararnameyle atanan valiler yeni görevlerine başlıyor. 
     Adana'dan Bursa Valiliği'ne atanan Oğuz Kağan Köksal veda etti. Köksal, Vali Konağı'ndaki veda toplantısında, uzun yıllardır görev yaptığı Adana'dan ayrılmanın kendisi ve ailesi için çok güç olduğunu söyledi. 
     Toplantıya, Büyükşehir Belediye Başkanı Aytaç Durak, 6. Kolordu Komutanı Korgeneral Hayrettin Uzun, 10. Tanker Üs Komutanı Tuğgeneral Levent Türkmen, çok sayıda bürokrat, sivil toplum örgütü temsilcileri ile vatandaşlar katıldı. 
     
     NİĞDE VALİSİ BEDER 
     Manisa'nın Akhisar Kaymakamlığı'ndan Niğde Valiliği'ne atanan Gündüz Beder, görevine başladı. Vilayet önünde törenle karşılanan Beder, Niğde'de güzel hizmetler yapmaya çalışacağını belirterek, ''Önceki Valimiz neler başlattı, neler yarım kaldı onları öğrendikten sonra devlette devamlılık esastır ilkesinden hareketle, öncelikli sorunlardan başlamak üzere çözümler arayacağız'' dedi. 
     Beder, gazetecilerin sorusu üzerine, valiliği ''Mesleğin en üst kademesi'' olarak tanımlayarak, ''Bütün mülki idare amirlerinin gelmek istediği bir yerdir. Bizim de beklentimiz vardı, öyle takdir buyurdular, takdirlerine de layık olmaya çalışacağız'' diye konuştu. 
     
     VALİ COŞ'TAN İLK TOPLANTI 
     Bingöl Valisi Hüseyin Avni Coş, İl Koordinasyon Kurulu 2003 yılı 1. Dönem Toplantısı'na başkanlık etti. Coş, yeni atandığı görevinde çalışacağı kişilerle topluca tanışma imkanı bulduğunu, bundan sonraki dönemlerde hep birlikte hizmet edeceklerini söyledi. 
     Toplantıya katılan yöneticilerden vatandaşlara gerekli hizmetin verilmesini isteyen Coş, şöyle konuştu 
     ''Vatandaşlara hizmet etmekle mükellefiz. Vatandaşların ihtiyaç ve beklentilerini yerine getirmeye gayret göstereceğiz. Kamu kaynaklarını israf etmeden kullanarak vatandaşa daha fazla hizmet götürmeye çalışacağız. Bundan sonraki görev anlayışımız, Bugün git yarın gel değil, Mümkünse hemen şimdi olacaktır.'' 
     





</TEXT>
</DOC>
