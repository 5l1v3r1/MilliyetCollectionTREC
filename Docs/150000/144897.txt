<DOC>
<DOCNO> 144897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun12.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Marşlarla ayrıldılar 
</HEADLINE>
<TEXT>

     ŞEYHMUS ÇAKAN, UFUK AKTUĞ, MUSTAFA ERCAN, ÖMER ERBİL Mardin, Hatay, Mersin DHA 

     Türkiye üzerinden Kuzey Irak’a geçmeyi planlayan ABD, asker bulundurma tezkeresinin çıkmamasının ardından Akdeniz’deki gemilerini Süveyş’e yönlendirirken, Güneydoğu’daki lojistik destek merkezlerini de boşaltmaya başladı. ABD’lilerin Mardin, Nusaybin, Gaziantep Havaalanı ve SEKA Limanı’ndaki malzemeleri İskenderun Limanı’nda toplamayı kararlaştırdığı belirtildi. Nusaybin’de aylığı 248 bin dolara kiraladığı sanayi sitesine konuşlanan ABD askerleri, önceki gün 21.30’dan itibaren askeri malzeme dolu konteynerleri İskenderun’dan gelen 30 TIR’a yükleyerek dört otobüsle ilçeden ayrıldı. Saat 17.00’de de ilçe merkezi tamamen boşaltıldı. İskenderun Limanı’ndan getirilen ve hiç açılmayan askeri malzeme dolu konteynerler ve üç nöbetçi kulübesi de dün vinçler yardımıyla 30 TIR’a yüklendi. Beş gün önce sanayi sitesine konuşlanan 500 asker marş söyleyerek valizlerini otobüslere yerleştirdi ve İskenderun’a gitmek üzere Nusaybin’den ayrıldı. TIR’lar daha sonra Kızıltepe’ye gitti, ancak yükleri indirilmedi. Amerikalılar, üç aylığına 190 bin dolara kiraladıkları 16 depolu Çukobirlik Tesisleri’ndeki çalışmaları durdurdu. ABD’lilerin iki fabrika kiraladığı Mardin Organize Sanayi Bölgesi’ne de araç giriş - çıkışı zincirlenerek yasaklandı. Bölgeye girmek isteyen işadamları ve işçiler, ABD askerlerinin kimlik denetimi yaptığını söyledi. ABD bayraklı "Tellus" adlı ilk gemiyle başlayan yığınağın ardından son dört gündür hiçbir sevkiyat yapılmayan İskenderun Lİmanı’ndan, dün 100’den fazla boş TIR çıktı. İskenderun Limanı’na 19 Şubat’tan itibaren 10 gemi geldi. Patriot sistemlerine ait parçaların yanı sıra, limana 2087 araç indirildi. Bunların arasında Hummer cipler, askeri kamyonlar, ağır iş makineleri, yakıt tankerleri, TIR’lar, vinçler, greyderler ve dozerler yer aldı. 
     


GÜNCEL 
























</TEXT>
</DOC>
