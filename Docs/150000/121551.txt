<DOC>
<DOCNO> 121551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun08.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Denetçileri, çalışmalarında CIA'den destek alacak... 
</HEADLINE>
<TEXT>

     BM Silah Denetçileri Komisyonu UNMOVIC Başkanı Hans Blix, Irak'ın 8 Aralık'a kadar BM'ye vermesi gereken, elindeki tüm kitle imha silahlarını içeren listeyi incelemek için Amerikan istihbaratından yararlanabileceklerini belirtti. 
     Blix, CNN televizyonuna yaptığı açıklamada, ''Amerikan istihbaratından alacağımız bu bilgileri, inandırıcı bulduğumuz takdirde Irak'ın vereceği listeyle karşılaştırmak amacıyla kullanabiliriz'' dedi. 
     Denetleme çalışmaları konusunda yabancı hükümetlerin zorlamalarını kabul etmeyeceklerini vurgulayan Blix, ''Herhangi bir hükümet bize 'Şuraya gidin' diyecek, biz gideceğiz... Hayır, nereye gideceğimize biz karar vereceğiz. Bir bölgeye gidip orayı denetlememiz için bir nedenimiz olmalı'' dedi. 
     Öte yandan Uluslararası Atom Enerjisi Kurumu IAEA uzmanları, bugün Bağdat yakınlarında bulunan bir fabrikaya girdiler. 
     Uzmanların, Sanayi Bakanlığı'na ait El Nasr adlı bu fabrikaya Iraklı yetkililerle birlikte girdiği, ancak gazetecilerin içeri alınmadığı açıklandı. 
     UNMOVIC uzmanlarının ise yine Iraklı yetkililerle birlikte, Bağdat yakınlarındaki El Taci adlı bölgede bulunan ve aşı üretilen bir laboratuvara girdikleri, gazetecilerin buraya da alınmadığı belirtildi. 
     





</TEXT>
</DOC>
