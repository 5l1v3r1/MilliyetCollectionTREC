<DOC>
<DOCNO> 137619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/siyaset/asiy.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika muhalifleri utandırmak istiyor...’ 
</HEADLINE>
<TEXT>

Dr. Aydın’a göre ABD, Irak’ta özgürlükler vaat eden bir demokrasi örneği oluşturarak karşılaştığı küresel muhalefeti utandıracak. Dr. Özcan da Irak’ın istikrarını tehdit eden PKK-KADEK’in savaş sona erince ülkeden çıkarılacağını ve desteksiz kalacağını söylüyor 
     AYDIN HASAN Ankara 

     Kuzey Irak uzmanı Dr. Nihat Ali Özcan, terör örgütü PKK - KADEK’in, olası savaş sonrası uluslararası destek bulamayacağını ve zayıflayacağını vurgularken Bilkent Üniversitesi Uluslararası İlişkiler Bölümü Öğretim Üyesi Dr. Ersel Aydın da ABD’nin, savaş sonrası Irak’ta demokratik bir yapı oluşturmayı planlayarak, "kendisine karşı oluşan küresel muhalefeti utandırmaya çalışacağını" söyledi. İki uzman, Ortadoğu’da yaşanan ve yaşanması muhtemel gelişmelere ilişkin şu açıklamalarda bulundu 
     
     IRAK BAMBAŞKA OLACAK 
     ABD, Saddam’ı düşürdükten sonra Irak’ta nasıl bir siyasi, ekonomik ve toplumsal düzen öngörüyor 
     AYDIN Bazı temel referanslar ve felsefeler belirleyici olacaktır. Mesela seçim olacaktır. ABD’nin sık sık ifade ettiği gibi, etnik ve dinsel grupların ve azınlıkların temsili esas alınacaktır. Zaten son birkaç yıldır ABD Londra ve Washington dahil, dünyanın önemli merkezlerinde Iraklı muhalif ve azınlık grupları bir arada tartıştırarak da olsa, bir göreceli demokrasi yerleştirmeye çalışmakta. ABD, müdahaleye giderken karşılaştığı çetin küresel muhalefeti, Irak’ta özgürlükler vaat eden demokrasi örneğini tesis ederek etkisiz kılmaya ve bu muhalefeti utandırmaya çalışacaktır. Bütün bunlar, müdahale sonrası bizim bambaşka bir Irak’la karşılaşacağımız anlamına gelmektedir. 
     
     KÜRTLER ETKİLENİR 
     Saddam sonrasında Barzani ve Talabani’nin bölgedeki güçleri sürecek mi 
     ÖZCAN Halihazırda Irak’ın Kuzey’inde var olan Barzani ve Talabani merkezli bölgesel yönetimler, bu değişimden en fazla etkilenecek gruplar gibi görünüyor. Barzani ve Talabani’nin bölgesel güç olmalarını sağlayan ekonomik kaynaklar, merkezin denetimine geçtikçe her iki lider de, kurdukları bölgesel egemenlik alanlarını kaybedecek. Aynı zamanda aşiret lideri olarak elde ettikleri egemenliklerini, göreceli demokrasiyle koruma altına almada çeşitli güçlüklerle karşılaşacaklar. Çünkü, aşiretler arası rekabet, bireylerin oyuyla oluşacak yerel meclislerde Barzani ve Talabani’yi tasfiye olma tehdidiyle yüz yüze bırakacaktır. Geçmişte Kürtler, Irak merkezi yönetiminin bölgesel ve küresel politik tutumlarında baskı aracı olarak kullanıldılar. Oysa önümüzdeki dönemde, bu geleneksel tehdidin kısa sürede tasfiye edilmesi ABD’nin çıkarınadır. 
     
     SİYASİ PROJE LAZIM 
     AB’nin Türkiye’deki Kürtlere ilişkin temel yaklaşımında bir değişiklik olacak mı 
     AYDIN Sanmıyorum. Onlar yine demokrasi eksenli söylemlerine ve baskılarına devam edecekler. Ancak, burada öne çıkan nokta, Kürt meselesine ilişkin geleneksel ABD - AB ayrışmasının son demlerini yaşıyor olması ihtimali. ABD’nin bugüne kadar jeopolitik gözlüklerden bakarak önce müttefiki Türkiye’yi düşündüğü ve ona göre hareket ettiği Kürt meselesi, Irak dahil biraz daha demokrasi eksenine yönlenecek. Bu da, Kürt varlığı konusunda bir ABD - AB uyuşmasını gündeme getirecektir. Türkiye’yi mevcut politikalarıyla bu alanda daha da yalnızlığa itecektir. Daha da ileriye gidilerek, müdahaleye ve Irak sonrasına ilişkin olabilecek bir ABD - AB anlaşmasının temel oydaşma noktalarından bir tanesinin Irak’taki Kürt varlığının siyasi hakları üzerinde olabileceği söylenebilir. Türkiye, siyasi projeler üretmelidir. 
     
     PKK - KADEK, özellikle Kuzey Irak’taki gelişmelerden nasıl etkilenecek 
     ÖZCAN Savaş sonrasında Irak’ta yönetimi oluşturacak olan ABD, PKK - KADEK’i Irak topraklarından çıkarmak zorunda kalacaktır. ABD’nin terör listesinde yer alan PKK - KADEK, Irak’ın istikrarı ve egemenliği açısından da ciddi bir tehdittir. Üstelik, 11 Eylül sonrası devlet destekli terörizm fazla risk içermesi nedeniyle bölge devletlerinin gözünden düşmüştür. Bu yüzden PKK - KADEK’in bölgede destek bulması oldukça zor görünüyor. Ancak, PKK - KADEK bu gelişmeler karşısında tekrar silaha sarılabilir. Bu girişimiyle siyasi bir sonuç alması mümkün olmamakla birlikte uluslararası destek de görmeyecektir. Irak operasyonu, PKK - KADEK için yaşamsal öneme sahip Kuzey Irak’ta belirsizliğin tasfiyesi olacağından, Birinci Körfez Krizi benzeri çıkış yapamayacaktır. 
     



 SİYASET 



















</TEXT>
</DOC>
