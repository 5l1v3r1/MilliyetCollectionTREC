<DOC>
<DOCNO> 131060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo34.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amaral, İstanbul'dan ayrıldı Beşiktaş'a başarılar diliyorum... 
</HEADLINE>
<TEXT>

     Birinci Süper Futbol Ligi'nin devre arasına girmesinin ardından Beşiktaş'ta takıma katılmaması nedeniyle sorun yaratan ve dün kulüple ilişkisi kesilen Amaral, İstanbul'dan ayrıldı. 
     Beşiktaş Kulübü tarafından sözleşmesi karşılıklı olarak feshedilen Amaral, İstanbul'dan ayrılmadan önce Atatürk Havalimanı'nda yaptığı açıklamada, çok büyük Beşiktaş sevgisiyle Türkiye'den ayrıldığını belirterek, ''Beşiktaş'a bundan sonra başarılar diliyorum'' dedi. 
     Amaral, kendisine gösterilen ilgiden dolayı çok mutlu olduğunu vurgulayarak, ''Bütün camiaya şans diliyorum. Kimseye kırgın değilim. Beni isteyen çok kulüp var. Transferim için bir süre sonra karar vereceğim. Türkiye'de de oynamayı düşünmüyorum'' diye konuştu. 
     Brezilyalı futbolcu, basın mensuplarının, ''Müslüm Gürses ile tanıştın. Onu özleyecek misin'' sorusuna da ''Onu çok seviyorum. Kendisine selamlarımı iletirsiniz'' diye yanıt verdi. 
     Bu arada Beşiktaş Kulübü Divan Başkanı Şeref Nasır, kulübün kurullarına ve üyelerine dün bir yemek verdi. 
     





</TEXT>
</DOC>
