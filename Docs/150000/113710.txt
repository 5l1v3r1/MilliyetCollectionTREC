<DOC>
<DOCNO> 113710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sonspo07.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "İngiltere maçını kazanmak istiyoruz" 
</HEADLINE>
<TEXT>

     Milli Takımlar Teknik Direktörü Şenol Güneş, 12. Avrupa Futbol Şampiyonası 7. Eleme Grubu'ndaki rakiplerinden İngiltere ile yapacakları maçın nisan ayında olmasının, A Milli Takım'ın aleyhine olduğunu söyledi. 
     Digitürk Lig TV'de ''Günaydın Futbol'' programına konuk olan Şenol Güneş, şu anda İngiltere'nin olumsuz, Türkiye'nin olumlu göründüğünü belirterek, ''Makedonya ile berabere kalan rakimizin oyun olarak da olumsuz olduğu söyleniyor. İngiltere ile yapacağımız maça uzun bir süre olması aleyhimize. Şu anda formda olan oyuncularımızın o zaman formda olup olmayacağını bilemiyoruz. Ayrıca rakibimiz de Nisan'da daha iyi olabilir. Ancak şartlar ne olursa olsun bu maçı kazanmak, en azından kaybetmemek istiyoruz'' diye konuştu. 
     ''İngiltere karşısında geçmişte alınan başarısız sonuçların altında ezilmeye gerek yok'' diyen Güneş, gelişen ve değişen Türkiye'nin İngiltere'yi aşarak Portekiz'deki finallere doğrudan gideceğini kaydetti. 
     
     DEVRE ARASINDA ABD'DE KAMP 
     İngiltere maçına dek 4 hazırlık maçı yapacaklarını anlatan Güneş, ligin devre arasında ABD'de kamp gerçekleştireceklerini söyledi. 
     Güneş, kasım ayında İtalya ile özel karşılaşma yapacaklarını ifade ederek, ''Devre arasında 1 hafta 10 gün ABD'nin Los Angeles kentinde kamp yapacağız. Orada 2 maç yapacağız. Şubat ayında da Portekiz ile hazırlık maçı oynayacağız'' dedi. 
     Hazırlık maçlarında, mevcut kadroyu bozmadan düşündüğü bazı yeni oyuncuları denemek istediğini de anlatan Güneş, ''Bu dönemde kadroya alınmayan oyuncular başka şeyler düşünmesin. Hiç kimse moralsiz olmasın. İlkine alınmazsa, ikincisine hazırlansın. Konuşarak kimse milli takıma gelmez, çalışarak gelir'' diye konuştu. 
     
     ''TUGAY'IN OYNAYIP OYNAMAYACAĞINI ZAMAN GÖSTERİR'' 
     Güneş, Liechtenstein maçından sonra, İngiltere karşılaşmasının ardından milli takımı bırakacağını açıklayan Tugay'ın oynayıp oynamayacağını zamanın göstereceğini söyledi. 
     Tugay'ın, 17. Dünya Kupası öncesinde böyle bir görüşü olduğunu kendisine söylediğini dile getiren Güneş, ''Bırakmayı düşündüğünü söylüyor, ama daha zamanı var. Oynayıp oynamayacağını zaman gösterecek. Belki daha erken veya daha geç bırakabilir. Yalnız bunda başka nedenler aramaya gerek yok'' dedi. 
     Milli takıma hizmet eden futbolcuların saygın bir biçimde kenara çekilmesi gerektiğini anlatan Güneş, ''Bir futbolcu kenarda kalınca, ona bazen ağır geliyor, sıkıntılı oluyor. O sıkıntıyı aşmanın yolu da böyle beyanlarla kamuoyunu oluşturarak, veda şeklinde gitmesidir. Artık daha olgun olmalıyız. Tugay bu olgunluğu gösteriyor'' diye konuştu. 
     
     ''PERFORMANSI İYİ OLAN OYUNCU OYNAR'' 
     Milli takımın başına geldiğinde, ''Bu takımın misyonu bitti'' denildiğini vurgulayan Güneş, şunları söyledi 
     ''Şu anda hala bu takım başarılı sonuçlar alıyor. Oynayabilecek futbolcuyu oynatmak görevimizdir. Mühim olan takımı taşımasıdır. Yeni gelen oyuncular da kabiliyetli ve kadroda bulunan oyuncudan daha iyiyse, O'nu diğerinin yerine koyarız. Emreler, Nihatlar, Yıldıraylar, Cihanlar, Serhatlar gibi 5-6 yeni oyuncu kazandırdık. Ama milli takım yarışan bir takımdır. Performansı en iyi olan oynar, diğeri de gözlenir. 
     Bazen bir oyuncu, 'Beni şu anda almadılar, ben de o yüzden oynayamıyorum' diyor, demek ki sana güvenilmez. Eğer bir oyuncu herhangi bir nedenden dolayı kenara alındığında şikayetçi oluyorsa, istikrarlı gitmeye aday değildir. Koşullar ne olursa olsun, ayakta kalabilen oyuncu bize gerekir. Kadroya alınmadım diye küsüyorsanız, oyunu bırakıyor, futbolculuğunuz geriye gidiyorsa, demek ki sizin eksiğiniz çok fazla. Bütün oyunculara sesleniyorum önce takımlarınızda iyi oynayın, teknik, taktik, fizik yönün yanında davranış olarak kendinizi hazırlayın. Başarılı olun, önünüz açıktır.'' 
     
     ''ÖMER'İN AKLINI ÇELEREK, TAKIMI BOZMAK İSTİYORLAR'' 
     Liechtenstein maçında oynayacak durumda olduğu için kalede yine Rüştü'ye görev verdiğini ifade eden Güneş, şöyle devam etti 
     ''Şimdi de 'Ömer'i niye oynatmadı ' diyorlar. Ömer'in hazır olduğunu biz de biliyoruz. Takımında kadroya giremediği zamanlarda O'nu milli takıma aldığımızda, bizi ağır eleştirenler, bugün 'Neden oynamadı ' diye Ömer'e yol göstermeye çalışıyorlar. Ömer'in aklını çelerek, takımı bozmak istiyorlar. Ömer formadır, oynamaya hazırdır, ama Rüştü oynayacak durumdaydı. Rüştü, kampa geldiği ilk günden fizik ve moral motivasyon olarak çok daha iyi duruma geldi.'' Tayfun'un da milli takıma gelebileceğini belirten Güneş, ''O gün tercih ettiğimizde, Nihat da olmayabilirdi. Bugün Nihat biryerlere geldi. Yarın Tayfun da buraya gelebilir. Şimdi biz Tayfun'a nasıl yardımcı olabiliriz diye düşünmeliyiz'' dedi. 
     Güneş, bir soru üzerine, Atatürk Olimpiyat Stadı, Fenerbahçe Şükrü Saracoğlu Stadı ve İzmir'de de hazırlık maçı yapabileceklerini sözlerine ekledi. 
     





</TEXT>
</DOC>
