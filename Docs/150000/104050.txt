<DOC>
<DOCNO> 104050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo07.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe şeytanın bacağını kırmak istiyor 
</HEADLINE>
<TEXT>

     Avrupa Şampiyonlar Ligi 3. ön eleme turunun rövanşında yarın Feyenoord Rotterdam ile karşılaşacak Fenerbahçe, bugüne dek Avrupa kupalarında Hollandalı rakipleri karşısındaki şanssızlığını yenmek istiyor. 
     Avrupa kupalarında bugüne dek 3 Hollanda takımıyla eşleşen, ancak bir üst tura çıkma şansı elde edemeyen Fenerbahçe, Feyenoord Rotterdam karşısında geleneği bozmaya çalışacak. 
     Avrupa Şampiyon Kulüpler Kupası maçlarında DWS Amsterdam, AFC Ajax ve PSV Eindhoven takımlarıyla karşılaşan sarı-lacivertli takım, bu ekipler karşısında elenmekten kurtulamadı. 
     Hollanda takımlarıyla Avrupa kupalarında 7 maç yapan sarı-lacivertli takım, 6 maçta yenilirken, yalnızca 1 maçta galip gelebildi. 
     Bu kupada 1964 yılında 1. turda DWS Amsterdam ile karşılaşan Fenerbahçe, deplasmanda 3-1 yenildiği rakibine, İstanbul'da yaptığı maçta da 1-0 yenilerek elendi. 
     1968 yılında 1. turda İngiliz Manchester City'i eleyerek 2. tura yükselen Fenerbahçe, bu turda Hollandalı ekip AFC Ajax ile karşı karşıya geldi. AFC Ajax ile mücadelesinde 2 maçta da 2-0'lık sonuçlarla yenilen sarı-lacivertliler kupaya veda etti. 
     1978 yılında ise aynı kupada PSV Eindhoven ile 1. turda eşleşen sarı-lacivertli takım, rakibini İstanbul'da 2-1 yenmesine karşın, deplasmanda aldığı 6-1'lik farklı skorlu yenilgiyle turu geçemedi. 
     Fenerbahçe'nin Hollanda takımlarıyla yaptığı maçlar ve sonuçları şöyle 
     Avrupa Şampiyon Kulüpler Kupası 
1964 1. Tur 

     DWS Amsterdam-Fenerbahçe 3-1 
Fenerbahçe-DWS Amsterdam 0-1 
1968 2. Tur 

     AFC Ajax-Fenerbahçe 2-0 
Fenerbahçe-AFC Ajax 0-2 
1978 1. Tur 

     Fenerbahçe-PSV Eindhoven 2-1 
PSV Eindhoven-Fenerbahçe 6-1 
Avrupa Şampiyonlar Ligi 
3. Ön Eleme Turu 

     Feyenoord Rotterdam-Fenerbahçe 1-0 
     





</TEXT>
</DOC>
