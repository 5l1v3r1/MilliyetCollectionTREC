<DOC>
<DOCNO> 120480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo33.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Kocaelispor maçının hazırlıklarını tamamladı... 
</HEADLINE>
<TEXT>

     Fenerbahçe, Kocaelispor ile yarın deplasmanda oynayacağı lig maçının hazırlıklarını, bugün yaptığı tek antrenmanla tamamladı. 
     Teknik Direktör Werner Lorant yönetiminde, Samandıra Tesisleri'nde basına kapalı gerçekleştirilen antrenmanda futbolcuların taktik ağırlıklı bir çalışma yaptıkları öğrenildi. 
     Sol ayak arka adalesinde problem olan Rüştü ile halsizliği bulunan Fatih antrenmana katılmadı. Tedavisi süren Rüştü'nün durumunun maç saatinde belli olacağı, Fatih'in durumunun ise ciddi olmadığı bildirildi. Ülkesinde tedavi olan Mirkoviç de idmana çıkmadı. İstanbul'a dönen Ortega ve Johnson antrenmanda yer alırken, sakatlığı bulunan Yusuf ile hastalığı düzelen Rapaiç koşu, İsmail ise yürüyüş yaptı. 
     Bu arada, İsrail'de bulunan Revivo, akşam saatlerinde Samandıra Tesisleri'ne geldi. 
     Sarı-lacivertlilerde tüm futbolcular antrenmanın ardından tesislerde kampa girdi. Kocaelispor maçının 18 kişilik kadrosunun ise yarın yapılacak ter antrenmanından sonra belli olacağı bildirildi. 
     Fenerbahçe kafilesi, yarın saat 14.30'da otobüsle İzmit'e gidecek. 
     Öte yandan, Türkiye Spor Yazarları Derneği'nin TSYD , yarınki maçın başlama saatinin iftara denk gelmesi nedeniyle, maçta görev yapacak medya mensuplarına iftariyelik dağıtacağı açıklandı. 
     





</TEXT>
</DOC>
