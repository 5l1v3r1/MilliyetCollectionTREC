<DOC>
<DOCNO> 109952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur28.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzce'yi sis gibi sinek ordusu bastı... 
</HEADLINE>
<TEXT>

     Düzce, hava şartlarındaki ani değişiklikler sonucu ince ve minik sineklerin istilasına uğradı. Vatandaşlar, minik sinek baskını ile güç durumda kalırken, belediye ilaçlama çalışmasına ağırlık verdi. 
     Düzce'de, öğle saatlerinde milyonlarca minik sinek bir sis tabakası gibi kenti sardı. Vatandaşlar, kümeler halinde şehir merkezine inen sineklerin göz ve kulaklarına girmesinden korkarak, ev ve işyerlerine girmek zorunda kaldılar. 
     Belediye, ilk kez tanık olunan bu olay karşısında ilaçlama ekiplerini seferber etti. Motorize ilaçlama ekipleri, kenti baştan sona ilaçlamaya başlayınca, sineklerin ortaya koyduğu sis tabakası biçimindeki görüntü dağılmaya başladı. 
     Düzce Belediyesi Sağlık İşleri Müdürü Dr. Murat Metek, öğle saatlerinde, sivrisinek cinsinden olmayan minik sineklerin kenti bastığını söyledi. Dr. Metek, havanın sıcak olması sonucu sineklerin aşırı çoğaldıklarını belirterek, ''Vatandaşların yoğun telefon ihbarı sonucunda iki ilaçlama ekibimizi görevlendirerek bütün şehir merkezini ilaçlıyoruz. Bu sinekler sadece gündüz ortaya çıkıyor, geceleri kayboluyor. Mücadelemizi ilaçlama suretiyle sürdürüyoruz. Çok çabuk üreyip, devamlı çoğalıyorlar'' dedi. 
     Vatandaşlar ise Düzce'de ilk kez böyle bir olayla karşılaştıklarını belirterek, yolda bile yürüyemediklerini söylediler. 
     





</TEXT>
</DOC>
