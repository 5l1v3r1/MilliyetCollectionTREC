<DOC>
<DOCNO> 121696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/ekonomi/eko05.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz rezervi, kriz öncesine yükseldi 
</HEADLINE>
<TEXT>

Merkez Bankası’nın döviz rezervi geçen hafta 115 milyon dolar artarak 26 milyar dolara çıktı. Böylece rezerv şubat krizi öncesi değerine yükseldi 
     EKONOMİ SERVİSİ 

     Seçimlerden sonra dövizden kaçış Merkez Bankası’nın döviz rezervini kriz öncesine çıkarttı. Döviz rezervi geçen hafta 115 milyon dolardan fazla artarak 26 milyar 10 milyon dolarla Şubat 2001 krizinden bu yana en yüksek düzeyine ulaştı. Merkez Bankası’nın döviz açığı ise 1.5 milyar dolara indi. 
     
     14 ayın zirvesinde 
     Şubat 2001’de yaşanan finansal kriz öncesi 27 milyar 943 milyon dolara kadar çıkan döviz rezervi, 10 milyar dolar azalarak Eylül 2001’de 17 milyar 925 milyon dolara kadar geriledi. Ancak daha sonra sürekli artış gösteren döviz rezervi 15 Kasım 2002’de 25 milyar 985 milyon dolara çıktı. 
     Döviz rezervinde, yılbaşından bu yana ise 7 milyar 360 milyon dolarlık artış gözlendi. Merkez Bankası’nın döviz rezervi, krizin etkili olduğu 2001 yılı sonunda 18 milyar 741 milyon dolar düzeyinde bulunuyordu. 
     
Serdengeçti’nin açıklaması doları etkilemedi      Merkez Bankası Başkanı Süreyya Serdengeçti’nin dün Ankara Üniversitesi Siyasal Bilgiler Fakültesi’ndeki konferansta yaptığı konuşmada, yılbaşında dolar alımına başlayacaklarını söylemesi dolarda kısa süreli hareketlenmeye neden oldu, ancak düşüş devam etti. Dolar, açıklama sonrası 5 bin liralık artış göstermesine rağmen daha sonra yeniden inişe geçti. 1 milyon 550 bin liranın da altına inen dolar 1 milyon 548 bin liraya gerilerken, önceki güne göre 14 bin liralık düşüş gösterdi. Merkez Bankası’nın bugün için açıkladığı dolar kuru da son beş ayın en düşük düzeyine indi. 
     



 EKONOMİ 


















</TEXT>
</DOC>
