<DOC>
<DOCNO> 148057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun05.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Kerbela, denetimimizde" 
</HEADLINE>
<TEXT>

     Irak'taki Amerikan kuvvetleri, orta kesimlerdeki Kerbela'nın denetimini ele geçirdiklerini bildirdi. 
     101. Hava İndirme Tümeni'nin bir sözcüsü, AFP muhabirine, ''48 saattir devam eden çatışmalar sonunda Kerbela'nın kontrolü elimize geçti'' dedi. 
     500 civarında milisin direnişinin kırıldığını söyleyen sözcü, çatışmalarda 400 kadar Iraklı milisin öldürüldüğünü, 100 kadarının esir alındığını iddia etti. 
     Öte yandan, Kuveyt'te yaşayan Iraklı Şii liderlerden Sadık Şirazi, savaştan sonra Irak'ta yönetimi Iraklıların oluşturması gerektiğini bildirdi. 
     Şii lider adına yapılan açıklamada, ''Irak halkının başına gelen felaketlerin, Irak'taki yönetici sınıfın İslam'ın yolundan sapmasından kaynaklandığı'' görüşü dile getirildi. 
     Açıklamada, ''Irak'ta savaş sonunda iktidarın, bunun sorumluluğunu da üstlenecek Iraklıların eline geçmesi gerektiği'' kaydedildi. 
     





</TEXT>
</DOC>
