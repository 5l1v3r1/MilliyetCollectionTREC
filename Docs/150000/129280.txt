<DOC>
<DOCNO> 129280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/soneko07.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, işsizlere 3 bin dolar yardım öngörüyor... 
</HEADLINE>
<TEXT>

     ABD Başkanı George W. Bush, yeni ekonomi paketinin bir parçası olarak kongreden, işsiz Amerikalılara, iş aradıkları dönemde kişi başına 3 bin dolara kadar para yardımı ayrılmasını isteyecek. 
     Beyaz Saray'ın, zor durumdaki Amerikan ekonomisini yoluna koyması hedeflenen 600 milyar tutarındaki 10 yıllık ekonomik canlandırma paketinde, 92 milyon insanı etkileyecek vergi kesintileri de bulunuyor. Cumhuriyetçi Partili Bush'un rakibi Demokrat Partililer ise ABD Başkanı'nı, yeni ekonomik paket ile ''zenginleri korumakla'' suçluyorlar. 
     Demokrat Parti California Milletvekili George Miller, ''Başkan, 600 milyar doları, ekonomiyle oynayan eski bir Cumhuriyetçi Parti teorisine yatırıyor. Biz, buna hayır diyoruz. Bu para, ihtiyacı olan insanlara verilmeli'' dedi. Demokratlar, bütün işçilere, kişi başına 300 dolardan vergi indirimi öneriyor. 
     Bush'un planında ise 92 milyon vergi ödeyen Amerikalı, yıllık 1083 dolar vergi kesintisinden faydalanacak. Bush, ''Bu paketi eleştirenler, planı iyi incelememiş olanlar. Bu plan, çalışan vatandaşlara vergi kolaylığı sağlıyor ve çok adil. Plan, daha çok parası olanın, bu parayı harcama eğilimi olduğunu, bunun da yeni iş anlamına geldiğini tanıyor'' dedi. 
     İşsizler için yeni pakette Bush'un ayırmayı düşündüğü miktarın ise 3.6 milyar dolar olduğu ve işsizlik oranına bağlı olarak, çeşitli eyaletler arasında paylaştırılacağı belirtiliyor. 
     Bush, yeni ekonomik canlandırma paketinin, yatırımları artıracağına ve artan sayıda Amerikalı'ya yardım edeceğine inanıyor. 
     





</TEXT>
</DOC>
