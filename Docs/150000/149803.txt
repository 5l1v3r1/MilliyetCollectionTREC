<DOC>
<DOCNO> 149803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sontur06.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir tacirlerinin korkulu rüyası narkotik köpekler... 
</HEADLINE>
<TEXT>

     İstanbul Narkotik Şube Müdürlüğü bünyesinde ''narkotik dedektör'' olarak görev yapan 5 eğitimli köpek, toplam 9 kilogram çeşitli uyuşturucu maddenin yakalanmasını sağlayarak ''zehir tacirleri''nin ''korkulu rüyası'', polisin ise gözbebeği oldu. 
     İstanbul Narkotik Şube Müdürlüğü'nden alınan bilgiye göre, Narkotik Şube bünyesinde Belçika Manuez, Belçika Kurdu, Springer Speniel, Alman Kurdu ve Alman Shepherd cinslerinden olan ''Lady'', ''Artin'', ''Dilion'', ''Kont'' ve ''Tufan'' adlı 5 eğitimli köpek görev yapıyor. 
     İşitme, görme ve koklama gibi özelliklerinin yanı sıra cesaretleriyle zaman zaman teknolojiyi bile geride bırakan bu köpeklerden en çok uyuşturucu madde yakalayanı, dişi Alman Kurdu olan ''Lady'' oldu. 
     İstanbul'da yaklaşık 5 yıldır görev yapan ''Lady'', Atatürk Havalimanı ve şehir içinde katıldığı operasyonlarda, 205 kilogram eroin ve 103 kilogram esrarın yakalanmasını sağladı. 
     ''Lady''i çeşitli illerde görev yaptıktan sonra 2 yıl önce Ağrı'dan İstanbul'a getirilerek 85 kilogram esrar, 5 kilogram eroin, 3 kilogram afyonsakızı yakalayan ''Artin'', onu da 6 yıldır İstanbul'da görevli olan ve 74 kilogram eroin ile 15 kilogram afyonsakızı yakalanmasını sağlayan ''Dilion'' izledi. 
     Bunları, 41 kilogram eroin ve 1 kilogram asitanhidrit ele geçiren ''Tufan'' ve 7 kilogram eroin yakalayan ''Kont'' takip etti. 
     Bu köpeklerden ''Dilion'', okullarda düzenlenen seminerlere de katılıp gösteriler yaparak, uyuşturucuyla mücadeleyi eğitim alanında da sürdürüyor. 
     Polisin gözbebeği, ''zehir tacirleri''nin ise adeta ''korkulu rüyası'' haline gelen bu köpekler, zimmetlendikleri polisler tarafından özel bakım ve eğitim altında tutuluyor. 
     Emniyet teşkilatında terör, asayiş, arama kurtarma ve toplumsal olaylarda aktif görevler yürüten pek çok polis köpeği de bulunuyor. 
     





</TEXT>
</DOC>
