<DOC>
<DOCNO> 102715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko13.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların şube sayısı 40 yılda 11 kat arttı 
</HEADLINE>
<TEXT>

     Bankacılık sektörü son 40 yılda diğer sektörlerin aksine oldukça inişli çıkışlı bir seyir izledi. 1962 yılında 51 olan banka sayısı 1999 yılına gelindiğinde 81'e kadar çıkarken, bu yılın Haziran ayı sonu itibariyle 57'ye düştü. 
     1962 yılında 51 adet olan banka sayısı 1975 yılına gelene değin 42'ye kadar indi. 
     1981 yılında tekrar artmaya başlayan banka sayısı 1985'te 50'yi, 1986'da 55'i, 1988 yılında da 60 adedi buldu. 
     1990 yılında 66 olan banka sayısı 1993 yılında 70'e, 1997 yılında da 72'ye çıktı. 
     81 adet ile en fazla banka sayısına 1999 yılında ulaşıldı. 2000 yılında banka sayısı 79'a, 2001 yılında da 61'e kadar gerilerken, bu yılın Haziran ayı sonu itibariyle 57 adede düştü. Böylece banka sayısı 1987 yılındaki seviyesine yaklaşmış oldu. 
     
     ÖZEL BANKA SAYISI 1960 YILI İLE AYNI 
     Özel sermayeli bankalar açısından bakıldığında ise Haziran sonu itibariyle 20'ye düşen banka sayısı 1960 yılı ile aynı seviyede bulunuyor. 
     1998 yılında 38 adede kadar çıkan özel sermayeli bankaların sayısı 1999 yılında 31'e, 2000 yılında da 28 indi. 
     2001 yılında ise 22 olan özel banka sayısı bu yılın Haziran ayı sonu itibariyle 20'ye indi. 
     1962 yılında 14 adedi bulan kamusal sermayeli bankaların sayısı da 2001 yılı itibariyle 3 adede düştü. 
     1962 yılında 5 adet olan ve 1990 yılına gelindiğinde 23 adedi bulan yabancı sermayeli banka sayısı da Haziran ayı sonu itibariyle 15 adet olarak belirlendi. 
     
     ŞUBE SAYISI 
     Sistemdeki banka sayılarının artıp azalması şube sayılarına da etki etti. Nitekim 1962 yılında toplam bin 716 şubesi olan bankalar, 2000 yılına gelindiğinde toplam 7 bin 837 adet şube ile hizmet vermeye başladı. 
     Geçen yıl bu sayı 6 bin 912 adede gerilerken, bu yılın ilk yarısında ise 6 bin 331'e kadar indi. 
     Bu rakamla şube sayısı açısından 1995 yılına denk bir seviyeye gelindi. 
     
     PERSONEL 
     1962 yılında 32 bin 913 kişiye istihdam sağlayan sektör 1999 yılında bu rakamı 173 bin 988 kişiye kadar çıkardı. 
     Ancak 2001 yılında yaşanan krizin faturası çalışanlar açısından acı oldu ve sektörde çalışanlar 2001 yıl sonu itibariyle 137 bin 342'ye kadar indi. İstihdam açısından sektör 1994 yılındaki seviyesinin altına düştü. 
     
     BANKALARIN ADI KALDI YADİGAR 
     Bu dönemde 7 kamu, 28 özel, 4 mahalli, 6 yabancı sermayeli 8 de kalkınma ve yatırım bankası olmak üzere toplam banka tasfiye edildi. 
     Tasfiye edilen ve başka bankalar ile birleştirilen kamu bankaları arasında Ankara Halk Sandığı, Anadolu Bankası, İstanbul Emniyet Sandığı, İstanbul Halk Sandığı, İzmir Halk Sandığı, Emlak Bankası ve Türkiye Öğretmenler Bankası bulunuyor. 
     Özel sermayeli bankalardan, Efesbank, Egebank, Hisarbank, İnterbank, Raybank, Tutum Bankası, Türkiye Bağcılar Bankası bunlardan sadece birkaçı. 
     Mahalli bankalardan, Adapazarı Emniyet, Akşehir, Lüleburgaz Birlik Ticaret ile Sağlık bankaları da tarihteki yerini almış durumda. 
     





</TEXT>
</DOC>
