<DOC>
<DOCNO> 136798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur12.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklarda depresyona dikkat... 
</HEADLINE>
<TEXT>

     Dünya Sağlık Örgütü'nün verilerine göre, dünyada her 5 kadın ve her 9-10 erkekten birinde görülen depresyon, çocukları da etkiliyor. 
     Sağlık Bakanlığı Temel Sağlık Hizmetleri Genel Müdürlüğü'nce ailelerin bilinçlendirilmesine yönelik olarak hazırlanan el kitabında, çocuklardaki depresyonun nedenleri, belirtileri ve tedavisi hakkında bilgilere yer veriliyor. 
     Kitapta, çocuklarda depresyonun nedenleri olarak, aile veya kan bağı olan tüm akrabalarda bu ve benzeri bir durumun olması, genelde düşünce biçiminin kötümser, evhamlı, hassas, alıngan olması, çevresel stresler, yaşamında önemli yeri olan kişiyi ölüm ya da ayrılıkla yitirme ya da onun eski ilgisini kaybetme ve çocuğa yeterli sosyal destek olmaması gösteriliyor. 
     Depresyonun her yaştaki çocukta görülebileceği ifade edilen kitapta, okula başlama, kardeş doğumu, yer ya da okul değişimleri ile kendisi ve ailesinde hastalık, ölüm ve ayrılma gibi önemli streslerin yaşandığı dönemlerde depresyon riskinin arttığı vurgulanıyor. 
     
     BELİRTİLER 
     Ailelerin çocuklarında en az birkaç haftadır devam eden olağandışı hal ve davranış biçimlerine dikkat etmeleri gerektiği vurgulanan kitapta, çocukta depresyonu ele veren en önemli belirtiler, şu şekilde sıralanıyor 
     -Keyifsizlik, neşesizlik, huzursuzluk, hırçınlık, sinirlilik ya da içe kapanma, aldırmazlık ve uyaranlara cevapsızlık -Uyku alışkanlıklarında bozulmalar Uykudan korkarak uyanma, yalnız uyuyamama 
     -Yeme alışkanlıklarında bozulmalar Önceden sevdiği yiyeceklere isteksizlik, kilo alamama, hatta kilo kaybı 
     -Ders başarısında düşme -Arkadaşlarına ve oyuna ilgi azalması -''Yaşamama isteğini'' dile getirmesi ya da notlar yazması -Tanımlanamayan bir sıkıntı hali, hoşlandığı aktivitelere ilgisizlik -Aşırı hassas, alıngan ve abartılı yorum ve tepkilerin olması Bağırma ya da ağlama 
     
     NE YAPILMALI 
     Kitapta, sözü edilen belirtilerden bir ya da birkaçının çocukta görülmesi halinde konunun uzmanına başvurulması, çocuğun öğretmeni ile konuşulup okul ve arkadaş ilişkilerindeki değişikliklerin değerlendirilmesi, sakin olunup, şefkatle ve güven sağlayıcı bir şekilde yaklaşılarak iletişim kurulması, fazla bunaltmadan çocuğun gözetim altında tutulması öneriliyor. 
     Çocukta depresyonun tedavi edilebileceği ve çocuğun tamamen eski haline döneceği belirtilen kitapta, ilaç tedavisi ve psikoterapi gibi her türlü tedavide hekimle güvenli işbirliğinin tedavinin etkinliğini yakından etkilediği kaydediliyor. 
     





</TEXT>
</DOC>
