<DOC>
<DOCNO> 123801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur12.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller kongreye gelmesin... 
</HEADLINE>
<TEXT>

     DYP genel başkan adaylarından Aydın Menderes, Genel Başkan Tansu Çiller'in DYP'nin 14-15 Aralık tarihinde yapılacak kongreye gelmemesi gerektiğini söyledi. 
     Menderes, Milletvekili Lojmanları'ndaki konutunda bir grup gazetecinin DYP kongresine ilişkin sorularını yanıtladı. 
     Partinin yeni kadrolarla yapılanması gerektiğini, bu nedenle aday olduğunu anlatan Menderes, tekerli sandalyede oturmasının bir engel teşkil etmediğini söyledi. 
     Öteki adaylardan İlhan Kesici'nin ''statükonun adayı'' olduğunu savunan Menderes, Mehmet Ağar'ın da DYP'ye yapacağı bir katkının bulunmadığını ileri sürdü. Menderes, ''Fotoğraf aynı fotoğraf, Hayri Kozakçıoğlu, Saffet Arıkan Bedük ile Komiser Sheaksper filmi mi çevirecekler '' dedi. 
     Aydın Menderes, aday olmayacağını açıklayan genel başkan Tansu Çiller'in partide ''belirli bir gücü'' bulunduğunu belirtti. Bundan dolayı kongreye katılması halinde Çiller'in salonda karşılanmasının önemine dikkat çeken Menderes, ''Tansu Hanım protestolarla karşılanırsa bu Kesici'nin kazanamayacağı anlamına gelir. Ama tantanalı bir karşılama olursa, kararsız delegeleri Kesici'ye doğru iter'' diye konuştu. 
     Çiller'in, kongreye katılmamasının daha doğru olacağını savunan Menderes, ''Gelirse 9 yıllık dönemi tartışmaya açılır ve eleştiriye konu olur. Köşesinden izlerse, DYP'nin itibarlı genel başkanları arasında yerini alır'' dedi. 
     
     ''MÜEBBET BOYKOT'' 
     Bu kongrede ''Çiller dönemi kapanıyor mu'' ve ''Kim genel başkan olacak'' sorularına yanıt aranacağını kaydeden Menderes, ''Kongrede DYP, Çiller ile ilişkisini kestiğine ilişkin bir berraklık getiremezse bu parti açısından ölümcül olur. Seçim süresince gittiğimiz her yerde seçmen 'Çiller'i değiştirmezseniz size oy yok' mesajı vermiştir. Hiç bir DYP'li seçim kampanyası boyunca genel başkanıyla övünememiştir'' diye konuştu. 
     Menderes, doğru karar verilmemesi halinde 3 Kasım'da kırmızı kart gösteren seçmenin DYP'ye ''müebbet boykot'' uygulayacağını da savundu. 
     ''Kiminle nasıl karar veriyor Bilemiyorum ama DTP ve ATP'ye niye bu kadar adaylık verildi Arkasında ne var Çözemiyorum'' sözleriyle seçim ittifakını eleştiren Aydın Menderes, DYP'nin en büyük eksiğinin ''özeleştiri yapılmaması ve parti içi muhalefet bulunmaması'' olduğunu kaydetti. 
     Menderes, bu gelişmelere kendisinin niye sessiz kaldığı yönündeki bir soruya da ''Sussak da, konuşsak da ikisinin de zararlı olacağı bir nokta çıktı ortaya'' dedi. 
     





</TEXT>
</DOC>
