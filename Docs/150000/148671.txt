<DOC>
<DOCNO> 148671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur17.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses, Derya Tuna'nın vurulması davasında şöyle konuştu... 
</HEADLINE>
<TEXT>

     Derya Tuna ile gazeteci Bora Engin'in restoran çıkışında silahlı saldırıda yaralanmalarına ilişkin, sanatçı İbrahim Tatlıses ile ''tetikçi'' Hüseyin Bozan'ın da aralarında bulunduğu 7 sanığın yargılanmasına devam edildi. 
     Şişli 1. Asliye Ceza Mahkemesi'ndeki duruşmaya, davanın tutuklu sanığı Hüseyin Bozan ile tutuksuz sanıklar İbrahim Tatlıses, Hüseyin Macit, Ramazan Günay, Fırat Delibaş ve Ömer Faruk Yalçın katıldı. Tutuksuz sanık Abdülmehtap Gürbüz ise duruşmaya gelmedi. 
     Hakim İrfan Hacıevliyagil, duruşma başladıktan kısa bir süre sonra salona giren İbrahim Tatlıses'in kimlik tespiti sırasında adresini sordu. Bu soru üzerine Tatlıses'in adres bilgilerini vermek isteyen avukatı Hayati Şahin'e müdahale eden Hacıevliyagil, ''Kendisi söyleyemiyor mu '' dedi. 
     Bunun üzerine söz alan Tatlıses, ''Adres bir tane olsa... Özür dilerim'' diyerek, Seyrantepe'deki adres bilgilerini verdi. 
     Kimlik tespiti sırasında Antalya 4. Asliye Ceza Mahkemesi'nden ertelenmiş sabıkası bulunduğu ortaya çıkan Tatlıses, ifadesinde, Derya Tuna ile halen birlikte yaşadıklarını söyledi. 
     Tuna'nın açık-saçık kıyafetlerle sadece bir gece sahneye çıkmasına üzüldüğünü belirten Tatlıses, üzüntüsünü kirvesi olan Hüseyin Macit'e telefonla anlattığını bildirdi. 
     Macit'in Derya Tuna'yı sevdiğini, Tuna'nın da Macit'i saydığını kaydeden Tatlıses, ''O da üzüntüsünü bana bildirdi. Derya Tuna'nın vurulması konusunda aramızda hiçbir konuşma geçmedi. Ben kendi parmağımı gözüme sokmam. Tuna'nın vurulmasını nasıl isterim Vurulmasını azmettirmedim'' diye konuştu. 
     Tatlıses, Fırat Delibaş'ı vurulma olayından sonra gazetelerde gördüğünü ve hemşehrisi olduğunu öğrendiğini sözlerine ekledi. 
     
     DİĞER SANIKLAR 
     Tutuksuz sanık Fırat Delibaş da, adamları olmadığını, ancak arkadaşları bulunduğunu belirterek, şöyle konuştu 
     ''Abdülmehtap Gürbüz telefonla beni arayarak, Hüseyin'in telefon açtığını ve birazdan kendisini televizyonlarda göreceğimizi söylediğini bildirdi. Sonra Hüseyin beni aradı ve Derya Tuna'yı vurduğunu söyledi. Ben de, 'Bizi bu olaya karıştırırsan sonu iyi olmaz' dedim.'' Delibaş, ''adam vurdurmak için çete kurdurduğu'' yolunda İbrahim Tatlı'nın verdiği ifadelerin doğru olmadığını da kaydederek, İbrahim Tatlı ile Kumkapı'da birlikte yemek yediği iddia edilen Ahmet Tatlı'nın dinlenilmesini istedi. 
     Sanık Hüseyin Macit de, İbrahim Tatlıses'in 23 yıldır arkadaşı ve kirvesi olduğunu ifade ederek, Tatlıses'le yaptığı telefon görüşmesini anlattı. 
     Tutuklu sanık Hüseyin Bozan da, İbrahim Tatlıses'in namusunun, bir hayranı olarak kendi namusu olduğunu savunarak, bu nedenle Derya Tuna'yı vurduğunu söyledi. 
     Bozan, 20 gün önce bir kızı olduğunu belirterek, ailesine bakabilmek amacıyla tahliye talebinde bulundu. 
     Diğer sanıklar da, olayla ilgileri bulunmadığını ileri sürdüler. 
     Hüseyin Bozan'ın tahliye istemini reddeden Hakim Hacıevliyagil, duruşmaya gelmeyen Abdülmehtap Gürbüz'ün ihzaren celbine, duruşmaya gelmezse gıyaben tutuklanmasının düşünülmesine, İbrahim Tatlı ve Ahmet Tatlı'nın şahit olarak dinlenilmesi için duruşmaya çağrılmasına karar verdi. 
     Bozan'ın tedavisinin yapılması için cezaevine yazı gönderilmesini de kararlaştıran hakim, duruşmayı erteledi. 
     
     CEZA İSTEMLERİ 
     Şişli Cumhuriyet Başsavcılığı'nca Hüseyin Bozan hakkında hazırlanan iddianamede, sanığın ateş açması sonucunda 14 Ekim 2002 tarihinde Günay Restoran'dan çıkan Derya Tuna'nın yaralandığı, gazeteci Bora Engin'in de seken bir kurşunla yara aldığı belirtiliyor. 
     Sanık Bozan'ın olay yerine kimliği tespit edilemeyen bir kişiyle geldiği, bu kişinin olay sırası ve sonrasında Bozan'ı yönlendirdiği anlatılan iddianamede, sanığın, ''6136 sayılı Ateşli Silahlar Kanunu'na muhalefet etmek'', ''2 kişiyi silahla yaralamak'' ve ''meskun mahalde ateş etmek'' suçlarından toplam 6 yıl 3 ay ile 11 yıl 3 ay arasında hapis cezasına çarptırılması isteniyor. 
     Birleştirilen davanın iddianamesinde de, sanatçı İbrahim Tatlıses ile Hüseyin Macit, Ramazan Günay, Fırat Delibaş, Abdülmehtap Gürbüz ve Ömer Faruk Yalçın'ın, ''adam yaralamak suçuna iştirak ettikleri'' öne sürülüyor. İddianamede, 6 sanığın da, 5 ile 10'ar yıl arasında hapis cezasına çarptırılması talep ediliyor. 
     





</TEXT>
</DOC>
