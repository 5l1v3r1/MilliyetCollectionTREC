<DOC>
<DOCNO> 122704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo12.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepsporlu yöneticiye saldırıda Fatih Tekke kuşkusu 
</HEADLINE>
<TEXT>

     Trabzonspor'un sezon öncesinde Gaziantepspor'dan transfer ettiği Fatih Tekke, Gaziantepspor'un futbol şubesi sorumlusu Asım Atmaz'a Trabzon Havaalanı'nda yapılan saldırıyla bir ilgisinin bulunmadığını söyledi. 
     Fatih Tekke, yaptığı açıklamada, Gaziantep Büyükşehir Belediyesi ile yaptıkları karşılaşma sonrasında, Çaykur Rizespor ile karşılaşacak olan Gaziantepspor ile birlikte aynı uçakla Trabzon'a geldiklerini bildirdi. 
     Fatih, Gaziantepsporlu yöneticilerle uçakta konuşup sohbet ettiğini ve saldırıyla bir ilgisinin bulunmadığını kaydederek, şöyle konuştu 
     ''Beraber uçaktan indikten sonra ben kulüp otobüsüne bindim. Böyle birşeyden daha sonra haberim oldu. Nasıl bir saldırıya da uğradığını bilmiyorum. Ancak Asım Atmaz beni hiç sevmez. Çünkü kendisiyle Gaziantepspor'da forma giydiğim 2 yıllık dönemde hiç konuşmadım, muhatap dahi olmadım. Ona yapılacak bir saldırı sonrasında zarar göreceğimi bile bile de böyle bir riske kimse giremez.'' Asım Atmaz'ın Trabzonspor'a karşı hiçbir zaman ılımlı düşüncesinin olmadığını da ifade eden Fatih, ''Ben 2 yıl Gaziantepspor forması altında elimden gelenin en iyisini yapmaya çalıştım. Böyle bir suçlama iddiasıyla karşı karşıya kalmak beni çok üzdü'' diye konuştu. 
     





</TEXT>
</DOC>
