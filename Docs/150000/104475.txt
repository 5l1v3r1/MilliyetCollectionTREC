<DOC>
<DOCNO> 104475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur17.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, İndianapolis'te tanıtılacak... 
</HEADLINE>
<TEXT>

     Turizm Bakanlığı, ABD'li turistleri Türkiye'ye çekmek amacıyla Dünya Basketbol Şampiyonası'nda tanıtım atağına hazırlanıyor. 
     ABD'nin Indianapolis kentinde 29 Ağustos-8 Eylül 2002 tarihleri arasında gerçekleştirilecek Dünya Basketbol Şampiyonası'nda, Türkiye'yi tanıtıcı çeşitli promosyon ürünleri dağıtılacak. 
     Turizm Bakanı Mustafa Taşar, konuya ilişkin bilgi vermek amacıyla Bakanlık'ta basın toplantısı düzenledi. 
     Dış tanıtım açısından yeni bir fırsat doğduğuna işaret eden Taşar, Türkiye'nin dış tanıtımı çalışmalarını ''yepyeni bir anlayış ve vizyonla'' şekillendirdiklerini anlattı. 
     Bu çerçevede Indianapolis'te yapılacak Dünya Basketbol Şampiyonası için bir dizi çalışma başlattıklarını kaydeden Taşar, ''Bütün dünyaya Türkiye'nin sesini, rengini ve çekiciliğini yansıtmak için'' hazırlıklarını tamamladıklarını bildirdi. 
     Milyonlarca kişinin dikkatinin bu şampiyonaya yöneleceğine işaret eden Taşar, daha önce de bu tür sportif etkinliklerde tanıtım çalışması yaptıklarını anlattı. 
     Dünya Futbol Şampiyonası'nda da tanıtım yaptıklarını anımsatan Taşar, bunun sonucunda özellikle Güney Kore ve Japonya'dan Türkiye'ye turizm trafiğinde artış yaşandığını bildirdi. 
     11 Eylül'deki saldırıların ardından ABD'de bazı çekinceler oluştuğunu kaydeden Taşar, yaptıkları çalışmalarla bunun yavaş yavaş ortadan kalkmaya başladığını, somut ve tatmin edici sonuçların gelecek yıldan itibaren alınacağını anlattı. 
     Taşar, sözlerini şöyle sürdürdü 
     ''11 Eylül terör olaylarının ardından ABD halkında başlayan uçuş korkusu neticesinde ABD vatandaşlarının iç ve dış turizme yönelik taleplerinde büyük daralma yaşanmaya başlamıştır. Bırakınız başka ülkelere seyahat etmeyi, kendi ülkeleri içerisinde bir noktadan başka bir noktaya dahi gitme eğiliminde düşüş yaşanmıştır. Böyle bir tabloda, ülkemize yönelen turizm trafiği açısından büyük bir önem taşıyan ABD pazarındaki çekinceleri ortadan kaldırmak, çalışmalarımızdaki ağırlıklı noktalardan biri olmuştur. 
     Bu düşünceden hareketle, ABD'de düzenlenen Dünya Basketbol Şampiyonası'nda Türkiye'nin ayrıcalıklarını ve avantajlarını sergileyerek, Türkiye'ye yönelik turizm talebini artırmak amacıyla çalışmalarımızı yoğunlaştırdık.'' 
     
     REKLAM FİLMLERİ 
     Türk Milli Basketbol Takımı'nın ilk kez katılacağı Dünya Basketbol Şampiyonası'nda 16 ülkenin takımlarının yarışacağını belirten Taşar, şampiyona süresince yapılacak 62 maçı 35 ülkenin canlı yayınlayacağına işaret etti. 
     Taşar, maçların yapılacağı sahalardaki en büyük reklam panosunda 3 dakikada bir ve 15 saniye sürecek şekilde Türkiye reklamı yayınlatacaklarını bildirdi. 
     ABD'deki televizyon kuruluşlarından NBC ve ESPN kanallarında da Türkiye'nin tanıtım filmini yayınlatacaklarını kaydeden Taşar, bu filmin final maçı dahil 9 maçı kapsadığını belirtti. 
     
     ''LALE ADAMLAR'' PROMOSYON DAĞITACAK 
     Taşar, şampiyonayı izleyecek Türk ve yabancı seyircilere, üzerlerinde Türk Bayrağı ve logo bulunan 50'şer bin adet tişört, şapka, yelpaze, anahtarlık ile Türk Bayrağı ve lolipop şeker dağıtılacağını, ayrıca özel kostüm tasarımlı 10 bin lale maskot hediye edileceğini söyledi. 
     Bakan Taşar, bunların yanı sıra basketbol topu şeklinde 100 bin adet özel tasarım flayer ve Türkiye hakkında tanıtıcı bilgilerin yer aldığı özel tasarım 100 bin adet broşür bastırıldığını, promosyonların lale kostümü giyen ''lale adamlarca'' dağıtılacağını kaydetti. 
     Şampiyonayı izleyecek ve ABD'de yaşayan Türkler'e de tanıtıcı malzemeler verileceğini anlatan Taşar, böylece vatandaşların bunları bölgelerinde dağıtarak, Türkiye'nin dış tanıtım çalışmalarına katkı yapmalarını sağlamayı hedeflediklerini ifade etti. 
     Mustafa Taşar, Indianapolis'te, 55 kent içi ulaşım otobüsünde 15 Ağustos 2002'den bu yana Türkiye'nin reklamının yapıldığını, bu kampanyanın 15 Eylül'e kadar süreceğini söyledi. 
     Taşar, ''Öyle umut ediyorum ki, Türkiye'nin tanıtımı için verdiğimiz emek ve gösterdiğimiz çaba kat kat fazlasıyla geri dönecektir. ABD pazarından Türkiye'ye yönelik turizm trafiğinin artmasına önemli etken olacaktır'' diye konuştu. Diğer tanıtım çalışmalarına da değinen Taşar, Güney Afrika'da gerçekleştirilecek ''Sürdürülebilir Kalkınma İçin Dünya Zirvesi'' toplantısında, Türkiye'nin adını duyurmak amacıyla bir dizi çalışma planladıklarını belirtti. Taşar, ''Bu önemli platformda Sayın Cumhurbaşkanımız'ın başkanlığında bir heyetle Türkiye temsil edilecektir. Turizm Bakanlığı olarak iki arkadaşımızı tanıtım faaliyetlerimizi koordine etmek üzere Johannesburg'da görevlendirdik'' dedi. 
     
     ''YENİ VİZE YOK'' 
     Taşar, ''Avrupa Birliği'nin isteği üzerine Ortadoğu ve özellikle Arap ülkelerinden Türkiye'ye gelmek isteyen turistlere 1 Eylül'den itibaren vize konulacağına'' ilişkin haberler yayımlandığını belirterek, bunun doğru olmadığını bildirdi. Taşar, ''Vize uygulamalarımız aynı şekilde devam edecektir, yeni bir vize konulması söz konusu değildir'' dedi. 
     Dış tanıtım konusunda ''Üç Osmanlı'', ''81 İlin Turizm Potansiyeli'' gibi projeler hazırladıklarını da anlatan Taşar, kendilerine yöneltilen eleştirilerin haksız olduğunu söyledi. ''Türkiye'nin ucuz bir turizm ülkesi olarak gösterilmeye çalışıldığını'' ifade eden Taşar, Türkiye'nin turist başına gelir açısından ilk 10 ülkenin arasında yer aldığını söyledi. Taşar, ''Türkiye'nin turist başına geliri 866 dolar. Bu oran Fransa'da 336 dolardır'' dedi. Taşar, bir soru üzerine, 3 Eylül'de İstanbul'da düzenlenecek törenle Dünya Futbol Şampiyonası'nda başarı gösteren futbolculara ve teknik ekibe, Türkiye'nin tanıtımına yaptıkları katkı dolayısıyla madalya verileceğini bildirdi. 
     





</TEXT>
</DOC>
