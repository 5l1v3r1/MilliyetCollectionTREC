<DOC>
<DOCNO> 108057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun06.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Karzai'nin eşi gözlerden uzakta yaşıyor... 
</HEADLINE>
<TEXT>

     İktidara gelişiyle Afgan kadınlarının haklarını kazanabilmesi için yeni bir umut olan Afganistan Devlet Başkanı Hamid Karzai'nin eşi Zeenat Karzai, ülkede güvenliğin hala tam olarak sağlanamaması ve dini nedenlerle gözlerden uzakta yaşıyor. 
     Pakistan'da yayınlanan Frontier Post gazetesinin Kabil mahreçli haberine göre, kocasının devlet başkanlığını üstlendiği geçen 9 ay süresince Bayan Karzai, halk içinde ve medyada çok ender göründü. 
     Haberde, Afgan halkı da dahil çoğu kişinin 44 yaşındaki Hamid Karzai'nin evli olduğunun bile farkında olmadığı ifade ediliyor. 
     Hamid Karzai'nin bir yandan kadın hakları için mücadele sözü verirken, diğer yandan eşine karşı tutucu davranması eleştirilere neden olurken, Zeenat Karzai'nin fazla göz önünde olmamasının mollaların ve dini liderlerin tepkisini çekebileceği endişesinden kaynaklandığı da belirtiliyor. 
     Zeenat Karzai'nin eşinin yanında fazla görünmemesinin bir başka nedeninin de kaçırılarak, Hamid Karzai üzerinde baskı unsuru olarak kullanılması tehlikesi olarak gösteriliyor. 
     Basınla çok ender, o da ancak kadın gazetecilere konuşan Zeenat Karzai, bu demeçlerinin birinde ''Halkım ve ülkem için çalışmak istiyorum. Ben bu ülke için doktor oldum ve çalışmaya yönelik kesin planlarım var'' sözleriyle çalışma arzusunu dile getirmişti. 
     Bayan Karzai'nin röportajları sırasında ses kayıt cihazı veya kamera kullanılmasına izin verilmezken, kamuoyuna dağıtılan bir fotoğrafı bulunmuyor, resmi ziyaretler veya toplantılarda kocasına eşlik edemiyor. 
     ''Dünyayı dolaşmak istiyorum. Avrupa hakkında çok güzel şeyler duydum, ancak hiç görmedim. Umarım kısa bir süre içinde kocamla birlikte seyahat edebileceğim'' diyen Zeenat Karzai, günümüz koşullarında Kabil sokaklarında bile dolaşamıyor. 
     Kandahar'da doğup büyüyen 29 yaşındaki Zeenat Karzai, Kabil Üniversitesi'nde okuduğu sıralarda etnik çatışmaların başlaması üzerine 1992 yılında ailesiyle birlikte Pakistan'ın Kuetta kentine göç etmek zorunda kalmış. 
     
     KARZAİ'YE ELEŞTİRİ 
     Bu arada, Afgan kadınlarının özgürlüğü için mücadele eden kadın örgütleri, karısına tutumu nedeniyle Hamid Karzai'yi şu sözlerle eleştiriyorlar 
     ''Karzai, kadınları sözlerle destekliyor ancak davranışları tam aksi yönde. Karzai'nin muhafazakarlığı Afgan kadınlarına yardımcı olmuyor. Bazı riskleri alacak ve dünyaya Taliban rejimi olmadığını gösterebilecek bir başkana ihtiyacımız var.'' Aynı kişiler, Karzai'ye ülkesinin bağımsızlığını 1919 yılında İngiltere'den kazanan Kral Amanullah Han'ı örnek gösteriyorlar. 
     Amanullah Han'ın Bağımsızlık Günü kutlamalarına gelecek bakanlarına eşlerini de getirmeleri için talimat verdiği ve Kral'ın eşi de dahil olmak üzere diğer kadınların burkalarını çıkartarak, modern kıyafetler giydikleri ifade ediliyor. 
     Bazı çevrelerde Taliban döneminin dini bir zorlaması olarak bilinen burka, kadınların eskiden beri dışarı çıkarken tanınmamak için giydikleri, ancak Taliban'ın zorunlu kıldığı geleneksel bir kıyafet. 
     





</TEXT>
</DOC>
