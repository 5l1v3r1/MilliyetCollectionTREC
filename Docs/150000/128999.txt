<DOC>
<DOCNO> 128999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/spor/aspo.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET YILIN SPORCUSU 2002 
</HEADLINE>
<TEXT>
KRALİÇE SÜREYYA 
MİLLİYET okurları 49. Yılın Sporcusu anketinde zirveye Avrupa Şampiyonu atletimizi çıkardı. 2002’de tarih yazan Süreyya Ayhan, ipi yine açık ara göğüsledi 
     Yılın atleti 
     MUHTEŞEM bir iş başardı, bir tarih yazdı. Avrupa pistlerinde boynu bükük dolaşan Türk atletizminin geçmişe haykırışı, gururu, onuru ve altın kızı oldu. Süreyya Ayhan adını atletizm dünyasına kazıdı, altın çivilerle zirvelere çaktı. Adım adım geliştirdiği kariyerini önce Avrupa Şampiyonluğu ile süsledi. Golden Lig birincilikleri ve Dünya Kupası zaferiyle 1500 metrede yılın atleti unvanını kazandı. 
     
     Üçüncü bayan 
     MİLLİYET okurları, Türk halkına daha önce hiç tatmadığı mutluluklar yaşatan pistin rüzgar kızı Süreyya Ayhan’a oy yağdırdı, Yılın Sporcusu Anketi’nde onur kürsüsünün en üst basamağına taşıdı. Süreyya Ayhan, ipi açık ara gögüslerken, MİLLİYET Yılın Sporcusu Anketi’nde 49 yıllık geçmişinde iki bayan tekvandocu Tennur Yerlisu ve Arzu Ceylan’dan sonra zirveye çıkan üçüncü bayan sporcu oldu. 
     
Her zaman el ele      Her şeyden önce tebrikler size... Gerçek anlamda sizin olana, geleneğinize, ayrıcalığınıza sahip çıktığınız ve son sözü söyleme hakkınızı titizlikle takip ettiğiniz için. 
     Dile kolay tam 49 yıldır nesilden nesile hiç aksatmadan "sandığa ağırlığını koyan" ve her seferinde görevi tam isabetle noktalayan yüz binlerce okur... Aslında bu olgu, başlı başına sosyolojik bir araştırma konusu. 
     Ve teşekkürler size... 
     Tam 49 yıl önce mesleğin duayeni, bizim hocamız ve rehberimiz rahmetli Namık Sevik’in demokratik katılımlarınıza açtığı "Yılın Sporcusu Anketi"mizde, yine bizimle omuz omuza olduğunuz için. 
     Oylarınızla bize taze kuvvet, Türk sporuna yön verdiğiniz için. 
     Ülkemizin geçtiğimiz yılda en başarılı olan sporcularını onurlandırdığınız için. 
     Ve söz size 
     Siz vazgeçmediğiniz sürece, çoktan Türk sporunun "Oscar"ı haline gelen bu anket, aynı heyecan, sevgi, güç ve kararlılıkla devam edecek. 
     Milliyet ile siz okurları el ele... 
     
ŞÜKRAN ÖDÜLÜA Milli Futbol Takımı 
     AY - Yıldızlı ekip, Dünya Kupası’nda üçüncülük kürsüsüne çıkarken, Türk halkının solan yüzünde bir güneş gibi doğdu. Uzak Doğu’da sportif başarısının yanı sıra, G.Kore sınavındaki unutulmaz fair - play davranışları ile Türkiye’nin örnek kişiliğini milyarlara tanıtan Milli Takım, "Şükran Ödülü"nün hak eden sahibi oldu. 
     
NAMIK SEVİK ÖDÜLÜCem Atabeyoğlu 
     1924 yılında doğan Atabeyoğlu, 1942 yılında başladığı spor yazarlığında 60. yılını da geride bıraktı. Spor tarihi ve inceleme ile istatistik konularındaki çalışmalarının yanı sıra eserleriyle genç kuşağa yol gösteren Cem Atabeyoğlu, spor basınının yaşayan en büyük ustalarının başında geliyor. Bu nedenle bir büyük ustanın ödülü de diğer büyük bir ustaya gidiyor. 
     
ONUR ÖDÜLÜMümtaz Tahincioğlu TOMSFED Başkanı 
     TÜRKİYE Motor Sporları Federasyonu Başkanı Tahincioğlu, 2002 yılında gerek Formula I, gerekse Dünya Ralli Şampiyonası’nın önemli bir ayağının Antalya’ya alınmasında başrolü oynadı. Tahincioğlu, bu tarihi adımla, ekonomik getirisinin yanı sıra Türkiye’nin tanıtımına da büyük katkı sağladı. Başkan böylece Onur Ödülü’ne layık görüldü 
     
FAİR PLAY ÖDÜLÜÖzhan Canaydın Galatasaray Başkanı 
     FUTBOLUN özellikle centilmenlik yönünden ağır yaralar aldığı, fanatizmin inanılmaz boyutlara sıçradığı bir dönemde, cesur adımlar attı. Fenerbahçe - Galatasaray derbisinde, rakibin attığı golleri alkışlayarak, taraftarından bile tepki almasına rağmen, sporun "önce dostluk" olduğu mesajını çekinmeden futbol kamuoyuna verdi ve fair - play abidesi olduğunu kanıtladı. 
     
ÖZEL ÖDÜLFikret Ünlü Eski Bakan 
     SPORDAN Sorumlu Devlet Bakanı olduğu dönemde, sporcu kimliğini politikasına yansıtmaya çalıştı. Futbol Federasyonu yasasını yeniden düzenleyerek, özerk yapıya işlerlik kazandırdı. Ayrıca sporun kanayan bir yarası olan sponsorluk yasasını da yürürlüğe koydu. Fikret Ünlü, yurt çapındaki spor aktivitelerine de hareketlilik getirerek özel ödüle hak kazandı. 
     
YILIN SPORCUSU      2 - Hamza Yerlikaya Avrupa Güreş Şampiyonu 
     3 - Bekir Aydın Avrupa Tekvando Şampiyonu 
     4 - Tuğçe Subaşı Dünya Laser Şampiyonu 
     5 - Mehmet Özal Dünya Güreş Şampiyonu 
     
YILIN FUTBOLCUSU      1- Nihat Kahveci Real Sociedad 
     2 - Emre Belözoğlu Inter 
     3 - İlhan Mansız Beşiktaş 
     
YILIN ANTRENÖRÜ      1- Rıza Çalımbay Denizlispor 
     2- Mircea Lucescu Beşiktaş 
     3- Yücel Kop Atletizm 
     
YILIN SPOR ADAMI      1- Levent Bıçakçı UEFA Tahkim Kurulu Asbaşkanı 
     2- Caner Doğaneli AIBA Genel Sekreteri 
     3- Erdoğan Toprak Eski bakan 
     
DÜNYADA YILIN SPORCUSU      1- Schumacher Formula I 
     2- Ronaldo Real Madrid 
     3- Serena Williams Tenis 
     



 SPOR 





















</TEXT>
</DOC>
