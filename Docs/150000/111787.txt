<DOC>
<DOCNO> 111787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun08.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın ayak sesleri artık çok güçlü duyuluyor... 
</HEADLINE>
<TEXT>

     İngiltere'de yayınlanan The Guardian gazetesi, Başbakan Tony Blair'in Ekim ayı sonunda Irak'a yapılacak muhtemel askeri harekata katılacak askeri birliklere ''hazır ol'' emri vereceğini öne sürdü. 
     İngiltere Başbakanlık çevrelerinin bir BM kararı olmaksızın da meşru olacağını savundukları harekatın ilk sinyallerini bu yolla verdiklerini savunan gazete, ''İngiltere'nin ABD'ye vereceği askeri destek dikkat çekici olacak ve ağır silahları da içerecek'' diye yazdı. 
     Bir Başbakanlık çalışanının ''Eğer bu ayın sonunda tanklar harekete geçmezse çok şaşarım'' ifadesine yer veren gazete, kaynakların, İngiltere'nin harekata katılımını ''askeriden çok siyasi destek'' olarak tanımladıklarını duyurdu. 
     Gazete, aynı kaynaklara dayanarak, ''ABD'nin askere de silaha da ihtiyacı yok. Ancak siyasi desteğe ihtiyacı var. Yanında bir başka ülkenin varlığını hissetmeye ve yalnız olmadığını dünyaya göstermeye ihtiyacı var'' diye yazdı. 
     Harekatın maliyetine dikkat çeken The Guardian, yalnızca Challenger II tanklarının Irak koşullarına uyarlanmasının bedelinin bile 90 milyon sterlin olacağını belirtti. Gazete, İngiliz zırhlı birliklerinin operasyonel hale gelebilmeleri için 2 ay gerektiğini kaydetti. 
     Gazete, İngiltere'nin muhtemel harekata en büyük desteğini Almanya'da üslenmekte olan Birinci Ordu'dan yapacağını, özel SAS birliklerinin de harekata katkıda bulunacaklarını öne sürdü. 
     Öte yandan İngiltere'deki hukukçuların da muhtemel Irak operasyonuyla ilgili tartışmaları hızlandı. İngiltere'nin en üst hukuki makamını işgal eden Kraliyet Başsavcısı Lord Goldsmith, Başbakan Tony Blair'i, Irak'ta bir rejim değişikliğini hedefleyen askeri harekatın tamamen hukuk dışı olacağı konusunda uyardı. 
     





</TEXT>
</DOC>
