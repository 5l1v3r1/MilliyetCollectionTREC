<DOC>
<DOCNO> 119108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo33.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Özdemir Panathinaikos maçında iyi oynayamadık... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, UEFA Kupası 2. tur rövanş maçında karşısında iyi oynayamadıklarını ve erken gelen gollerden sonra toparlanamadıklarını söyledi. 
     Nihat Özdemir, yaptığı açıklamada, Galatasaray ve Samsunspor maçlarında aldıkları galibiyetle Yunanistan'a moralli gittiklerini ifade ederek, ''Biz bu moralle turu geçeceğimize inanıyorduk. Ancak maçta iyi oynayamadık ve etkili olamadık. Beklenmedik bir biçimde farklı skorla yenilerek elendik'' dedi. 
     Futbolcuların yenilen ilk 2 golün etkisinde kaldığını kaydeden Özdemir, ''Yediğimiz 2 hatalı golden sonra oyuna konsantre olamadık. Eleme sisteminde deplasmanda yenilen 2 golün ardından oynamak zor. Goller erken gelmeseydi, tur atlayabilirdik. Ancak şimdi bunu unutup lige dönmemiz lazım. Önümüzde Bursaspor maçı var. Bu maçı kazanıp, ligde yolumuza devam etmeliyiz'' diye konuştu. 
     Yediği hatalı goller nedeniyle eleştirilen Rüştü'ye sahip çıkan Özdemir, ''Her kalecinin hayatında böyle maçlar olabilir. Bugün dünyanın en iyi kalecileri hata yapıyor. Rüştü, isteyerek bu golleri yemiş olamaz'' dedi. 
     
     YUNANLILAR'A TEŞEKKÜR 
     Özdemir, rövanş maçında Yunanlılar'ın kendilerini çok iyi karşıladığını ve en ufak bir olaya meydan vermediklerini söyledi. 
     Cumhurbaşkanı ve başbakanlarla da yolculuk yaptığını vurgulayan Özdemir, ''Cumhurbaşkanı ve başbakanlara sağlanan korumadan daha üstün bir koruma sağladılar. En ufak bir olaya da meydan vermediler. Sadece bir grup, çok yanlış bir bildiri dağıtmış. Ama bu tüm Yunanlılar'a mal edilemez. Çok iyi hazırlanmışlar, çok ciddi güvenlik önlemleri almışlardı. Hatta oradaki gazeteciler, 'Clinton'a bile böyle güvenlik önlemi alınmadı' dediler. Yunanlı yetkililere çok teşekkür ediyoruz'' diye konuştu. 
     





</TEXT>
</DOC>
