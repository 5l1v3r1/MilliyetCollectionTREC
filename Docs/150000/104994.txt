<DOC>
<DOCNO> 104994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sonspo11.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington "Zamanla iyi olurum ama Jardel'le kıyaslamayın" 
</HEADLINE>
<TEXT>

     Fenerbahçe'nin Brezilyalı futbolcusu Washington, Feyenoord Rotterdam maçı sonrası kendisine yöneltilen eleştirilere yanıt verdi. 
     Washington, Samandıra Tesisleri'nde düzenlediği basın toplantısında, son maçların kendisini çok üzdüğünü, özellikle Feyenoord Rotterdoam karşısında alınan 2 yenilgi sonrasında tüm camia gibi kendisinin de düş kırıklığına uğradığını söyledi. 
     ''Feyenoord maçında ne yazık ki istediğim topları alamadım. Bu nedenle de gol atamadım'' diyen Brezilyalı futbolcu, en büyük özelliğinin aldığı iyi paslarda attığı goller olduğunu söyledi. 
     
     ELEŞTİRİLERE KARİYERLİ YANIT 
     Son günlerde, şu ana dek oynadığı 4 resmi maçta atamadığı goller için acımasızca eleştirildiğini ve adeta yerden yere vurulduğu kaydeden Washington, şunları söyledi 
     ''Henüz oynadığım 4 resmi maç var. Bunlara bakarak eleştirilerde bulunmak yanlış. Ben değerli bir futbolcu olduğuma ve kariyerimin de bulunduğuna inanıyorum. Brezilya Milli Takımı'nda forma giydim. Dünya Kupası öncesi de son anda milli takıma seçilemedim. Dünyanın en iyi milli takımında forma giymek bence bir futbolcunun kalitesini ortaya koyar. Ayrıca, Brezilya'da son 3 sezonda 2 kez gol kralı olmuş bir futbolcuyum.'' 
     
     ''JARDEL İLE KIYASLAMAYIN'' 
     Washington, kendisinin sürekli vatandaşı Jardel ile kıyaslanmasının da doğru olmadığını belirterek, ''Herkesin stili ayrıdır. Ayrıca Jardel'in milli takıma seçilmesi bile söz konusu değildi. Benim ise öyle bir şansım vardı'' dedi. 
     Brezilya'da forma giydiği takımın oyun sistemini tamamıyla kendisinin üstüne kurduğunu savunan Washington, bu nedenle orada çok gol attığını ifade ederken, bir basın mensubunun ''Sistemi bir futbolcu üstüne kurmak, ne kadar doğru '' sorusuna şöyle yanıt verdi 
     ''Tüm takım benim üstüme oynasın demiyorum. Tabii ki takımın bir sistemi vardır. Zamanla takımla uyum içine girersem, randımanım artacaktır. Fenerbahçe'de değerimi kanıtlamak, gollerimi atmak ve boşuna gelmediğimi göstermek için var gücümle çalışacağım. Çok fırsat kaçırdım ama bu pozisyonlara girmek de bir meziyettir. Bugün kaçırırsınız, yarın atarsınız. İstediğim topları alamazsam, tabii ki gol de atamam. Takımım daha çok kanat akınları yaparsa, ben de çok gol atacağım. Zaten Jardel de Galatasaray'da böyle başarılı oldu.'' 
     
     TARAFTARLARA SÖZ 
     Taraftarların, Feyenoord Rotterdam maçında oyundan alınırken, kendisine gösterdikleri tepkiye hak verdiği kaydeden golcü futbolcu, ''Ben sahadan çıkan son oyuncuydum. Tur için umudumuz kalmamıştı. Taraftarlar da bir anda beni karşılarında görünce, doğal olarak tepki gösterdiler. Daha önce futbol yaşamım boyunca böyle kişisel bir tepki almamıştım'' diye konuştu. 
     Washington son olarak, Fenerbahçeli taraftarlara bir mesaj vererek, ''Taraftarlara söz veriyorum. İlerki maçlarda çok daha iyi olacağım. Takım arkadaşlarımın bana verecekleri paslarla, Brezilya'daki gibi çok gol atacağım'' dedi. 
     





</TEXT>
</DOC>
