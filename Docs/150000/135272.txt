<DOC>
<DOCNO> 135272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo07.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor-İzmirspor maçı öğrencilere ücretsiz... 
</HEADLINE>
<TEXT>

     İkinci Futbol Ligi A Kategorisi'nde mücadele eden Konyaspor'un bu hafta İzmirspor'la oynayacağı maça öğrenciler ücretsiz girecek. 
     Kulüp Basın Sözcüsü İbrahim Kaplan, ikinci yarıda iç sahada oynayacakları ilk maçta seyirci desteği ile 3 puanı almak istediklerini söyledi. 
     Bu amaçla Pazar günü Konya'da, İzmirspor'la yapacakları maça ilköğretim ve lise öğrencilerinin ücretsiz girebilmeleri için karar aldıklarını belirten Kaplan, ''Bu maçta takımın mümkün olduğu kadar yoğun bir seyirci desteği almasını istiyoruz. Konya'da ikinci yarıya iyi bir başlangıç için tüm öğrencileri maça bekliyoruz'' dedi. 
     Oyuncuların hafta sonu yapılacak maça çok iyi motive olduklarını ve galibiyete şartlandıklarını dile getiren Kaplan, öğrencilerin maça 9 nolu kapıdan öğrenci kimliklerini göstererek girebileceklerini bildirdi. 
     





</TEXT>
</DOC>
