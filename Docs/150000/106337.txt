<DOC>
<DOCNO> 106337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/siyaset/siy08.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ve Cem’den Baykal’a ret 
</HEADLINE>
<TEXT>

     ANKARA Milliyet 

     Başbakan Bülent Ecevit ve YTP Genel Başkanı İsmail Cem, dün Hatay mitingi öncesinde "YTP ve DSP’ye çağrım 11 Eylül’e kadar geçerlidir" diyen CHP Genel Başkanı Deniz Baykal’a ret yanıtını verdi. 
     Ecevit, Baykal’ın çağrılarını samimiyetsiz ve ciddiyetsiz bulduğunu belirterek, bunların iltihak çağrısı olduğunu söyledi. CHP’nin köklerinden uzaklaştığını savunan Ecevit, Baykal’ın lideri olduğu partiyi "Yeni CHP" olarak tanımladı. 
     Cem de Baykal’ın çağrısına "Bu ilhak, iltihak kelimeleri, bizim ilgilendiğimiz konular değildir" diyerek, olumsuz yanıt verdi. 
     Cem, "Kemal Derviş defterini kapattınız mı " sorusuna da partinin Derviş ekseninde kurulmadığını vurgulayarak, "YTP, işsizlik ve eşitsizliği Türkiye coğrafyasından silmek için kuruldu. Sözünü ettiğiniz olay ve kişi, bizim geçmişimizde kaldı" yanıtını verdi. 
     Partisinin baraj sorunu olmadığını vurgulayan Cem, "Mücadele yeni başlıyor. Biz de bu mücadelede varız. YTP olarak seçim yarışına hazırız. Ben de başbakan olarak hazırım" dedi. 



 SİYASET 












</TEXT>
</DOC>
