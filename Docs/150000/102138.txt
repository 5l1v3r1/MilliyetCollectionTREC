<DOC>
<DOCNO> 102138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/ekonomi/eko05.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurlar ilk kez hükümetle masaya oturdu 
</HEADLINE>
<TEXT>
Maaşlara yüzde 300 zam istediler 
Hükümetle ilk kez masaya oturan memur sendikaları maaşlara yüzde 300 zam istedi. Sendikalar, en düşük memur maaşının 1.3 milyar lira olmasını talep ettiler 
     HARUN GÜREK Ankara 

     Hükümet ile memur sendikaları arasında yapılan ilk toplu görüşmede sendikalar, yasanın öngörmemesine karşın ücret zammı taleplerini de masaya getirerek, ilk etapta 14 katrilyon lirası zam olmak üzere 17 katrilyon lira istediler. 
     
     Kayıplarımız telafi edilsin’ 
     Devlet Bakanı Mehmet Keçeciler başkanlığında yapılan toplantıya Kamu Emekçileri Sendikaları Konfederasyonu KESK ile Kamusen katıldı. Görüşmede sendikalar, yasada yer almamasına rağmen ücret zammı taleplerinin de ele alınmasını istedi. Sendikalar, ilk etapta, son 5 yılda memur ücretlerinde meydana gelen reel kayıpların telafi edilmesi için yüzde 100 zam yapılmasını istedi. En küçük memur maaşının 1.3 milyar liraya çıkartılmasını isteyen memurların bu talebini karşılamak için 2002 yılı bütçesinden personel maaşları için ayrılan 18 katrilyon liralık ödeneğin 2003 yılında 32 katrilyon liraya yükseltilmesi gerektiği hesaplanıyor. 
     2003 yılı için ayrıca ücret zammı talebinde bulunan ve istedikleri toplam zam miktarı yüzde 300’e yaklaşan sendikalar, kamuoyunda "zorunlu tasarruf" olarak bilinen 10 katrilyon liralık Çalışanları Tasarrufa Teşvik Hesabı’nın da hemen tasfiye edilerek, memurlara alacaklarının ödenmesinde de ısrar etti. 
     
     Hükümetten yüzde 26 - 27 
     Keçeciler de, üç yıllık bir ekonomik program uygulandığına dikkat çekerek, memurlara 2003 yılında en fazla yıllık kümülatif enflasyon kadar zam verilebileceğini, bunun da yüzde 26 - 27 arasında bir zam anlamına geldiğini kaydetti. 
     
Toplantıda yetki tartışması çıktı      Toplantının başında KESK ile Kamusen arasında "yetki" anlaşmazlığı çıktı. Kamusen yasada öngörülen sözcülük yetkisinin kendisinde olduğunu savunurken KESK bu görüşe karşı çıktı. Konfederasyonların yetki konusunda anlaşamaması ve sorunun şu anda mahkemede olması nedeniyle, eş zamanlı sözcülük konusunda uzlaşma sağlanırken bu kez komiteye verilecek üye sayısında da tartışma çıktı. Kamusen komitede KESK’in 1 üye ile temsil edilmesi halinde kendilerinin 3 üye ile temsil edilmesi gerektiğinde ısrar ederken KESK buna karşı çıkarak, 3’e 2’de ısrar etti. Bu konuda anlaşma sağlanamayınca teknik komitede, konfederasyonların sayı belirlemeden temsil edilmesi kararı alındı. 
     



 EKONOMİ 




















</TEXT>
</DOC>
