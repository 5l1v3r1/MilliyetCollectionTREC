<DOC>
<DOCNO> 104382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun04.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Calvin Klein'in afişine müstehcenlik yasağı... 
</HEADLINE>
<TEXT>

     Amerikan moda markası Calvin Klein'ın afişleri İngiltere'de müstehcen olduğu gerekçesiyle yasaklandı. 
     Calvin Klein yetkilileri, yeni parfümlerinin tanıtım afişlerinin İngiliz makamlarınca müstehcen oldukları gerekçesiyle yasaklandığını belirterek, kararın bu ülkedeki satışlarını olumsuz etkilemesinden endişe ettiklerini bildirdiler. 
     İngiliz yetkililer, reklamcıları gelecekte benzer afiş örnekleri getirmemeleri için uyardılar. 
     Reklam bilbordunda, belden yukarısı çıplak bir çift birbirlerini öperken, erkek modelin elinin, kadın modelin pantolonunun belinin içinde olduğu görülüyordu. 
     
     CELINE DION PARFÜMÜ 

     Öte yandan, kısa süre önce kendi parfümünü çıkaran Jennifer Lopez'e bu alanda bir başka diva, Celine Dion rakip oluyor. 
     Kanadalı şarkıcı, kendisinin geliştireceği kokunun Coty parfüm firmasınca gelecek yılın başlarında piyasaya çıkacağını bildirdi. 
     ''Kendi değerlerine paralel ürünler geliştirecek bir güzellik firmasıyla çalışmak istediğini ve Coty'yi seçtiğini'' belirten Dion, ''müzik gibi, duygu ve heyecanları çağrıştıran güzellik ürünlerinin de önemli olduğunu'' söyledi. 
     Piyasada ''Celine'' adıyla bir başka tasarımcının parfümü bulunduğu için, ünlü şarkıcının parfümüne bu adı vermesi beklenmiyor. 
     Jennifer Lopez, kısa süre önce piyasaya sürdüğü parfümüne ''Glow'' adını vermişti. 
     Elizabeth Taylor, Isabella Rossellini, Naomi Campbell ve Michael Jordan kendi parfümleri bulunan ünlüler arasında yer alıyor. 
     





</TEXT>
</DOC>
