<DOC>
<DOCNO> 127088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur08.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da mevsimin en soğuk gecesi yaşandı... 
</HEADLINE>
<TEXT>

     Doğu Anadolu Bölgesi'nde mevsimin en soğuk gecesi yaşandı. Gece en düşük hava sıcakları sıfırın altında olmak üzere Ağrı'da 36, Erzurum'da da 32 derece ölçüldü. 
     Meteoroloji Bölge Müdürlüğü yetkililerinden alınan bilgiye göre, mevsimin en soğuk gecesinin yaşandığı bölgede hava sıcaklıkları sıfırın altında olmak üzere, Ağrı'da 36, Erzurum'da 32, Erzincan'da 29, Iğdır'da 25, Hakkari 24, Kars'ta 21, Van'da 17, Bitlis'te 19, Ardahan'da da 13 derece ölçüldü. 
     Yağışın beklenmediği bugün, hava sıcaklıklarında düşüşlerin yaşanabileceği bildirildi. 
     Köy Hizmetleri Bölge Müdürlüğü yetkilileri ise Erzurum'da 174, Ağrı'da 225, Ardahan'da 27, Erzincan'da 82, Iğdır'da 79, Kars'ta 51, Van 338 ve Hakkari'de 62 olmak üzere toplam 1038 köy yolunun ulaşıma kapalı olduğunu bildirdiler. 
     Kapalı köy yollarının ulaşıma açılması için çalışmaların aralıksız sürdürüldüğü kaydedildi. 
     Karayolları 11. Bölge müdürlüğü yetkilileri, Hakkari-Çukurca ayrım-Çığlı ile Yukarı Narlıca- Bahçesaray ve Yüksekova-Dağlıca yolları dışında bütün yolların ulaşıma açık bulunduğunu kaydettiler. Bu arada, Ardahan'ın Posof İlçesi'nde olumsuz hava koşulları nedeniyle okullar 2 tatil edildi. 
     





</TEXT>
</DOC>
