<DOC>
<DOCNO> 131011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko27.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı Türkbank için Danıştay kararı bekleniyor 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, bağımsız kurumların bağımsız otoriteler tarafından denetlenmesi gerektiğini, bunu hükümete iletmeyi düşündüğünü söyledi. 
     Akçakoca, bugün BDDK'da düzenlediği basınla sohbet toplantısında, bankacılık sektöründe yaşanan gelişmeler hakkında bilgi verdi. 
     Mevduatta tam güvencenin kaldırılmadan bir yıl önce kamuoyuna duyurulacağı yönünde daha önce BDDK tarafından yapılan açıklamayı hatırlatan Akçakoca, buna yönelik açıklamayı 2003 yılı içinde yapmayı öngördüklerini ifade etti. 
     Gruplar arasında basında çıkan tartışmaların bankacılık sektörüne zarar verdiğini bildiren Akçakoca, ''Bu gibi olayların kesinlikle karşısındayız. Basın yoluyla bankaların hedef alınmasına karşıyız'' diye konuştu. 
     
     PAMUKBANK'IN DURUMU 

     Gazetecilerin, Pamukbank'ın durumunu sormaları üzerine Akçakoca, Pamukbank hakkında BDDK ile Çukurova Grubu arasında görüşmelerin sürdüğünü hatırlatarak, İstanbul yaklaşımının bir anlam ifade edebilmesi için, grubun diğer borçlarının çözümlenmesi gerektiğini, bunun için de 31 Ocak'a kadar süre verildiğini bildirdi. 
     Gruplar hakkında basında çıkan ''sataşmaların'' esas olarak bankacılık sektörüne zarar verdiğini belirten Akçakoca, BDDK olarak basın yoluyla bankaların hedef alınmasının karşısında olduklarını, bu konuda grup başkanları ile görüştüğünü bildirdi. 
     Medya kuruluşları aracılığı ile banka sahibi grupların birbirlerine yönelik suçlamalarının sorulması üzerine Akçakoca, rekabet içinde bunların olabileceğini, ancak bankaların sağlığı ile ilgili ''dedikodulara'' dönüşmemesi gerektiğini kaydetti. 
     BDDK olarak, bu tür durumlarda suç unsuru varsa suç duyurusunda bulunabileceklerini bildiren Akçakoca, ''Çok saçma sapan sebepler ile sektörün zarar görmesini istemiyoruz'' dedi. 
     
     TÜRKBANK KONUSU 

     Türkbank konusunda Danıştay'ın kararını beklediklerini belirten Akçakoca, tasfiye edilemediğinden 4 bin çalışanı için ayda 6-7 trilyon lira ödemede bulunduklarını, bu durumun kendilerine yük oluşturduğunu anlattı. 
     Hükümet ile ilişkilerini ''çok iyi'' olarak niteleyen Akçakoca, hükümetin kurulmasından bu yana kurumla ilgili olarak iki soru önergesinin kendilerine ulaştığını söyledi. 
     Gazetecilerin, Petrol Ofisi'nin İş Doğan Petrol Yatırımları ile birleşmesi sırasında ''limit zorlamasına yol açıp açmadığına'' ilişkin sorusu üzerine Akçakoca, böyle bir tespitlerinin olmadığını, limitlerde bir sorun bulunmadığını belirtti. 
     BDDK'nın, aynı zamanda Adalet Bakanlığı'nın organlarının yerine geçemediği belirten Akçakoca, BDDK'nın adliyenin yerine geçmesinin mantıki olmadığını, suç duyurusunda bulunduklarını, en fazla istediğinin davalarda müdahillik olduğunu bildirdi. 
     Akçakoca, davaların kısa zamanda sonuçlanmasına ilişkin gerekli düzenlemelerin yapılması gerektiğini söyledi. 
     
     FON'UN PERFORMANSI 

     Diğer ülkeler ile karşılaştırıldığında Fon'un gösterdiği performansı ''muhteşem'' olarak niteleyen Akçakoca, TMSF Tahsilat Dairesi'ne 130 bin dosyanın intikal ettiğini, tahsilattan sonra 1.5 milyar dolarlık getirinin, 700'e yakın firmanın yeniden yapılandırılmasının söz konusu olduğunu bildirdi. 
     Akçakoca, ''Buradaki sorun ve beklenti, tahsilat yeniden yapılanma tekniği ile uygulanamıyorsa, acaba paketlenip satılması yoluyla daha iyi sonuç alınabilir mi, varlık yönetim şirketleri kurulup satılabilir mi '' dedi. 
     
     VARLIKLARIN SATIŞI 

     Akçakoca, Fon bünyesindeki 700'e yakın varlığın satışı konusunda yeniden yapılanmanın önemine değinerek, bir paket halinde, varlık yönetim şirketi vasıtası ile satışın, bugün için fiyat açısından randımanlı olmayacağını düşündüklerini bildirdi. 
     Paketlenip satılmasında veya varlık yönetim şirketleriyle satışta fiyatı artıracak en önemli unsurlardan birisini İcra ve İflas hukukunda yapılacak reform, diğerinin de Türkiye'nin sıcak ortamdan çıkması olarak niteleyen Akçakoca, varlık yönetim şirketlerinin kurulmasını program olarak 2003 yılının üçüncü çeyreğine aldıklarını, fakat varlık yönetim şirketlerinin buna rağmen kurulamayabileceğini de bildirdi. 
     Akçakoca, ''Bugün satışa çıkarsak fiyat, çok kötü bir fiyat olabilir'' yorumunda bulundu. 
     Fon'un elinde 3660 adet gayrimenkul olduğunu ifade eden Akçakoca, 3 tanesinin satıldığını, diğerlerini belli bir program dahilinde, ayda iki ihale yapmak suretiyle elden çıkarmayı planladıklarını söyledi. 
     Fon'un alacaklarının tamamının ihtilaflı olduğuna dikkati çeken Akçakoca, tahsilatın hızlandırılmasına yönelik düzenlemenin yapılması, bir tahsilat için 4-5 yıl beklenilmemesi gerektiğini kaydetti. 
     Bankacılık reformuna değinen Akçakoca, ''bankacılık reformu yapıldı bitti'' demenin söz konusu olmadığını belirterek, sistemin önleyici tedbirleri almayı ve bu tedbirlerle birlikte karlı çalışma sözü verdiğini bildirdi. 
     Halen sektörün sorununun kar üretmek olduğunu, bunun da makro ekonomik dengelere doğrudan bağlı bulunduğunu söyleyen Akçakoca, ''Bankacılık sektörüne bu gözle bakılmaz ise diğer sektörlere de bir katkısı olmaz düşünülüyor'' diye konuştu. 
     
     BAYINDIRBANK 

     Akçakoca, Fon'un bünyesindeki Bayındırbank'ın 9 şubesinin bulunduğunu, bunu 3'e düşüreceklerini, Türkbank'ın ise Danıştay'da olduğunu anlattı. 
     ''Bankacılık sektöründe mevduata devlet güvencesinin kaldırılması''na ilişkin soruyu yanıtlayan Akçakoca, Avrupa Birliği normlarının 20 bin Euro olduğunu ve 1 yıl önceden haber vermek suretiyle mevduatta güvencenin kaldırılmasına ilişkin BDDK açıklamasını hatırlatarak, bunu da bu yıl içinde yapmayı düşündüklerini söyledi IMF Başkan Yardımcısı Anne Kruger'in Türkiye ziyaretinin nedeninin sorulması üzerine Akçakoca, ''programın, sürecine uygun olarak gidip gitmediğini yakından görmek için Türkiye'ye geldiğini düşündüğünü'' bildirdi. 
     TMSF Başkan Yardımcısı Binnur Berberoğlu, bir soru üzerine Fon'a devredilen bankaların mali yapılarının güçlendirilmesi için Hazine'den alınan kağıtlara ilişkin ikraz anlaşmasının revize edileceğini ve faiz dahil bu kağıtların toplam tutarının 35.8 katrilyon lira olduğunu belirtti. 
     BDDK bünyesinde yeni oluşturulan Kurumsal İletişim Dairesi Başkanlığı'nın çalışmaları hakkında bilgi veren Daire Başkanı Eren Öğretmen ise Şubat ayından itibaren bankacılık sektöründe haftalık gelişmeler ile BDDK ve Tasarruf Mevduatı Sigorta Fonu'nun TMSF çalışmaları hakkında bilgilerin yer alacağı Haftalık Bülten yayınlamayı düşündüklerini bildirdi. 
     





</TEXT>
</DOC>
