<DOC>
<DOCNO> 134351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur17.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-AB troyka toplantısı sona erdi... 
</HEADLINE>
<TEXT>

     Türkiye-AB Troyka toplantısı, sona erdi. 
     Devlet Konukevi'nde yapılan toplantının sonunda ortak basın toplantısı düzenlendi. 
     Dışişleri Bakanı Yaşar Yakış, yaptığı açıklamada, toplantıda, AB Komisyonu tarafından Nisan ayında yayınlanacak Türkiye'ye ilişkin Katılım Ortaklığı Belgesi'nin KOB yorum farklılığına yol açmayacak şekilde açık bir şekilde kaleme alınması konusunu ele aldıklarını belirtti. 
     ''Tam üyelik müzakerelerinin açılabilmesi için Kopenhag kriterlerine bu yıl içinde uyum sağlanması yönündeki irademizi teyit ettik'' diyen Yakış, AB'den temel hak ve özgürlükler alanında hangi eksiklikler görüldüğünün KOB'da somut bir şekilde ifade edilmesini istediklerini kaydetti. 
     AB'den mali yardımın artırılmasını talep ettiklerini de belirten yakış, Türkiye ve AB kamuoylarına Türkiye'nin müstakbel üyeliğinin tüm yönleriyle izah edilmesine verdikleri önemi dile getirdiklerini ve bu çerçevede ''iletişim stratejisinin'' Türkiye için de geliştirilmesini istediklerini bildirdi. 
     Toplantıya, Dışişleri Bakanı Yaşar Yakış, AB Dönem Başkanı Yunanistan'ın Dışişleri Bakanı Yorgo Papandreu, bir sonraki dönem başkanı İtalya'nın Dışişleri Bakanı Franco Frattini, AB Komisyonu'nun genişlemeden sorumlu üyesi Günter Verheugen ve üst düzey diplomatlar katıldı. 
     





</TEXT>
</DOC>
