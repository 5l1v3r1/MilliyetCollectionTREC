<DOC>
<DOCNO> 122537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur27.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti grubu Tayyip Erdoğan için düğmeye bastı... 
</HEADLINE>
<TEXT>

     Anayasa'nın 67, 76 ve 78. maddelerinin değiştirilmesi için hazırlanan teklif, AK Parti Grubu'nda milletvekillerinin imzasına açıldı. 
     Alınan bilgiye göre, değişiklik metninde, Anayasa'nın 'milletvekili seçilme yeterliliğini'' düzenleyen 76. maddesinde yer alan ''ideolojik veya anarşik eylemlere'' ifadesi ile ''affa uğramış olsalar bile'' ifadeleri çıkarılarak yerine, ''terör eylemi'' ifadesi yer alacak. 
     Değişiklik metninde, Anayasa'nın ''TBMM seçimlerinin geriye bırakılması veya ara seçimi düzenleme'' başlıklı 78. maddesinde yer alan ''ara seçim her seçim döneminde bir defa yapılır ve genel seçimden 30 ay geçmedikçe ara seçime gidilemez'' ifadesinde yer alan ''30 ay geçmedikçe'' ibaresi çıkarılıyor. 
     İmzaya açılan değişiklik teklifinde, Anayasa'nın ''Seçme, seçilme ve siyasi faaliyette bulunma hakları''başlıklı 67. maddesi de yer alıyor. 
     Buna göre, Anayasa'nın 67. maddesine geçen yıl eklenen ''seçim kanunlarında yapılan değişiklikler, yürürlüğe girdiği tarihten itibaren bir yıl içinde yapılacak seçimlerde uygulanmaz'' hükmü madde metninden çıkarılacak. 
     Milletvekillerinin imzalarının tamamlanmasının ardından, değişiklik teklifinin Ramazan Bayramı sonrası TBMM Başkanlığı'na sunulacağı bildirildi. Anayasa değişikliğinin TBMM Başkanlığı'na sunulabilmesi için 184 milletvekilinin imzası gerekiyor. 
     Bu arada, Grup toplantısının kapalı bölümünde, komisyonlara seçilen milletvekillerinin isimleri Grup Genel Kurulu'nun bilgisine sunuldu. 
     Toplantıda Başbakan Abdullah Gül'ün Bakanlar Kurulu toplantısı ve uyum yasaları paketi hakkında bilgi verdiği de öğrenildi. 
     





</TEXT>
</DOC>
