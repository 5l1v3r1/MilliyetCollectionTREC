<DOC>
<DOCNO> 135996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/guncel/gun07.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yaptım, oğlum öldü’ 
</HEADLINE>
<TEXT>

Bolu Emniyet Müdür Yardımcısı Yasa, buzlanma nedeniyle Bolu Dağı’nda kaza geçirdi. Altı kişinin yaralandığı kazada oğlunu kaybeden Yasa, telsizden hayatının en acı anonsunu yaptı 
     Bayram tatili nedeniyle memleketi Adapazarı’na giden Bolu Emniyet Müdür Yardımcısı Kenan Yasa, Bolu Dağı’nda dün buzlanma sonucu kaza geçirdi. Kazada otomobilde bulunan yedi kişiden Yasa’nın oğlu Kaan 9 öldü, kendisi ve beş yakını da yaralandı. Yasa, kazadan sonra telsizle "3345 kaza yaptım, oğlumu kaybettim" diye anons yaparak yardım istedi. 
     Yasa’nın kullandığı otomobil, buzlanma sonucu kayarak D - 100 Karayolu Yurdaer Otel önünde karşı şeride geçti. Ters dönen otomobile ilk olarak Kenan Özcan’ın kullandığı minibüs, ardından da diğer yönden gelen Salih Tekgül yönetimindeki kamyon çarptı. Kazada Kaan yaşamını yitirdi. Yasa, eşi Nursen Yasa, kızları Tuğçe 7 , baldızı Semra Ağırlar yaralanarak İzzet Baysal Devlet Hastanesi’nde tedaviye alındı. Gözde ve Gökçe Yasa ise hafif yaralandı. 
     
     SERVİS ŞARAMPOLE UÇTU 
     Bu arada, Zonguldak Ereğli’de Türkiye Taşkömürü Kurumu’nda çalışan işçileri taşıyan servis otobüsü, kar yüzünden kayganlaşan yolda kontrolden çıkarak şarampole yuvarlandı. 2 kişinin öldüğü kazada 31 kişi yaralandı. 
     



 GÜNCEL 






















</TEXT>
</DOC>
