<DOC>
<DOCNO> 114503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sontur18.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın adaylardan gövde gösterisi 
</HEADLINE>
<TEXT>

     Siyasi partilerin Ankara 1. ve 2. bölge kadın milletvekili adayları, bir araya geldi. 
     Kadın Koalisyonu Girişimi'nin düzenlediği toplantıya, AKP, TKP, Genç Parti, Millet Partisi ve Bağımsız Türkiye Partisi dışındaki siyasi partilerden 39 kadın milletvekili adayı katıldı. 
     Kadın Koalisyonu Girişimi Sözcüsü Sema Kendirci toplantının açılışında yaptığı konuşmada, seçim kararı alınmasının hemen ardından kadınlara "siyasete katılın", siyasi partilere de "listelerinizde kadınlara seçilebilecek sıralarda yer verin" çağrısında bulunduklarını hatırlattı. 
     Kendirci, girişimin sadece seçim öncesine yönelik olmadığını belirterek, 70 sivil toplum kuruluşunun katılımıyla çalışmalarını sürekli hale getireceklerini bildirdi. Kendirci, "Amacımız, kadınları TBMM'ye sokmak. Onlar girerse, kadınlar için gerekli yasaları daha kolay çıkartabiliriz" dedi. 
     Kadınların geçmişte politikaya ilgi duymamakla eleştirildiğini vurgulayan Kendirci, gelinen noktada kadınların siyasete ilgisinin memnuniyet verici olduğunu ve salonları doldurduğunu vurgulayarak "Kadınlar siyasete varlar ve yönetime talipler" dedi. 
     
     EN ÇOK KADIN ADAY TKP, DEHAP VE ÖDP'DE 
     Daha sonra kadın milletvekili adayları, kendilerini tanıttılar. Adaylar listede bulundukları sırayı söylememeleri üzerine uyarılırken, CHP Ankara 2. Bölge Adayı Demet Işık'ın, "'Sıralarımızı söylemeyelim gönlünüz rahat etsin" demesi, salonda gülüşmelere neden oldu. 
     Toplantı salonunda, "Politik acı istemiyorsan politikacı ol" ve "Aile meclisinden millet meclisine"' yazılı pankartlar dikkati çekti. 
     Seçimlerde en fazla kadın milletvekili adayının TKP, DEHAP ve ÖDP tarafından, en az milletvekilinin ise MHP ve AK Parti tarafından gösterildiği bildirildi. 
     CHP Ankara 1. Bölge Adayı Yazar Nazlı Eray, kadınların politikada hala hak ettikleri yerlerde olmadığını belirterek, "Ben edebiyat dünyasına girerken de kadın yazar yoktu. Ama sonra gümbür gümbür sel olup geldiler. Politikada da böyle olacağına inanıyorum. Siyaset bir arena... Maalesef gladyatörleri hep erkek. Ama biz tribünlerde oturmayı değil, arenaya çıkmayı tercih ettik" diye konuştu. 
     





</TEXT>
</DOC>
