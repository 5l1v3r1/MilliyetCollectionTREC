<DOC>
<DOCNO> 108550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur23.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, ''Pamukbank'ın satışına devam'' dedi.. 
</HEADLINE>
<TEXT>

     Danıştay 10. Dairesi, Pamukbank'ın Tasarruf Mevduatı Sigorta Fonu'na TMSF devrine ilişkin Bankacılık Düzenleme ve Denetleme Kurulu BDDK kararının yürütmesinin durdurulması istemini reddetti. 
     Pamukbank hissedarlarının, ''BDDK'nın Pamukbank'ın Fon'a devri kararının, Yapı ve Kredi Bankası'nın Pamukbank ile birleşme isteminin reddine ilişkin BDDK kararının, Fon'un Pamukbank'ın devrinin kabul kararı ve Fon'un Pamukbank'ın satış sürecinin başlatılmasına ilişkin kararı''nın iptali ve yürütmesinin durdurulması istemiyle açtığı davanın ilk aşaması sonuçlandı. 
     Danıştay 10. Dairesi, davalı BDDK'nın savunması geldikten sonra bugün yaptığı toplantıda, yürütmenin durdurulması istemini karara bağladı. Daire, bütün kararlara yönelik olarak yürütmenin durdurulması istemini oybirliği ile reddetti. 
     Daire'nin bu kararına karşı davacılar itiraz edebilecekler. İtirazı, Danıştay İdari Dava Daireleri Genel Kurulu karara bağlayacak. Danıştay 10. Dairesi, iptal istemini ise daha sonra görüşecek. 
     Danıştay 10. Dairesi yerine adli tatilde davaya bakan Nöbetçi Heyet, Fon'un, Pamukbank'ın satış sürecinin başlatılmasına ilişkin kararının yürütmesini davalı idareden savunma alınıp yeniden bir karar verilinceye kadar durdurmuştu. Nöbetçi Heyet, diğer kararlara yönelik yürütmenin durdurulması isteminin ise davalı idareden savunma alındıktan sonra görüşülmesini kararlaştırmıştı. 
     BDDK, Pamukbank'ın, ''Bankalar Kanunu'nun amir hükümleri çerçevesinde alınması istenen tedbirleri almadığı, bu tedbirler alınmış olsa dahi mali bünyesinin güçlendirilmesine imkan bulunmadığı, yükümlülükleri toplamının varlıklarının toplam değerini aştığı, faaliyetine devamının mevduat sahiplerinin hakları ve mali sistemin güven ve istikrarı bakımından tehlike arz ettiği ve 31 Aralık 2001 tarihi itibariyle 2 milyar ABD Doları tutarında sermaye açığı olduğu tespit edildiği'' gerekçesiyle Bankalar Kanunu'nun 14. maddesinin 3 ve 4 numaralı fıkralarına istinaden Tasarruf Mevduatı Sigorta Fonu'na devrine karar vermişti. 
     





</TEXT>
</DOC>
