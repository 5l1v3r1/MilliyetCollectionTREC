<DOC>
<DOCNO> 117486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/aspo.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BU FENER ÇILDIRMIŞ OLMALI 6-0 
</HEADLINE>
<TEXT>

Kadıköy’deki muhteşem randevuda Galatasaray’ı yerle bir eden Sarı - Lacivertli takım, derbi geçmişindeki en farklı galibiyetine ulaştı, ligdeki iddiasını kanıtladı 
     ŞÜKRÜ Saracoğlu Stadı tarihi bir skora daha tanıklık etti. Fenerbahçe ile Galatasaray’ın muhteşem buluşmasında, ev sahibi inanılmaz bir farkla, üç puana ulaştı. Tuncay perdeyi açan golü ağlara yolladı, Ortega devre skorunu kafayla rakip kaleye astı. İkinci 45 dakikada Cim - Bom yüklendi, Fener direndi. Serhat’ın iki golü farkı müjdeledi. Ceyhun ve Ümit Özat da süper geceye golleriyle eşlik etti. Arif’in şutu direkten sekti. Ortega ile Emre kırmızı kartla oyun dışı kaldı 
     
90 DAKİKA      MEHMET DEMİRKOL 

     Maçtan kırkbeş dakika önce... İstasyon tarafındaki kale arkası Fenerbahçe’yi tribüne çağırıyor. Takım halinde Galatasaraylılar’ın arasından geçerlerken Hasan Şaş alkışlıyor. Aferin, gidin der gibi. Protestosunun nedeni o taraftan durmaksızın atılan çatapat ve şişeler. Eser Özaltındere o sırada başından yaralanıyor. Önümüzde Emniyet Müdürü var. Televizyonda röportaj veriyor. Böyle mi gidecek Hayır, krizi Mondragon çözüyor. Hedef o olmasına rağmen yerinden kıpırdamıyor. Tribün sıkılıyor, atmayı kesiyor. Kırk beş dakika sonra ikinci çözüm Mustafa Çulcu’dan. İki takımı birlikte çıkarıyor sahaya. Ama olmuyor, nefret, sevgiye galip geliyor. Fenerbahçeli oyuncular da isabet alıyor. Maç başlıyor, anons henüz ikinci dakikada geliyor. Sebep, korner atmaya çalışan Hasan’ın başına gelen şişeler. Çulcu maçı toparlayacak gibi. Ama hayır, 64. dakikaya kadar tezahürat ve yabancı maddelere anons gelmiyor. 
     Fenerbahçe’nin 3 - 4 - 1 - 2’si Ortega merkezli. Arjantinli ilk sekiz dakikada dört net faulle durduruluyor. İlk üçünü kendisi atıyor, dördüncüyü Stevic. Ve bu faulün devamındaki korneri Ortega kullanıyor, Tuncay Fenerli oluyor. Dakika 9, durum 1 - 0. Sonra Galatasaray’ın 4 - 5 - 1’i 4 - 3 - 3’e dönüyor ve orta sahayı kaplıyor. Fener ise artık bir kontra takımı. Ama Washington’un bu oyuna uygun olmaması planı bozuyor. Galatasaray Hasan, Ergün ve Hakan’la Yusuf’un kanadını zorluyor. Ayhan ve Fabio göbekten giriyor. Ama Fenerbahçe’nin çok kalabalık savunmasına her defasında takılıyorlar. Fenerbahçe ise Tuncay, Ortega ve Serhat’la hızlı top taşıyor. Ama Washington bu iyi işleyen halkanın her defasında bozucu zayıfı... Brezilyalı’nın olmadığı ilk kontra 38’de. Ortega yine başrolde, commandante taşıyor, sağdan çıkan Ümit’e veriyor. Onun arka direğe ortasında bir bakıyoruz, Ortega toptan hızlı, kafayı çakıyor 2 - 0. Devre arasındaki anons, bir anonsçunun ağzından, ama aslında Aziz Yıldırım’ın bir ricası. Lütfen atmayın. Ama durmuyor. Mondragon sakin. Ama Fatih Terim’e gelen bir bardak su şık bir voleyle karşılanıyor. Arif, Ayhan’ın yerine oyunda. Galatasaray 3 - 4 - 3’le oynuyor. Arif 47’de Rüştü’ye, 50’de direğe takılıyor ve Galatasaray çok fazla risk almaya başlıyor. Onlar kalabalık, ama Fenerbahçe savunmada daha kalabalık. Bir türlü olmuyor. 59’da, Fener tam nefes almaya başlamışken, Ortega kırmızı kart görünce tribünler tedirgin. Ama aslında bu Fenerbahçe için hayırlı oluyor. Terim, aldığı riskleri intihar seviyesine çıkarıyor. Fenerbahçe Washington’un çıkıp Ceyhun’un girmesiyle daha aktif oluyor. 69’da Stevic’in çok güzel ortasının meyvesi, Serhat’la gelen üçüncü gol 3 - 0. Galatasaray savunmasının yerleşme hatasından gelen üçüncü gol bu. İnanılmaz bir zaaf. 
     Galatasaray artık 2 - 3 - 5 ile sahada. Terim bu kez gerçekten intihar ediyor. İpi çeken ise 75’te Serhat. Artık olmayan savunmanın arasından geçip gidiyor, golü yapıyor 4 - 0. Gelen anons bu kez Yıldırım’ın ağzından. "Allah aşkına atmayın..." Belki saha kapanıyor ama 52 bin kişi buna razı. Ümit ve Ceyhun’la belki yüzde doksanının hayatlarında görmedikleri, torunlarının bile göremeyeceği bir zafer kazanıyorlar. 
     
Bir bira içeceğim’      LORANT, Galatasaray karşısında istedikleri oyun düzenini kurduklarını ve mükemmel bir galibiyet aldıklarını söyledi. Fenerbahçe’nin hocası, "Böyle bir sonuç beklenemez. Ama hafta içinde iyi hazırlandık. Ortega’ya inşallah bir maç ceza gelir. Derbilerde ilk kez böyle bir sonuçla karşılaşıyorum. Çok iyi oyuncularımız olduğunu gördünüz. Galatasaray’ın Arif’in direkten dönen topu dışında başka pozisyonu aklıma gelmiyor" diye konuştu. 
     GALATASARAY’IN nasıl oynayacağını tahmin ettiğini vurgulayan Lorant, "Taktik olarak nasıl başlayacaklarını, nasıl mücadele edeceklerini tahmin ettim. Bunu da iyi değerlendirdik" ifadelerini kullandı. Tecrübeli çalıştırıcı, Abdullah ve Oktay’a af sinyalini verdi, "Bunu düşüneceğim. Ama önce bu gece oturup, bir bira içeceğim" dedi. Gazetecilerin, "eğlenecek misiniz" sorularına ise, "Ne eğlenmesi, yarın idman var" karşılığını verdi. 
     
     Maçın hakemi 
     Çulcu vasattı 
     MUSTAFA Çulcu, maç boyunca fazla teknik hata yapmadı. Faul düdüklerinde adil kararlar verdi. Ortega’ya taban hareketi, Emre’ye de centilmenlik dışı davranışı nedeniyle gösterdiği kırmızı kartlar doğruydu. 3 ve 4. anonsları yerinde müdahalelerdi. Ancak küfürlü tezahüratlarda, en azından birinci anonsu yaptırıp, görevini tam anlamıyla yerine getirebilirdi. 
     
     Ağır fatura 
     DERBİDE kırmızı kart gören Ortega ile Emre büyük olasılıkla ikişer maç ceza alacak. Ortega Samsun ve Bursa, Emre ise Adanaspor ile Trabzon maçlarında oynayamayacak. Dördüncü sarı kartı gören Fatih de cezalı duruma düştü. 
     
     Para cezası 
     HAKEM Mustafa Çulcu, sahaya atılan yabancı maddeler nedeniyle 3 ve 4. anonsları yaptırdı. 3. anons ihtarı, 4. anons ise 2.5 milyar lira cezayı öngörüyor 
     
     Notlar 
     Bomba ihbarı 
     KARŞILAŞMADAN önce stadda bomba bulunduğu ihbarı yapıldı. Polis, tüm tribünleri aradı, ancak ihbar doğru çıkmadı. 
     
     Ortega’ya çağrı 
     ARJANTİNLİ yıldız, milli takımına çağrıldı. Japonya’daki turnuva için davet alan Ortega, 18 Kasım’da gidip, 21 Kasım’da geri dönecek, ligde sıkıntı yaşanmayacak. Arjantin Milli Takımı teknik direktörü de derbiyi izledi. 
     
     Sahte bilet 
     DERBİ için bastırılan sahte biletler yakalandı. Yönetim, taraftarı bu konuda sürekli uyardı. 
     
     Revivo’ya izin 
     İSRAİLLİ futbolcu dün kadro dışı kalırken, iğne tedavisi olmak için ülkesine gideceği açıklandı. Dört gün İsrail’de kalacak Revivo’nun, Samsun sınavında oynayıp oynamayacağı belli olmadı. 
     
     Felipe evde 
     CEZALI olan Brezilyalı oyuncu Felipe can güvenliği olmadığı gerekçesiyle maça getirilmedi. Florya’ya gelen sambacı, arkadaşlarına başarı diledikten sonra evine gitti. 
     
     Maçın adamı 
     Her şeyi yaptı 
     ÜMİT Özat kariyerinin en iyi 90 dakikalarından birini çıkardı. Savunmada, Ogün ile birlikte iyi bir ikili oluşturan Ümit, nefes kondisyonu mükemmele ulaştığı için hücumda da sürekli görüldü. Nitekim ilk yarıda Ortega’ya, ikinci 45 dakikada da Serhat’a gollük pasları verdi. Bununla da kalmayıp, perdenin kapanış golüne imzasını attı. 
     
     Göze batanlar 
     ORTEGA Arjantinli yıldız tam bir virtüöz gibi oynadı. Kırmızı kart görene kadar sahanın her yerine koştu, koşturdu. 
     YUSUF Lorant’ın verdiği cezadan iki ay sonra ilk maçına çıktı. Eksiği yokmuş gibi güvenliydi. Şansını iyi kullandı. 
     SERHAT Ligde golü yoktu, ilk yarıda iyi değildi. Ancak ikinci 45 dakikada mükemmel oynadı ve iki golüyle yıldızlaştı. 
     WASHİNGTON Yine tank gibiydi. Hava toplarında etkili olamadı. Takım eksik kalmasa alınmayacak, belki fark gelmeyecekti. 
     
     Sayılarla derbi 

</TEXT>
</DOC>
