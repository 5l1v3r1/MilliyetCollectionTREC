<DOC>
<DOCNO> 107065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur37.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
PETKİM'de 100 milyarlık soruşturma... 
</HEADLINE>
<TEXT>

     İzmir'in Aliağa İlçesi'nde kurulu Petkim Petrokimya Holding A.Ş'nin Finansman Servisi'nde çalışan 5 kişinin, bankayla anlaşarak, döviz işlemlerini yüksek bedelle yaptırıp kurumu yaklaşık 100 milyar lira zarara uğrattıkları ve bu paranın bir kısmını kendi hesaplarına aktardıkları ortaya çıktı. 
     Alınan bilgiye göre, Başbakanlık Yüksek Denetleme Kurulu denetçileri ile Petkim Teftiş Kurulu Başkanlığı görevlileri, yaptıkları hesap denetimleri sırasında, ihale sonucu belirlenen kurdan döviz alımı yapan Petkim'e, belirlenen kurun üzerindeki fiyatlardan döviz satışının gerçekleştirildiğini ve fazla para tahsil edildiğini tespit ettiler. 
     Bunun üzerine Petkim ile döviz satışını yapan bankanın Teftiş Kurulu'nca başlatılan inceleme ve soruşturmada, 1996-98 yılları arasında Petkim'in Finansman Servisi'ndeki 5 görevlisinin, ihaleyi kazanan banka görevlileriyle anlaşarak daha yüksek kurdan işlem yaptırdıkları, böylece kurumdan fazla tahsilat yapılmasına yolaçtıkları ve işlemlerden komisyon, masraf alınmasına göz yumdukları belirlendi. Bu şekilde sağlanan haksız kazançların bir kısmının, bu kişilerin hesaplarına aktarıldığı, bankaya sağlanan menfaatler karşılığında faizsiz kredi kullandıkları ve kredilerin geri ödemesinin bir bölümünü de bankaya yaptırdıkları ortaya çıktı. 
     Döviz işlemlerindeki hesaplarda geriye dönük incelemenin sürdüğü ve ilk belirlemelere göre, Petkim'in yaklaşık 100 milyar liralık zarara uğratıldığı tespit edildi. 
     Olaya karıştıkları iddia edilen Finansman Servisi'nde görevli bir müdür ile aynı serviste görevli olan ve bir süre önce işten ayrılan 4 personel hakkında Aliağa Cumhuriyet Başsavcılığı'na suç duyurusunda bulunuldu. 
     Öte yandan, Petkim'in, ihale ile anlaşılan bedelin üzerinde döviz satışı yaptığı ortaya çıkan bankaya, zarara uğratıldığı bedeli tahsil etmek için ''alacak davası'' açtığı öğrenildi. 
     





</TEXT>
</DOC>
