<DOC>
<DOCNO> 131246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko30.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül Biraz vakit istiyoruz 
</HEADLINE>
<TEXT>

     Başbakan Abdullah Gül, TBMM'de büyük bir çoğunlukları, kararlılıkları ve siyasi iradeleri olduğunu ifade ederek, ''Bize birazcık vakit verilmesini istiyoruz, rica ediyoruz'' dedi. 
     Gül, ASO Genişletilmiş Meclis Toplantısı'nda bir konuşma yaptı. 
     Başbakan Gül, kendisinden önce yapılan konuşmalardan, bakan arkadaşlarıyla birlikte faydalandıklarını söyledi. 
     ''Bizim aritmetik çoğunluğumuz var. Ama bu aritmetik çoğunluğa güvenerek Türkiye'yi idare etmeyeceğiz. Meclis içi muhalefet, meclis dışı muhalefet ama özellikle de sivil toplum örgütleriyle beraber olacağız'' dediğini ifade eden Gül, hiçbir komplekslerinin olmadığını, bütün sivil toplum örgütleriyle beraber olmaktan, onların katkılarından faydalanmaktan, Türkiye'yi beraber idare etmekten güç alacaklarını kaydetti. Gül, ''Gerektiğinde yetkimizi devrederiz. Gerektiğinde her türlü istişarede bulunuruz. Ama sorumluluğu tabii ki üstümüzde taşırız'' dedi. 
     Başbakan Gül, Türkiye'de 3 Kasım ile birlikte yeni bir dönem başladığına inandığını ifade ederek, kendilerinin iş başında bulunduğu bu dönemin Türkiye için şans olduğunu söyledi. 
     ''Türkiye'de önemli olan, doğru işleri yapmaya başlamak, yapısal reformları yapmak, yapısal dönüşümleri gerçekleştirmek ve Türk ekonomisini sıhhatli bir hale getirmek, Türkiye'yi her türlü dalgalanmadan hemen etkilenen bir ülke olmaktan çıkarmaktır'' diyen Gül, dar görüşlerle, kısa vadeli görüşlerle hareket etme niyetinde kısa vadeli alkışlar, kısa vadeli takdirler peşinde olmadıklarını bildirdi. Gül, şöyle konuştu 
     ''Eğer sürdürülebilir, sürekli bir büyümeyi yakalayarak bu sorunları çözeceksek, önce enflasyondan kurtulmamız gerekir. Enflasyondan kurtulmadığımız süre içerisinde zaman zaman büyümeler, başarılar elde edebiliriz ama bunlar inişli çıkışlı olur. Sürekli bir büyümeyi elde edebilmemiz ve istikrara kavuşabilmemiz için, enflasyon rakamını istikrarlı bir şekilde düşüreceğiz. Tabii, enflasyona düş deyince, faize düş deyince düşmüyor. İnandırıcı politikaları ve reel politikaları takip etmemiz gerekir. 
     Türkiye'de kamu borçları çok önemli. Tabii ki borcumuz olacak ama bu kadar borçla bir yere gidemeyiz. Sürekli bir büyümeyi elde edebilmek için enflasyonu düşüreceğiz. Bunu düşürebilmemiz için de kamu borçlarını kesinlikle düşüreceğiz. Bunları yaparken faiz oranları düşecek ya da çıkacak. Piyasalarla ve iş hayatı ile barışık bir hükümet olmak zorundayız. Piyasaların bize verdiği avansın da farkındayız. Bu güven esasını doğru politikalarla kurarak, her gün bunları uygulayarak faizlerin düşeceğine inanıyoruz.'' 
     
     KAMU YÖNETİMİ REFORMU 

     Başbakan Gül, hedeflerini gerçekleştirebilmeleri için kamu yönetimi reformunu kesinlikle TBMM'den geçirmeleri gerektiğini ifade ederek, konu üzerinde çalıştıklarını ve tasarıyı 1 ay içerisinde meclisten geçireceklerini kaydetti. Gül, tasarının yasalaşabilmesi için yapılan çalışmalar çerçevesinde önümüzdeki pazar günü sivil toplum örgütlerinin de katılımıyla bir toplantı yapacaklarını söyledi. 
     Abdullah Gül, İçişleri Bakanlığı'nın üzerinde çalıştığı Yerel Yönetimler Kanunu Tasarısı'nı bu ayın sonunda çıkarmayı düşündüklerini de bildirdi. 
     ''Bunları yapabilecek bir hükümet varsa, bu da bu hükümettir. İşin başındayız. Mecliste büyük bir çoğunluğumuz, kararlılığımız var, siyasi irademiz de var. O bakımdan bize birazcık vakit verilmesini istiyoruz, rica ediyoruz'' diyen Gül, aniden bastıran krizler olmasaydı, Türkiye'nin bugün daha fazla mesafe almış olacağını kaydetti. Gül, ''Türkiye, ihracata, sanayi üretimine hazır değilse o krizin bitmesinin bize ekonomik olarak ne yararı olacak Tabii insanlık açısından hepimiz sevineceğiz'' dedi. 
     
     "YOLSUZLUKLA MÜCADELE ETMELİYİZ" 

     Başbakan Abdullah Gül, rekabet edebilmek ve maliyetleri düşürebilmek için kamu kesiminde etkinliği artırmaları gerektiğini söyledi. Kamu sektöründe yolsuzluklarla mücadele edeceklerini belirten Gül, ''Bizim bilgimiz dahilinde böyle bir şey yoktur. Varsa açıkça söyleyin. Açıkça veya gizli şekilde ihbar edin. Varsa herhangi bir görüşme talebi söyleyin, bize bildirin. Kesinlikle acımasızca üstüne gideriz'' diye konuştu. 
     Başbakan Gül, etkin ve verimli olmayan çalışmanın da yolsuzluk olduğunu belirterek, ''Kanunen bunlara sen suçlusun diyemezsiniz ama bu da bal gibi yolsuzluktur'' görüşünü dile getirdi. 
     İş Yasası ile ilgili iyi gelişmeler olduğunu, 2821 ve 2822 sayılı yasalara ilişkin ortak çalışmalar bulunduğunu anımsatan Gül, işçi ve işveren temsilcileri ile görüşmelerin devam ettiğini ve 15 Şubat'a kadar bir karar verileceğini bildirdi. 
     
     ELEKTRİK FİYATLARI 

     Sosyal güvenlik sisteminin yeniden yapılandırılması ile ilgili çalışmaların başlatıldığını ifade eden Gül, hükümetinin, iş başına gelir gelmez yüksek enerji fiyatları konusunu da ele aldığını anlattı. Bakanlar Kurulu toplantılarında her hafta bir bakanı dinlediklerini belirten Gül, önce enerji, sonra da tarım konusunu ele aldıklarını, önümüzdeki hafta da sanayi sektörünün sorunlarını görüşeceklerini kaydetti. Gül, şunları söyledi 
     ''Elektrik fiyatları, gerçekten çok yüksek. Enerji Bakanlığımız bu konuyla ilgili çalışma başlattı, ben de Başbakanlık'ta... Özel bir komite kurduk. Türkiye'de enerji fiyatları niçin pahalıdır diye araştırma yaptırdım. Arkadaşlarım, raporlarını sundular. Ne yazık ki geçmişin hataları var. Geçmişte öyle projelerle bağlandık ki, öyle taahhütlerin altına girdik ki, bunlar gerçekten ne yaparsak yapalım enerji fiyatlarını yüksek tutuyor. Bunların bazılarını iptal edeceğiz. Bunların tazminatlarını ödemeyi bile göze aldık.'' Başbakan Gül, yap-işlet-devret YİD projesiyle ilgili çok pahalı sözleşmeler yapıldığını, bu projeyle yapılan santrallerden 5'iyle ilgili görüşmelerin sürdüğünü belirterek, ''Bunlar çok çok paralar kazanmışlardır ve fiyatlarda indirim yapmak zorundadırlar'' dedi. 
     
     ELEKTRİK FİYATLARININ DÜŞÜRÜLMESİ 

     Elektrik fiyatlarının düşürülmesi için en önemli noktalardan birisinin de kayıp ve kaçakların önlenmesi olduğunu vurgulayan Başbakan Gül, '' Bu, devletin ya da kamunun etkin olmadığını gösteriyor. Öyle illerimiz var ki, elektrik faturalarının yüzde 70'i ödenmemektedir. Ranzalar tavana asılıp büyük yerler ısıtılmaktadır. Bu böyle gelmiştir, ancak böyle devam etmeyecektir'' diye konuştu. 
     Başbakan Gül, Çevresel Etki Değerlendirme ÇED Yönetmeliği ile ilgili çalışmaların da devam ettiğini söyledi. 
     Gül, kaynak bulmadan kesinlikle harcama yapmayacaklarını ve yüzde 6.5'luk faiz dışı fazlayı gerçekleştireceklerini ifade etti. 
     ''Vergi konusunda hiçbir şey yapmadan köklü bir vergi reformuyla gelmek isterdik'' diyen Başbakan Gül, şöyle devam etti 
     ''Biz, yolsuzluk yapanı parasını, vergisini ödemesi gerekirken sahtekarlık yoluyla ödemeyeni affediyor değiliz. Bunları acil eylem planının içine koyduk. Onun için, süratli bir şekilde getirdik ve meclisin gündemine aldık. 
     Vergiler ne kadar yüksekse, o ülke batar. Bunu İbn-i Haldun söylemiş. Biz vergileri düşüreceğiz. Şunun için düşüreceğiz Kaynakları devlet kullanırsa, daha az etkin şekilde kullanıyor. Eğer özel sektör kullanırsa, siz kullanırsanız, daha çok etkin kullanıyorsunuz. Kaynakları biz devlet olarak kullanamayacağız, sizler vasıtasıyla kullanacağız. Onun için de vergileri indirmek bizim hedefimizdir. Türkiye'nin büyük bir vergi rezervi olsa, bugün vergi oranlarını düşürürüz.'' Yatırımların teşvikinin 1 yıl süreyle uzatılması kararı aldıklarını bildiren Gül, AB ile ilgili TBMM'de bulunan ikinci reform paketinin de bugünlerde çıkacağını söyledi. 
     





</TEXT>
</DOC>
