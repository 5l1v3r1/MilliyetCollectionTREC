<DOC>
<DOCNO> 117496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/spo02.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KADIKÖY'DE HALAY 
</HEADLINE>
<TEXT>

Fenerbahçe’yi tarihi galibiyet keyiflendirdi. Yıldırım, "Her şey şimdi başlıyor" derken, Mahmut Uslu, doğum gününde gelen zafer için "En güzel hediye" yorumunu yaptı 
     Zafer şarkıları 
     GALATASARAY karşısında alınan tarihi galibiyet Fenerbahçe’de bayram sevinci yarattı. Maç sırasında taraftarın yabancı madde atmaması için saha kenarına kadar inen Başkan Aziz Yıldırım, karşılaşma sonrası Galatasaray kafilesini otobüse bindirmesinin ardından soluğu soyunma odasında aldı. Zafer şarkıları arasında yönetici arkadaşlarıyla birlikte oyuncuları tek tek kutladı, sevinçlerine ortak oldu. 
     
     "Üzüntüler unutuldu" 
     ASBAŞKAN Mahmut Uslu, doğum gününde gelen zafer için, "Bana en güzel hediyeyi verdiler" yorumunu yaptı. Uslu, "Ancak Ortega’ya gösterilen kırmızı kart ağırdı. Seyircimiz de daha sakin olmalı, zararını biz görüyoruz" diye konuştu. İkinci Başkanı Nihat Özdemir ise, "Böyle bir galibiyeti yaşadığım için çok mutluyum. Zaman zaman çeşitli üzüntülerle karşılaştık. Bu galibiyet hepsini unutturdu" ifadelerini kullandı. 
     
     Espriler uçuştu 
     OYUNCULAR, soyunma odasına inen AKP Isparta Milletvekili Erkan Mumcu için forma imzaladılar. Takımı otobüse alkışlarla uğurlayan Başkan Yıldırım, "Her şey bundan sonra başlıyor" dedi. Karşılaşma sonrası şeref tribünündeki bazı kongre üyeleri, "Federasyona tüm maçlarımızı Galatasaray’la oynamak için dilekçe vereceğiz. 6 Kasım’da altı attık, ya tarih daha geç olsaydı" şeklinde şakalaştıkları gözlendi. 
     
Korku tüneliPanathinaikos cephesi h l sağduyu sağlayamadı. Başkan Filipidis, "Biri ölürse, ilelebet Avrupa’dan men ediliriz" diyerek, dikkat çekti 
     PANATHİNAİKOS Kulübü Başkanı Angelos Filipidis, Fenerbahçe ile 14 Kasım’da Atina’da oynayacakları rövaş maçı için sessizliğini bozdu. Filipidis, Şükrü Saraçoğlu’nda Panathinaikos taraftarlarının Dışişleri Bakanı Yorgos Papandreu’yu proteste ederek, sandalye fırlatması hakkında "İki bakan istiyor diye iki halk aniden birbirini sevmeye başlayamaz" yorumunu yaptı. 
     İSTANBUL’DAKİ maçtan sonra taraftar dernekleriyle ilişkinin geçici olarak kesilmesinin Atina’daki kritik mücadelede ters tepebileceği endişesini taşıyan ve olay çıkabileceğinden korkan Filipidis, Yeşil - Beyazlı taraftarlarla barışma çabası içine girdi. Filipidis, Spor FM radyosuna verdiği demeçte "Türk - Yunan ilişkilerinin faturası Panathinaikos’a kesilemez" diye konuştu. 
     FİLİPİDİS, Yunan hükümetinin biletlere isim yazılmasını önerdiğini, ancak bu çözümün de sorunlar içerdiğini vurguladı ve Panatinaikos taraftarlarına sakin olmaları çağrısında bulundu. Filipidis, "Hem tur atlamak, hem de ceza almamak istiyoruz. Bir maçta çıkacak olaylarda bir kişinin ölmesi, ev sahibi takımın ilelebet Avrupa kupalarından men edilmesi demektir" dedi. 
     
Muhalefetten gensoru      İSTANBUL’DA yaşanan olaylar Yunan parlamentosuna kadar taşındı. Ana muhalefet partisi Yeani Demokaris’nin milletvekili Yorgos Orfanos, Dışişleri Bakanı Yorgos Papandreu ve Kültür Bakanı Evangelos Venizelos’un cevaplaması istemiyle bir soru önergesi hazırladı ve parlamentoya sundu. 
     ÖNERGEDE şu maddeler bulunuyor. 1- Stadda o pano açıldığında Papandreu diplomatik girişimde bulundu mu 2-Gerginlik yaşandığı sırada Papandreu neden stadı dolaşmak istedi 3- İstanbul’a üç uçak dolusu insan gitti. Gidenler kimlerdi Hangi kriterlerle seçildiler Ulaşım masrafları kaça mal oldu 
     
Kundaklama eylemi      YUNAN ekibinin yönetim kurulu üyesi olan ve Panathinaikos’un ilişkisini geçici olarak kestiği güne kadar "resmi" taraftar derneği PALEFİP’in başkanlığını yapan Dimitrios Gunaris kimliği belirlenemeyen kişilerce kundaklandı. Gunaris’in Atina’da Patision caddesindeki hazır giyim mağazasına molotof kokteyli atan saldırganlar kaçtı. 
     
Panathinaikos tur atladı      PANATHINAIKOS, Yunanistan Kupası’nda ikinci tur rövanş maçında ilk karşılaşmada 1-0 yendiği Xanthi ile deplasmanda golsüz berabere kalarak tur atladı. Galatasaray’ın Şampiyonlar Ligi’nde aynı grupta yer aldığı Lokomotiv Moskova ise erteleme maçında Vladikavkaz ile 1-1 berabere kaldı. 
     
Ve kriz çözüldü      SARI - Lacivertli kulübün, 18 milyon dolar alacağı bulunduğu gerekçesiyle, maçta naklen yayına izin vermeyeceğini açıklaması üzerine dün yapılan toplantıda anlaşma sağlandı. Başkan Aziz Yıldırım ile Asbaşkan Murat Özaydınlı ile bir araya gelen Digitürk yöneticileri uzlaşmaya vardı. 
     TV zirvesinde üç saatlik zorlu bir maratona girilirken, söz konusunu TV şirketinin ödemelerde bir aksama olmayacağı yolunda söz verdiği belirtildi. Başkan Aziz Yıldırım ve yöneticiler, önceki günkü açıklamalarda, naklen yayın olmaması için teknik zorluklar çıkaracaklarını belirtmişlerdi. 
     



 SPOR 








































</TEXT>
</DOC>
