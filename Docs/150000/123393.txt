<DOC>
<DOCNO> 123393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur31.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın Kopenhag programı... 
</HEADLINE>
<TEXT>

     Türkiye, 12-13 Aralık'ta Danimarka'nın Başkenti Kopenhag'ta yapılacak ''genişleme'' gündemli AB Zirvesi'nde üyelik için müzakere tarihi verilmesine dönük temaslarını, Kopenhag ve ABD'de sürdürecek. 
     AK Parti Genel Başkanı Tayyip Erdoğan ve Dışişleri Bakanı Yaşar Yakış bugün, Başbakan Abdullah Gül de 11 Aralık'ta zirvenin gerçekleştirileceği Kopenhag'a gidecek. 
     Türkiye'yi zirvede, Başbakan Gül'ün başkanlığında Dışişleri Bakanı Yaşar Yakış, Dışişleri Bakanlığı Müsteşarı Uğur Ziyal, Dışişleri Bakanlığı AB işlerinden sorumlu Müsteşar Yardımcısı Akın Alptuna ile AB Genel Sekreteri Volkan Vural temsil edecek. 
     Gül'ün heyetinde, basınla ilişkilerin organizasyonu için Başbakanlık Başdanışmanı Ahmet H. Takan da yer alacak. Gül, Kopenhag'tan 14 Aralık Cumartesi günü dönecek. 
     
     ERDOĞAN'IN TEMASLARI 

     AK Parti Genel Başkanı Erdoğan'ın temasları ise sadece Kopenhag ile sınırlı kalmayacak. Yarın Kopenhag'ta AB Dönem Başkanı Danimarka'nın Başbakanı Anders Fogh Rasmussen ile görüşecek olan Erdoğan, bu görüşmenin ardından ABD'ye geçecek. 
     Tayyip Erdoğan, yarın ve 10 Aralık Salı günü ABD'nin Başkenti Washington ile New York'ta bazı toplantılara katılacak, görüşmelerde bulunacak. AK Parti Lideri, Washington'da Başkan George W. Bush, Başkan Yardımcısı Dick Cheney, Savunma Bakanı Donald Rumsfeld, Dışişleri Bakanı Colinn Powell ve Başkan Bush'un Ulusal Güvenlik Danışmanı Condoleezza Rice ve Musevi lobisinin ileri gelenleriyle biraraya gelecek. Erdoğan, New York'ta da BM Genel Sekreteri Kofi Annan ile görüşecek. 
     AK Parti Lideri Erdoğan, 11 Aralık'ta döneceği Kopenhag'ta, programda bir değişiklik olmaz ise 15 Aralık'a kadar temaslarını sürdürecek. 
     Erdoğan'a, Danimarka ve ABD temaslarında Dışişleri Bakanı Yaşar Yakış, siyasi danışmanı Adana Milletvekili Ömer Çelik, İstanbul milletvekilleri Egemen Bağış ve Hüseyin Besli, MKYK üyesi Cüneyd Zapsu ve Kurucular Kurulu Üyesi Ali İhsan Arslan eşlik edecek. 
     





</TEXT>
</DOC>
