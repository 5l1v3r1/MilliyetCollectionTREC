<DOC>
<DOCNO> 136618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur22.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bilimadamından öpüşme ile ilgili ilginç tespit 
</HEADLINE>
<TEXT>

     Almanya'nın Bochum kentinde yaşayan Türk psikolog Onur Güntürkün 45 , insanların öpüşürken başlarını sağa eğmelerinin nedeninin, küçüklükte başlarını genelde sağa doğru çevirmelerinden kaynaklandığını tespit etti. 
     Araştırmasının sonucu Nature dergisinde yayınlanan Güntürkün, A.A muhabirine yaptığı açıklamada, insanların ana rahminde ve doğduktan sonra da başlarını genelde sağa doğru çevirdiklerini ve sağ el ile sağ bacağını gördüğü için sağ eli kullanma alışkanlığını geliştirdiğini söyledi. 
     Beyin asimetrisi üzerine uzun zamandır yoğun çalışmaları olduğunu ifade eden Güntürkün, ''Bu teori hep tartışılıyordu, ancak buna fazla inanan yoktu. Ben bunun mümkün olabileceğini düşündüm ve insanların bu alışkanlıklarının büyüdükten sonra da kalıp kalmadığını araştırmak istedim'' diye konuştu. 
     Bunun için özel bir deney yapmak istemediğini, insanları doğal ortamda araştırmaya karar verdiğini kaydeden Güntürkün, ''Bu nedenle, ABD, Almanya ve Türkiye'de havaalanlarına giderek öpüşen insanları izledim. Gerçekten de öpüşenlerin çok büyük bir bölümünün başlarını sağa eğdiklerini tespit ettim. Bu da, insanların küçüklükten edindikleri alışkanlığı sürdürdüklerini gösteriyor'' dedi. 
     Bochum kentindeki Ruhr Üniversitesi'nde çalışmalarını sürdüren İzmir doğumlu Güntürkün, 1975 yılında psikoloji okumak için geldiği Almanya'da doktorasını tamamladığını, dünyanın birçok ülkesinde de araştırmalar yaptığını söyledi. 
     





</TEXT>
</DOC>
