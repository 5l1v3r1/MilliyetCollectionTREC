<DOC>
<DOCNO> 149215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/ekonomi/eko05.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konserveler kartona girdi 
</HEADLINE>
<TEXT>

Tetra Pak, yiyecekleri 24 aya kadar koruyabilen karton konserve kabı üretti. Şirketin geliştirdiği ürün konservecilikte önemli bir gelişme olarak değerlendiriliyor 
     EVRİM ERGİN Köln 

     Şişe ve tenekede saklanabilen konserveleri artık kartonda da saklamak mümkün hale geldi. Tetra Pak'ın, Anuga FoodTec 2003 fuarında tanıttığı 'Tetra Recart' adı verilen bu yeni ürün konservecilik alanında önemli bir adım olarak niteleniyor. 
     Sistem, yüksek ısıda gıdaları işleme tabi tutarak 24 aylık bir koruma imk nı sağlıyor. Tüketici için kullanım kolaylığının yanı sıra üreticilere taşıma avantajları, marketler için ise raflama imkanları sunuyor. Bu yeni teknolojinin çok yakın bir zamanda dünya pazarında önemli bir pazar elde etmesi bekleniyor. Hazır çorba, sebze, hazır yemek gibi gıdaların korunması konusunda yenilikler sunan ürün, geri dönüşümlü karton malzemeden üretiliyor. 
     Gıda Fuarı'nda bir konferans da düzenleyen Tetra Pak yöneticileri, dünyadaki gıda tüketim trendleri ile ilgili de bilgiler verdi. 
     Dünyada toplam sıvı gıda tüketiminin yılda 5 trilyon litreyi bulduğunu belirten yetkililer, toplam gıda pazarının da 1.5 trilyon dolar olduğunu kaydetti. Bu ürünlerin ise her yıl 98 milyar dolarlık bölümü paketleniyor. İsveçli Tetra Pak'ın 2003 yılında üretmeyi hedeflediği paket adedi ise 100 milyar üzeri. 
     
     Türk firmalarına savaş protestosu 
     Fuara katılan Türk makine üreticisi firmaların yetkilileri Avrupa'ya açılmak için bu fuara katıldıklarını, pazarda kalite olarak İtalyan ve İspanyol üreticilerden daha iyi olduklarını kaydettiler. Gemak Müdürü Necil Büyükpamukçu, ürettikleri makineleri genelde Ortadoğu ülkelerine sattıklarını kaydetti. Cezayir ve İran'daki bazı müşterilerinin Türkiye'nin ABD'nin müttefiki olduğu gerekçesi ile anlaşmalarını iptal etmek istediklerini, "Fiyatınız çok uygun ama sizinle iş yapmak istemiyoruz" dediklerini belirtti. Bunu birçok şirketin yaşadığını söyleyen Büyükpamukçu, müşterileri ikna için Türk halkının da savaş istemediğini ilettiklerini kaydetti. 
     


SİYASET 























</TEXT>
</DOC>
