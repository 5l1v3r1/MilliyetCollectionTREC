<DOC>
<DOCNO> 123971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko38.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Başkanı İstikrar için talep canlandırılmalı 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, ''Büyüme rakamları sevindirici ama bizim için sürpriz değil. Önemli olan büyümede istikrarın yakalanabilmesi için talebin canlandırılabilmesidir'' dedi. 
     Bayramoğlu, yaptığı yazılı açıklamada, DİE tarafından açıklanan büyüme rakamlarını değerlendirirken, 2001 yılındaki rekor gerilemeden sonra böyle bir toparlanma olmasının, Türkiye ekonomisinin dinamikleri açısından normal olduğunu kaydetti. 
     Ali Bayramoğlu, ''Büyümedeki umut verici sonuçlara rağmen yurt içi talepte hala kayda değer bir canlanmanın söz konusu olmaması ise dikkat çekici. İstikrarlı büyüme için talebin canlandırılması şart'' dedi. 
     Son dönemdeki gelişmelerin de etkisiyle, 2003 yılında daha iyi bir performansın yakalanmasının imkansız olmadığını vurgulayan Bayramoğlu, ''olumlu beklentiler, ülke ekonomisinin temel dinamiklerini özümsemiş ve ekonomi politikası tercihlerinde temel önceliğin reel büyüme olduğunu sürekli göz önünde tutan bir ekonomi yönetimini zorunlu kılmaktadır. Mevcut yöneticilerin bu basireti göstereceklerini ümit ediyoruz'' ifadesini kullandı. 
     





</TEXT>
</DOC>
