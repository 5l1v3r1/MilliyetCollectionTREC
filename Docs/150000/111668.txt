<DOC>
<DOCNO> 111668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur07.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat kadınlarının internette "Sorunlu Kadınlar"sitesine ilgisi 
</HEADLINE>
<TEXT>

     İzmir'de, sorunları olan kadınlara hukukçu ve hekimlerin ''ücretsiz danışmanlık'' hizmeti vermesi için kurulan internet sitesine, hayat kadınlarının büyük ilgi gösterdiği bildirildi. 
     Denizweb Tasarım ve Tanıtım Şirketi Genel Koordinatörü Yusuf İnan, sorunlu kadınlara sağlık ve hukuk konularında ücretsiz danışmanlık hizmeti vermek amacıyla ''www.ozelkadin.com'' sitesini faaliyete geçirdiklerini söyledi. 
     Sitenin kısa sürede ''fuhuş sektöründe çalışan kadınlar'' tarafından ilgi gördüğünü anlatan İnan, şöyle konuştu 
     ''Siteye, fuhuş sektöründeki genelev kadınları, telekızlar ve konsomatrislerden yoğun başvuru oldu. Özellikle yurt dışından çok sayıda telekız sorunlarını bildirdi. İlgi görmek bizi çok şaşırttı. Sektörün mensupları, en az diğer iş hayatındaki kadınlar kadar ilgililer. En çaresiz kadınlar arasında fuhuş sektörü çalışanları başı çekiyor. Sorunlarını anlatıyorlar. Hukukçularımız, psikologlarımız ve hekimlerimiz, onlara yardımcı olmaya çalışıyor.'' 
     
     ''AMAÇ DIŞI KULLANIM OLANAKSIZ''... 
     Sitede yer alacak konuları 15 kişilik bir ekibin titizlikle elediğini anlatan Yusuf İnan, ''Bu kadınların kendi aralarında kullandığı üslubun internet ortamına taşınmasına izin vermiyoruz. Bu işi büyük bir ciddiyetle yapıyoruz ve bozulmasına da göz yummayız'' dedi. 
     Fuhuş sektöründeki kadınlara ulaşmak isteyenlerin bu siteyi kullanmalarının mümkün olmadığını da kaydeden İnan, sitede kadınların sorunları ve onlara yanıtların yer aldığını asla kimlik bilgisi, adres verilmediğini belirtti. 
     
     SORUNLARIN ÇEŞİTLERİ 
     Siteye başvuran fuhuş sektöründeki kadınların ''dernekleşme'' isteklerini sürekli olarak gündeme getirdiklerini anlatan Yusuf İnan, ''Bu kadınların dernekleşmesi için sosyal hizmetler uzmanlarının yardımcı olması gerektiğine inanıyorum'' dedi. 
     Fuhuş sektöründeki kadınların önemli sorunları arasında sağlık sorunlarının yer aldığını, Hepatit'ten AIDS'e kadar birçok hastalık ile ilgili bilgi ve korunma yöntemleri istediklerini kaydeden İnan, ayrıca hukuki haklarının korunması ve yaşadıklarını aşabilmek için psikolojik destek isteklerini dile getirdiklerini bildirdi. 
     





</TEXT>
</DOC>
