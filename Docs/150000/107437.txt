<DOC>
<DOCNO> 107437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo13.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
650. Elmalı Yeşilyayla 2. Dünya Yağlı Pehlivan Güreşleri başladı 
</HEADLINE>
<TEXT>

     650. Elmalı Yeşilyayla 2. Dünya Yağlı Pehlivan Güreşleri, Antalya'nın Elmalı İlçesi'nde başladı. 
     İlçenin güreş sahasında düzenlenen güreşlerde ilk önce başpehlivan Recep Gürbüz anısına mevlit okundu. Daha sonra düzenlenen törende konuşan Elmalı Yeşilyayla Güreşleri Tertip Komitesi Başkanı ve Belediye Başkanı Hüseyin Altıntaş, güreşlere bu yıl 15 yabancı güreşçinin katıldığını bildirdi. 
     Altıntaş, güreşlerin her yıl Ağustos ayı sonunda yapıldığına dikkati çekerek, şunları söyledi 
     ''Elmalı güreşleri ile İran'da düzenlenen yağlı pehlivan güreşleri aynı tarihe rastlıyordu. Bu yüzden biz tarihi bir hafta ertelemeye karar verdik. Elmalı'da yapılan güreşler nedeniyle, Güreş Federasyonu 13-15 Eylül tarihleri arasında Türkiye'nin hiçbir yerinde güreş yapılmasına izin vermedi. Bu yasak, Elmalı güreşlerine rekor katılımı sağladı. Elmalı, güreşler ve sanatsal faaliyetler nedeniyle adeta bayram yerine döndü.'' 650. Elmalı Yeşilyayla 2. Dünya Yağlı Pehlivan Güreşleri'nin ilk gününde, minikler yarıştı. Pazar günü sona erecek güreşlerde, dereceye girenlere çeşitli ödüller verilecek. 
     





</TEXT>
</DOC>
