<DOC>
<DOCNO> 147343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur17.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bütün krizlere rağmen sıçramayı başarıyorsunuz" 
</HEADLINE>
<TEXT>

     Dünya Ticaret Örgütü WTO İş Konseyi Birliği Başkanı Jens Friis Jensen, Türkiye'nin krizlerden sonra kendine gelme konusunda çok başarılı olduğunu söyledi. Doğu Akdeniz Uluslararası Turizm ve Seyahat Fuarı Emitt 2003 kapsamında düzenlenen ve ''savaş sonrası turizmin durumunun'' ele alındığı toplantıda konuşan Jensen, savaştan dolayı insanların seyahatlerinde artık evlerine yakın yerleri tercih ettiklerini ve fiyat konusunda da daha hassas olduklarını, bu nedenle de bölgesel turizm şirketlerinin daha dirençli olacağını söyledi. 
     Türkiye'nin bölgesindeki rekabet ortamına dikkat etmesi gerektiğini vurgulayan Jensen, ''Ürünlerinizi geliştirme fırsatınız var. 2001'de 7 milyon olan yıllık turist sayısı 2002'de 13 milyon civarına çıkardınız. Türkiye potansiyel olarak daha iyi bir duruma geliyor'' dedi. 
     Türkiye'yi tercih eden turist potansiyelinin önemli bir özelliğinin, tekrar buraya gelen insanlardan oluşması olduğunu belirten Jensen, şöyle devam etti 
     ''Bu, Türk turizmini diğer rakiplerinden ayıran ve onlara karşı avantaj sağlayan bir özelliktir. Bu nedenle Türk turizmi krizlerden kolaylıkla çıkabiliyor. Türkiye krizlerden sonra kendine gelme konusunda çok başarılı. Turist sayısını 2002'de 13 milyona ulaştırdı. Bu etkileyici bir rakam. Bütün krizlere rağmen sıçramayı başarıyorsunuz.'' Irak operasyonunun turizm üzerindeki etkilerini de değerlendiren Jensen, ''Turizm ve savaş, ateşle su gibidir. Bunlar birarada olmaz. Körfez savaşını geçmiş savaşlarla karşılaştırmak yanlış olur ama sonuçta bu bir savaş. Öyle umuyorum ki, bu savaş kısa sürer ve bu krizi aşarız'' diye konuştu. 
     ''TUI'' seyahat şirketinin Türkiye temsilcisi Oğuz Ünver de, Türkiye'nin büyük bir turizm potansiyeline sahip olduğunu ifade ederek, ''İnanıyorum ki, bu potansiyel giderek büyüyecektir'' dedi. 
     Ünver, turizmde yaşanan olumsuz havanın sadece Irak krizinden kaynaklanmadığını ve Orta Avrupa'daki ekonomik hareketin de etkisi bulunduğunu kaydederek, ''Ama Türkiye'de, turizm sektöründe, son yıllarda yaşanan ivme TUI bünyesindeki hiçbir ülkede yaşanmamıştır'' diye konuştu. 
     





</TEXT>
</DOC>
