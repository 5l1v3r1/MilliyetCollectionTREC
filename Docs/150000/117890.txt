<DOC>
<DOCNO> 117890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/guncel/gun03.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök’ten sürpriz 10 Kasım mesajı 
</HEADLINE>
<TEXT>

Orgeneral Özkök, Genelkurmay’ın ilk yazılı 10 Kasım mesajında, Cumhuriyeti irtica başta olmak üzere her türlü tehlikeye karşı korumak azim ve iradesindeyiz’ dedi... 
     BARKIN ŞIK Ankara 

     Genelkurmay Başkanı Orgeneral Hilmi Özkök, daha önce örneği görülmeyen bir uygulamayla, TSK’ya 10 Kasım mesajı yayınlayarak, irticayla mücadele uyarısında bulundu. ABD’deki temasları devam ettiği için 10 Kasım’daki törenlere katılamayacak olan Özkök’ün mesajı, Genelkurmay Başkanlığı Şehit Gazeteci Hasan Tahsin Basın Bilgi Merkezi’nden "bilgi notu" olarak haber merkezlerine de geçildi. Özkök, mesajında "Cumhuriyeti, başta irticai ve bölücü gayretler olmak üzere, her türlü tehlikeye karşı, dün olduğu gibi bugün ve yarın da, korumak ve kollamak azim ve iradesindeyiz" dedi. 
     
     YÜCE ATATÜRK RAHAT UYU’ 
     Özkök, "Değerli silah arkadaşlarım" diye başlayan mesajını şöyle sürdürdü "Atatürk’ün, ebediyete intikal edişinin 64. yılında her zaman olduğu gibi yokluğunu yüreğimizde hissediyoruz. Bir imparatorluğun küllerinden çağdaş, demokratik, laik ve üniter bir cumhuriyet çıkartan ve daha yapabileceği çok şey varken aramızdan ayrılan bu büyük insanı rahmetle ve minnetle anıyoruz. TSK, bize bıraktığı en büyük eseri olan cumhuriyeti, başta irticai ve bölücü gayretler olmak üzere, her türlü tehlikeye karşı, dün olduğu gibi bugün ve yarın da korumak ve kollamak azim ve iradesindedir. Yüce Atatürk, bize güven ve rahat uyu." 
     
Randevu isteyecekler...      AKP, dört gözle Özkök’ü bekliyor 
     AKP yönetimi Irak konusunda bilgi almak için Genelkurmay Başkanı Orgeneal Hilmi Özkök’den randevu isteyecek. AKP kulislerinde dün en çok tartışılan konu Genelkurmay’ın kendilerine randevu verip vermeyeceği oldu. Randevu istemek için Özkök’ün yurt dışından dönüşünü bekleyen AKP yönetiminde, alınacak yanıt merak oluştururken, "İnşallah bir gerilim yaşanmaz" endişesi ön plana çıktı. 
     
     HÜKÜMET KURULSAYDI...’ 
     ABDULLAH KARAKUŞ 

     Bazı AKP’liler, "Demokratik bir sistemde birinci olduk. Herkes halkı dikkate almak zorunda. TSK zaten gözbebeğimizdir, aramızda sorun yok. Randevu verilmemesi için bir neden görünmüyor" derken, bazı AKP’liler de "Daha hükümet kurulmadan böyle bir bilgilendirme olmayabilir" yorumunda bulundu. 
     



 GÜNCEL 


















</TEXT>
</DOC>
