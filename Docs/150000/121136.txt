<DOC>
<DOCNO> 121136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko27.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Doğrudan gelir desteğinde kaynak sorunu var 
</HEADLINE>
<TEXT>

     Tarım ve Köyişleri Bakanı Sami Güçlü, doğrudan gelir desteği konusunda bir kaynak sorunuyla karşı karşıya olduklarını söyledi. 
     Türkiye Ziraatçiler Derneği TZD Başkanı İbrahim Yetkin, Bakan Sami Güçlü'yü, makamında ziyaret ederek, görevinden dolayı tebrik etti ve başarılar diledi. Ziyarette konuşan Bakan Güçlü, doğrudan gelir desteği konusunda dün Başbakan Abdullah Gül, Devlet Bakanı Ali Babacan, Maliye Bakanı Kemal Unakıtan'ın katılımıyla bir toplantı yaptıklarını bildirdi. 
     Tarım ve Köyişleri Bakanlığı'nın şimdiye kadar 70 ilin ödemelerine ilişkin listeleri Hazine'ye gönderdiğini, ancak bir kaynak sıkıntısı ile karşı karşıya olduklarını belirten Bakan Güçlü, şöyle devam etti 
     ''Bir çözüm arayışı içindeyiz. Tarım Bakanlığı'ndan Hazine'ye intikal etmiş, ödemeleri yapılması gereken iller var. Ama kaynak sıkıntısı ile karşı karşıyayız. Gecikme Tarım Bakanlığı'ndan kaynaklanmıyor. Konu ile ilgili bakan ve Başbakan bilgi sahibi. Kaynak arayışı içindeyiz.'' Güçlü, basın mensuplarının konuyla ilgili sorusu üzerine, doğrudan gelir desteği sisteminde bu yıl için bir değişiklik öngörülmediğini belirterek, ''2002 böyle tamamlanacak. Sadece üretimi teşvik edici yönde kullanılmasına yönelik, 2003 ile ilgili bir kısım düzenlemeler yapılabilir. Ama doğrudan gelir desteği devam edecek'' dedi. 
     
     TARIM BAKANLIĞI'NDA YENİDEN YAPILANDIRMA 
     Hükümet olarak bu dönemde en çok gerçekleştirmek istedikleri konunun, sivil toplum kuruluşları ve kamu yöneticileri arasındaki işbirliğini sağlamak olduğuna işaret eden Bakan Güçlü, bakanlık olarak bu anlayış içinde çalışacaklarını söyledi. Güçlü, neyi, nasıl, niçin yapacaklarını ortaya koyacaklarını ve görüş alacaklarını anlattı. Türkiye'de 1980'den itibaren tarım kesiminin ihmal edildiğini, bunun adeta genel ekonomi politikasının bir unsuru haline getirildiğini hatırlatan Güçlü, tarımda gelir seviyesinin düştüğünü, desteklerin azaltıldığını, sorunların son 5-10 yılda daha da ağırlaştığını belirtti. 
     Kendilerinin halen durum tespiti yaptığını, ardından benzeri kuruluşlarla işbirliği yapacaklarını söyleyen Bakan Güçlü, dünyadaki yönetim anlayışına dikkat çekerek, Türkiye'deki kamu kurumlarının bu hantallıkla yaşamasının mümkün olmadığına işaret etti. 
     Kamu kurumlarının küçültülmesi ve etkin bir yapıya kavuşturulması gerektiğini vurgulayan Tarım ve Köyişleri Bakanı Güçlü, şöyle devam etti 
     ''Tarım bakanlığı yeniden organize edilmek zorunda. Fonksiyonları yeniden belirlenmeli, günün şartlarına uygun hale gelmeli. Üretimden mümkün olduğu kadar çekilmeli, düzenleyici, bilgi sunucu, kontrol edici, denetleyici, ana politikayı belirleyici bir kurum olmalı ve bu politikanın uygulanmasını sağlamalı. Türkiye'nin kurumları benzer bir anlayışla yeniden yapılanmalı, tarım bakanlığı da yeniden yapılanacaktır. Gecikme olursa, sorunlar artar, bu acil bir iş.'' 
     
     TZD BAŞKANI YETKİN 
     TZD Başkanı İbrahim Yetkin de ziyaret sırasında yaptığı konuşmada, tarım kesiminin sorunlarına değinirken, ''Çiftçi şu anda evinde. Onu, traktörüne mazot koyup, tarlaya göndermek, üretir hale getirmek lazım'' dedi. Bakan Güçlü'ye tarım sektörünün sorunları hakkında bir rapor sunan Yetkin, Bakanı, 24-25 Aralık'ta düzenleyecekleri Ulusal Tarım Kongresi'ne davet etti. 
     Uygulanan IMF destekli politikaların tarım kesiminde sorunları ağırlaştırdığına işaret eden Yetkin, bakanlıktan ve hükümetten beklentilerini şöyle sıraladı 
     ''Doğrudan gelir desteği ödemeleri tamamlanmalı. Tütün ve Şeker yasalarının ve bunlarla ilgili kurullar yeniden gözden geçirilmeli. Ziraat Bankası'nın kredi faizleri düşürülmeli. TMO'nun piyasaya daha etkin olarak girmesi sağlanmalı. Sümer Holding bünyesinde bulunan Et ve Balık Ürünleri A.Ş yeniden etkin hale getirilmeli. Hükümet programında olduğu gibi tarım girdileri ve özellikle mazot sübvanse edilmeli. Tarişbank'ın tekrar üreticiye verilmesi sağlanmalı. Tarımla ilgili politikalarda Tarım Bakanlığı merkez haline gelmeli. Diğer bakanlıklarda bulunan tarımla ilgili kuruluşlar bu bakanlığa bağlanmalı. Tarım satış kooperatifleri yeniden yapılandırılmalı. Toprak Yasası çıkarılmalı.'' 
     
     ''YA ÇİÇEK YA KİTAPLA İLGİLİ İŞ...'' 
     Görüşmenin başında, TZD Başkanı Yetkin, Bakan Güçlü'yü görevinden dolayı tebrik ederken, büyük bir çiçek buketi sundu. Güçlü, çiçeği alırken, eğitim hayatından sonra ya çiçek ya da kitapla ilgili bir iş yapmak istediğini belirterek, ''Çiçek de Tarım Bakanlığı'nın ilgi alanında ama, Tarım Bakanlığı'nın çok geniş bir alanı var. Bu görev, temenniye geniş bir yanıt oldu'' dedi. Bu arada bakanlık yetkilileri, Köy Hizmetleri Genel Müdürlüğü ve Çay-kur'un da bakanlığa bağlandığını söylediler. Yetkililer, hükümetin Başbakanlık'a bağlı kurumların ilgili bakanlıklara bağlanması konusunda kanun hükmünde kararname çıkarma yetkisi konusunda öncelikle TBMM'den yetki kanunu çıkarmasının beklendiğini, ondan sonra bu yetki kanununa dayanarak çıkarılacak KHK'larla kurumların bağlanacağını belirttiler. 
     





</TEXT>
</DOC>
