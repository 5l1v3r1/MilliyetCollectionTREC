<DOC>
<DOCNO> 107317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/siyaset/siy01.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz küstük, haydi seçimi erteleyelim’ 
</HEADLINE>
<TEXT>

Liderlerinin talimatlarına uyup "3 Kasım" için el kaldıran milletvekilleri, aday listelerinde kendi isimlerini bulamayınca seçimi erteletmek için düğmeye bastı 
     Seçimin 3 Kasım’da yapılması için Meclis’te liderlerinin talimatına uyarak el kaldıran milletvekilleri, isimlerini aday listelerinde bulamayınca, rekor çoğunlukla oy verdikleri seçimleri erteletmek için düğmeye bastı. "Gensoru gündemiyle Meclis’i olağanüstü toplantıya çağırmak" için Erbakan’ın doktoru ve Bağımsız Milletvekili Ali Gören öncülüğünde yürütülen imza çalışmaları, listeler açıklanınca hız kazandı. Küskünler, dün imza toplamaya çalışırken, bir yandan da MHP’nin küskünlerini saflarına katıp DYP’yi birinci parti yapacak formül için kulis başlattı. Böylece, 449 oy gibi tarihi bir çoğunlukla erken seçim kararı alan milletvekilleri, kısa sürede yaptıkları dönüşle, siyasi ahlak tartışmalarını gündeme getiren bir tablo yarattı. 
     
     SEZER İSTEMEYİNCE 
     Cumhurbaşkanı Ahmet Necdet Sezer’in seçimin ertelenmesine karşı çıkması nedeniyle önce hareketin bu amaçla ilgisi olmadığı açıklandı. Ancak Başbakan Bülent Ecevit’e "seçimin ertelenmesi" sonucunu doğuracak teklif götüren ANAP lideri Yılmaz, "Ecevit yanlış algıladı" demesine rağmen, seçimin AB için ertelenebileceğini söyledi. Bu gelişmeler sırasında Sezer’in dün, hükümetin yıkılması halinde görevi, en çok sandalyesi olan partinin lideri olarak MHP lideri Devlet Bahçeli’ye vereceğini ima etmesi üzerine taktik değişti. Hükümetin düşürülmesinden sonra görevin DYP’ye verilmesine çabalayan küskünler, MHP’lileri transfer ederek DYP’nin birinci parti olması için kulislere başladı. 
     
     MAYIN EŞEĞİ OLDUK’ 
     Küskünlerin yanı sıra ANAP, DYP, YTP ve SP’den de büyük oranda destek gelmesi beklenen "hareket"in başarısı için MHP’liler markaja alındı. Küskünlere ilk imzayı veren Mehmet Kaya da MHP’den istifa etti. Kaya daha sonra, listeye giremeyen 23 ve seçilemeyecek sıralardaki 47 vekili tek tek arayarak, kendilerine katılmalarını istedi. "Mayın eşeği olarak kullanıldık" diyen küskün MHP’liler de önceki akşam durum değerlendirmesi yaptı. Sayılarının 70’e yakın olduğunu hesaplayan MHP’li küskünlerden Ahmet Çakar da, karar vermeden önce Bahçeli ile görüşeceklerini söyledi. 
     Dün başını YTP, MHP ve DYP’lilerin çektiği birçok milletvekili Meclis’te bir araya gelirken, seçimin iptali amacıyla Meclis’in olağanüstü toplantıya çağrılması ve gensoru için iki liste dolaştırıldı. YTP’den Gaffar Yakın ve Gören’in örgütlediği çalışmada 110 imza aşılırken, YTP’nin 2 liste için imzaları tamamladığı, MHP’den de 25’e yakın imza verildiği öğrenildi. 
     
     HEDEF 16 EYLÜL 
     Gören’in topladığı imzalar doğrultusunda, bugün TBMM Başkanlığı’na verilmesi planlanan dilekçeyle Meclis’in 16 Eylül’de toplantıya çağrılması hedefleniyor. Toplantı çağrısını bir hafta değerlendirme yetkisi bulunan Meclis Başkanı Ömer İzgi’nin, MHP’den Konya’da liste başı adayı olması nedeniyle, "1 Ekim’i bekleme" yönünde karar verebileceği belirtiliyor. 
     ANAP’ta 20, YTP’de 3, MHP’de 23, DYP’de 22, DSP’de 5, AKP’de 2, SP’de de 13 olmak üzere, listelerde yer almayan toplam 88 milletvekili bulunuyor. Bu harekete ayrıca, 23 bağımsız milletvekiliyle TDP, BBP ve YP’den toplam 10 milletvekilinin "potansiyel destek" olabileceği konuşuluyor. 
     
     KÜSMEYEN DE VAR 
     MHP’li "listezede"lerden bazılarının partilerine karşı aldıkları tavır da küskünlerin moralini bozdu. Küskünler, DSP’nin 6 listezedesinden de beklediği desteği bulamadı. MHP’li Mehmet Ay ve Yusuf Kırkpınar, listelerdeki yerleri nedeniyle partilerine kırgınlıkları olmadığını bildirdi. 
     
Meclis’te son durum MHP 125 DYP 84 ANAP 70 YTP 59 AKP 59 DSP 58 SP 46 BBP 4 ÖDP 3 YP 3 CHP 2 BAĞIMSIZ 23 BOŞ 14 TOPLAM 550      



 SİYASET 





















</TEXT>
</DOC>
