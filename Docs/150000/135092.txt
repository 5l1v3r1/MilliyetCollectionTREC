<DOC>
<DOCNO> 135092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur15.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Hükümetin almak istediği yetkinin sınırları belli olmalı" 
</HEADLINE>
<TEXT>

     TBMM Başkanı Bülent Arınç, "Eğer hükümet Anayasa'nın 92. maddesine uygun olarak bir yetki almak istiyorsa, bu yetkinin sınırları belli olmalıdır, muayyen olmalıdır" dedi. 
     Arınç, istenen yetkinin, "ne amaçla Türkiye'ye dışarıdan yabancı asker geleceği veya Türkiye'nin bir dış ülkeye kendi askerini göndereceği konusu zaman itibariyle, yetki itibariyle, miktar itibariyle sınırlı olması gerektiğini" ifade ederek, "ucu açık bir yetkiyi" Meclis'in vermeyeceğini düşündüğünü söyledi. 
     Meclis Başkanı Arınç, hükümetin ve Başbakan Gül'ün Irak konusundaki çabalarını sonuna kadar desteklediğini dile getirirken, tüm girişimlere rağmen ABD'nin bir operasyonda kararlı olduğunu vurgulayarak, "Milli Güvenlik Kurulu toplantısında çıkan tavsiye kararı, hükümeti herhalükarda kullanılmak üzere bir yetki istemeye sevk etmiş olabilir. Ben bunları da hükümetin hakkı olarak görüyorum" diye konuştu. 
     Arınç, "Siirt seçimlerinin ertelenmesi ihtimali"nin sorulması üzerine, Anayasa'nın 78. maddesinin savaş ihtimali ve savaş sebebiyle seçimlerin bir yıl ertelenebileceği hükmünü içerdiğini hatırlattı. 
     TBMM Başkanı Bülent Arınç, "Tarih hazinesi olan milli saraylar, kasır ve köşklerin en iyi şekilde korunması, tarihe ve gelecek kuşaklara aktarılması bizim görevimizdir" diye konuştu. 
     Tarih ve kültüre ait olan ortak değerlerin gelecek nesillere en sağlıklı şekilde aktarılması gerektiğini belirten Arınç, bu konuda basından da destek istedi 
     





</TEXT>
</DOC>
