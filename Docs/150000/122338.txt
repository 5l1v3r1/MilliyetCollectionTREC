<DOC>
<DOCNO> 122338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur09.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Siyasette yozlaşmanın izlerini kazıyacağız" 
</HEADLINE>
<TEXT>

     TBMM Başkanı Bülent Arınç, ''Siyasetteki yozlaşmanın bütün izlerini kazıyacağız'' dedi. 
     Meclis Başkanı Arınç, Büyük Birlik Partisi BBP Genel Başkanı Muhsin Yazıcıoğlu ve partinin diğer yöneticilerini kabul etti. Arınç, kabul sırasında yaptığı konuşmada, 3 Kasım seçimlerinin ardından oluşan Parlamento'nun kendisini büyük bir çoğunlukla Meclis Başkanı seçtiğini hatırlatarak, bundan da büyük mutluluk duyduğunu söyledi. 
     Anayasa'da ifade edilen egemenlik hakkının, Meclis eliyle kullanıldığını belirten Arınç, ''Milletimize layık en güzel hizmetleri yapmanın gayreti içinde olacağız'' diye konuştu. 
     Siyasetteki yozlaşmanın bütün izlerini kazıyacaklarını belirten Bülent Arınç, ''Siyaset bütün kurumlarıyla, Meclisiyle, partileriyle, milletvekilleriyle daha güçlü olarak milletimize layıkıyla hizmet edecek'' dedi. 
     BBP lideri Yazıcıoğlu da konuşmasında, öncelikle Arınç'ı Meclis Başkanlığı dolayısıyla tebrik etti. 
     Demokrasinin tecelli ettiği Meclis'in aynı zamanda sorunlara çözüm aranan yer olması gerektiğini söyledi. Yazıcıoğlu, Meclis'in bu yeni dönemde halkın sorunlarına çözüm getireceğine de inandıklarını ifade etti. 
     





</TEXT>
</DOC>
