<DOC>
<DOCNO> 102709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko07.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa beklentileri... 
</HEADLINE>
<TEXT>

     Siyasi gelişmelere odaklı hareket eden Borsa'da eski Devlet Bakanı Kemal Derviş'in siyasi temasları bu hafta da dikkatle izlenecek en önemli konuyu oluşturacak. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, endeksin 11,000 seviyesini test ettikten sonra başlattığı düzeltme hareketinin geçen hafta boyunca devam ettiğini hatırlattı. 
     Hafta içinde 10,000 desteğinde tutunmakta zorlanan endeksin, 9,500 seviyesine kadar gerileyerek kısa vadeli bir dip yaptığını kaydeden Yüksel, geçen haftaki sert gerilemeye de Derviş'in siyasetten çekileceği söylentilerinin neden olduğunu kaydetti. 
     Yüksel, 9,500 desteğine kadar geri çekilen endeksin, kısa vadeli düzeltmesini tamamladığını ifade ederek, şöyle dedi 
     ''Bu hafta 10,000 seviyesi direnç olarak karşımıza çıkacak. 10,000 seviyesinin işlem hacmi desteği de alarak aşılması halinde 10,500 ve 11,250 dirençlerine doğru bir hareket yapılabilir. Piyasaların yönünü siyasi gelişmeler de etkileyecek. Yukarı hareket 11,250 seviyesine ulaşabilirse, bu seviye kar realizasyonu için değerlendirilmeli. Endeksin yatay hareketi halinde pozisyon korunmalı.'' 
     
     FAİZ VE DÖVİZ 
     Yüksel, Hazine'nin bugün ve yarın halka arz yöntemi ile dövize endeksli bir yıl vadeli tahvil satışı yapacağını hatırlatarak, ''Bono faizleri son iki haftada yüzde 67-68 aralığındaki dar bir bantta hareket ediyor. Bu hafta açılışta faizin yine aynı aralıkta kalması beklenebilir. Faizdeki yön değişimini de siyasetteki gelişmeler şekillendirecek'' diye konuştu. 
     Yaklaşık iki haftadır dövizde faizdekine benzer yatay bir hareket izlendiğini anlatan Yüksel, ''Doların orta vadeli yükselen trend desteği 1 milyon 630 bin lira seviyesine ulaştı. Bu seviye test edilmekle birlikte şimdilik güçlü görünüyor. Desteğin kırılması büyük ölçüde siyasi gelişmelere bağlı. Siyasette olumlu bir gelişme yaşanmazsa kurlarda yeniden sınırlı bir yükseliş hareketi oluşabilir'' dedi. 
     





</TEXT>
</DOC>
