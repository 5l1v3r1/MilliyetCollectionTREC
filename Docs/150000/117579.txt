<DOC>
<DOCNO> 117579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/soneko09.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansı hızlı kapattı... 
</HEADLINE>
<TEXT>

     Haftabaşındaki iki günlük ciddi yükselişin ardından dün soluklanan borsa, bugün kaldığı yerden çıkışını sürdürdü. 
     Bileşik endeks seans içinde dünkü kapanışının 900 puan üzerine çıksada, buradan gelen kar satışlarıyla seansı 705 puanlık artışla, 12,679 puandan tamamladı. Hisse senetleri ortalama yüzde 5.89 oranında değer kazandı. 
     Seansa, 21.53 puan artışla 11,994.91 puan seviyesinden başlayan bileşik endeks seansın ilk yarısını 711.28 puan artışla 12,684.66 puandan geçti. Seansın ikinci yarısında artış eğilimi devam etti. Ancak AK Parti Genel Başkanı Recep Tayyip Erdoğan'ın, Cumhurbaşkanı Sezer ile görüşmesine ilişkin açıklamalarının ardından bir miktar satış geldi. Bu açıklamaların öncesinde borsa endeksi 12,967.28 puanı görmüştü. Endeks 12,678.70 puandan kapandı. 
     Kapanışta mali endeks 972.75 puan artışla 15,945.56 puana, sanayi endeksi 641.32 puan artışla 11,838.89 puana, hizmetler endeksi de 331.61 puan artışla 8,384.69 puana yükseldi. 
     Böylece önceki kapanışa göre mali grup hisseler ortalama yüzde 6.50, sanayi grubu hisseler ortalama yüzde 5.73, hizmetler grubu hisseler ortalama yüzde 4.12 oranında değer kazandı. 
     İşlem gören toplam 283 hisse senedinden 270'i değer kazanırken, 4 hisse senedi değer kaybetti. 9 hissenin fiyatında ise değişiklik olmadı. 
     Seansta, 1 katrilyon 213 trilyon 401 milyar 320 milyon lira ile rekor düzeyde işlem hacmi oluştu. Bu işlem hacminin 739.6 trilyon liralık bölümü en çok işlem gören ilk 10 kağıt tarafından gerçekleştirildi. 
     Yapı ve Kredi Bankası, Garanti Bankası, İş Bankası C , Turkcell ve Sabancı Holding en yoğun işlem gören hisseler oldu. 
     Borsa uzmanları, piyasanın olumlu havasını koruyacağını ve alımların devam edeceğini savunarak, kar realizasyonlarının karşılandığını, bu seyirin 13,000-13,500 aralığına kadar devam edecek gibi göründüğünü ifade ediyorlar. 
     Serbest piyasada ise dövizdeki gerileme sürüyor. Dolar 1 milyon 644 bin liradan satılırken, bono faizlerinde de düşüş yaşandı. 

     
</TEXT>
</DOC>
