<DOC>
<DOCNO> 148355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko11.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Hazine'deki hiç bir pozisyon için değişiklik kararı yok 
</HEADLINE>
<TEXT>

     Devlet Bakanı Ali Babacan, şu anda Hazine Müsteşarlığı'ndaki hiç bir pozisyon için değişiklik kararı olmadığını söyledi. 
     Babacan, ''ama bu, hiç bir zaman değişiklik olmayacak değil'' dedi. 
     Babacan, Bilkent Otel'de düzenlenen ''Türkiye'de belediye, su ve atıksu sektörü'' konulu konferansın çıkışında, gazetecilerin ''Hazine Müsteşarı'nın görevden alınacağı, yerine Mesut Paktaş'ın getirileceği'' yönündeki haberleri hatırlatıp, ''herhangi bir değişiklik olup olmayacağı'' yönündeki sorusu üzerine, şu anda herhangi bir değişikliğin söz konusu olmadığını bildirdi. 
     Babacan, 58. hükümet kurulduğunda da, ''bir şeyi iyi yapan, tecrübeli, birikimi iyi olan herkesle çalışacaklarını'' ifade ettiklerini, fakat süreç içerisinde daha iyi çalışabilecekleri kişilerle tanışırlarsa her zaman değişiklikler de olabileceğini vurguladı. 
     Babacan, şu anda Hazine Müsteşarlığı'ndaki herhangi bir pozisyon için alınmış bir değişiklik kararı bulunmadığını, ancak bunun hiç bir zaman değişiklık olmayacağı anlamına gelmeyeceğini, ileriki haftalarda, aylarda, zaman içerisinde değişiklik olabileceğini kaydetti. 
     
     ZORUNLU TASARRUF HESABI 

     Babacan, zorunlu tasarruf nemalarına ilişkin soruya karşılık da, anaparaları Nisan ayı içerisinde ödeyecekleri konusunda söz verdiklerini hatırlatarak, ''inşallah bu sözü yerine getiririz'' dedi. 
     





</TEXT>
</DOC>
