<DOC>
<DOCNO> 144929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/spor/ydilmen.html </URL>
<DATE> 2003/03/24/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Cezayı seyirci çekti 
</HEADLINE>
<TEXT>

     Elazığspor takımı riskli oynadı, dörtlü savunmayı orta sahaya kadar çıkarıp ofsayt taktiği de yaptı. Bunlar tabii ki olumsuzluklardı. Ancak ofansif yönden Galatasaray’ın üzerine gitmeye çalıştılar. İki üç tane de pozisyon yakaladılar. Galatasaray takımı bu pozisyonları vermesine rağmen uzun süre sonra en iyi maçını çıkardı. Sayısız pozisyona girdi. Kısa pas, uzun pas yaptı, top rakipteyken de takım halinde presi düşündü. Fenerbahçe maçında o pet şişeleri atan kişiler bu güzel futbolu ancak televizyondan izleyebildiler. 
     Galatasaray maça o kadar tempolu başladı ki, sadece ilk yarıda sekiz korner attı. Lukunku ile Ümit Karan iyi bir ikili oluşturmuş durumda. Kanatlardan gelen ortalarda Lukunku’nun ön direğe koşuları, iyi yer tutan Ümit’e fırsatlar yaratıyor. Ümit Karan maç boyunca çok hareketli ve üretkendi. 5 - 6 net pozisyon buldu. İki tane de şık gol attı. Sahanın en iyi oyuncusu Volkan’dı. Presi başlatan oyuncu olmakla birlikte aldığı kritik topları da hep olumlu kullandı. 
     Elazığspor ilk yarının sonlarına doğru maçın tamamını iyi götüren hakem Mutlu Çelik’in vermediği penaltı ile beraberlik şansını kaçırdı. Yoksa Mutlu Çelik avantajları çok iyi oynattı, az düdük çaldı. Bu kadar iyi futbola o da yardımcı oldu. Ancak yine de Elazığspor hücumunda Hakan’ın elle müdahalesini kaçırdı. Ayrıca iki yardımcı hakem de mükemmel kararlar verdi. Oyunun sonlarına doğru Fatih hoca değişiklikler yaparak takımının ayakta durmasını sağladı. Uzun süredir oynamayan Hasan Şaş’ta önemli değişmeler gördük. 
     
     
     


SPOR 

































</TEXT>
</DOC>
