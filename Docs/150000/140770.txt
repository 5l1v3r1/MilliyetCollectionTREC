<DOC>
<DOCNO> 140770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/soneko09.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk 100 gayrimenkul zengininin 75'i İstanbul'dan... 
</HEADLINE>
<TEXT>

     Sıtkı Çiftçi, İstanbul'dan sonra Türkiye'nin de en fazla kira geliri elde eden ismi olurken, kendisini Ahmet Tatlıcı ve Çiğdem Ökmen izledi. 
     Edinilen bilgiye göre, 2002 yılı kira gelirleri için beyanname verme ayı olan Ocak'ta devlete 369 bin 879 kira geliri bildiriminde bulunuldu. Bu beyannamelerde, ev ve işyeri sahiplerinin indirim ve istisnalar düşüldükten sonraki toplam kira geliri 1 katrilyon 477 trilyon 460 milyar 886 milyon lira olarak gösterildi. 
     Maliye, beyan edilen gelir karşılığında ev ve işyeri sahiplerine 388 trilyon 150 milyar 826 milyon lira vergi tahakkuk ettirdi. 
     Beyanlar sonrasında gayrımenkul sermaye iradında İstanbul birincisi Sıtkı Çiftçi'nin aynı zamanda Türkiye'nin de en fazla kira geliri elde eden, dolayısıyla en fazla kira vergisi ödeyen ismi olduğu ortaya çıktı. 
     2002 kira gelirleri için bu yıl 1 trilyon 603 milyar 789 milyon lira gelir vergisi ödeyecek olan Çiftçi'yi 819 milyar 663 milyon liralık vergi ile yine İstanbul'dan Ahmet Tatlıcı'nın izlediği öğrenildi. Aynı zamanda İzmir rekortmeni olan Çiğdem Ökmen 672 milyar 11 milyon liralık vergi ile üçüncü sırada yeraldı. 
     Bu arada Ankara'nın kira geliri birincisi ise ödeyeceği 437 milyar 819 milyon liralık vergi ile Mustafa Koluman oldu. Bu vergi Koluman'ı Türkiye 6'ıncısı da yaptı. 
     
     REKORTMENLER LİSTESİ 
     Türkiye'nin en fazla kira geliri elde eden 100 isminin 75'ini İstanbul rekortmenleri oluşturdu. İlk 100 arasında Ankara'dan 17 isim yeralırken, rekortmenler listesine İzmir ve Düzce'den 2'şer, Sakarya, Denizli ve İçel'den de 1 kira zengini girdi. 
     





</TEXT>
</DOC>
