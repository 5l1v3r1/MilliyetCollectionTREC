<DOC>
<DOCNO> 127223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sondun17.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kopya bebeğin adı "Havva" 
</HEADLINE>
<TEXT>

     Yaşamın uzaydan gelenler tarafından yaratıldığına inanan Rael tarikatına bağlı bilimciler, dünyanın ilk kopya bebeğinin doğduğunu ve isminin ''Havva'' olduğunu açıkladılar. 
     Tarikatla bağlantılı Clonaid adlı şirketin başkanı Brigitte Boisselier, yaptığı basın toplantısında, 3.2 kiloluk bebeğin dün dünyaya geldiğini söyledi, ancak bebeğin nerede doğduğunu açıklamadı. 
     Boisellier, ''Bebek çok sağlıklı. Durumu iyi. Biz çok mutlu bir aileyiz'' dedi ve bebeğin 3 gün içinde evine gönderileceğini söyledi. Boisselier bebeğin, DNA'sını bağışlayan 31 yaşındaki Amerikalı bir kadının kopyası olduğunu bildirdi. Tarikatın iddiasının doğrulanması halinde, bir çocuğun, annesinin tam genetik kopyası olacağı belirtiliyor. 
     Boisselier, gelecek birkaç hafta içinde Avrupa'da bir, Kuzey Amerika'da bir ve Asya'da 2 kopya bebeğin daha dünyaya geleceğini, Avrupalı çiftin lezbiyen olduğunu açıkladı. 
     
     BİLİM ADAMLARININ ŞÜPHESİ 
     Boisselier basın toplantısında, anne ve bebek arasında genetik benzerlik olduğunu gösteren bir delil sunmadı. Bu nedenle, iddianın bilimsel olarak temelinin bulunmadığı belirtiliyor. Ancak Boisellier, bebeğin kopya olduğunu kanıtlamak için bağımsız bir uzmanın bebekten DNA örnekleri alacağını söyledi. DNA sonuçlarının örneklerin alınmasından bir hafta sonra çıkması bekleniyor. 
     Geçen sene ilk klonlanmış insan embriyosu üreten Gelişmiş Hücre Teknolojisi şirketinden Dr. Robert Lanza, Clonaid'in şu anda hiçbir bilimsel güvenilirliği olmadığını söyledi. Ancak gerek Lanza gerekse diğer bilim adamları başarı olasılığını göz ardı etmiyorlar. 
     Eskiden Fransa'daki bir kimya şirketinin müdürlüğünü yapan Boisselier, kimya alanında iki ayrı derecesi bulunduğunu söylüyor, ancak Boisselier'in üreme tıbbı alanında uzmanlığı bulunmuyor. Boisselier, kendisini Rael rahibi olarak tanımlıyor ve Clonaid'in tarikatla felsefi bağı bulunduğunu, ekonomik bağı bulunmadığını belirtiyor. Clonaid, 1997'de Bahama adalarında eski Fransız gazeteci ve Rael'in lideri Claude Vorilhon tarafından kuruldu. Vorilhon, 1970'lerde kendisini ziyaret eden yabancıların, genetik mühendislik yoluyla Dünya'daki tüm yaşamı yarattıklarını bildirdiklerini iddia ediyor. 
     Üreme amaçlı insan kopyalanması, halen birçok ülkede yasak. 
     





</TEXT>
</DOC>
