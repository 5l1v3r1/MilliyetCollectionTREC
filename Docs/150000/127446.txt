<DOC>
<DOCNO> 127446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/soneko04.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango'nun büyük ikramiyesi ile neler alınır.. 
</HEADLINE>
<TEXT>

     Milli Piyango İdaresi'nin Yılbaşı Özel Çekilişi için satışa sunulan 23 milyon 400 bin adet biletin sahipleri, 8 trilyon liranın tamamı, yarısı ya da çeyreğiyle birçok hayalini gerçekleştirebilir. 
     Tam bilete çıkacak 8 trilyon liralık büyük ikramiye ile spor otomobil meraklılarının hayallerini süsleyen Ferrari'nin en ucuz modeli 360 Modena'dan 24 tane alınabiliyor. 205 bin dolara satılan Ferrari 360 Modena'nın Türk Lirası bedeli 1 milyon 650 bin liralık kur hesabıyla 338.3 milyar lira düzeyinde bulunuyor. 
     8 trilyon lirayla, bir müzayedede 7.8 trilyon lira muhammen bedel ile satışa sunulan Ayvalık'taki Çiçek adasına da talip olunabilir. 
     Ayvalık'ın Şirinkent mevkiinde ve sahilden 250 metre açıkta bulunan bu adanın büyüklüğü yaklaşık 400 dönüm 400 bin metrekare . Adada yaklaşık 2 bin adet zeytin ağacı, 100 adet incir ağacı, 5 adet artezyen kuyusu, eski evler ve plaj yer alıyor. 
     Bu ikramiyeyi kazanacak talihli eğer parasını repoda değerlendirmek isterse, gecede 7.5 milyar lira, ayda da 225.7 milyar lira gelir sağlayabilir. Parasıyla 437 kilo altın ya da 63 bin 492 adet Cumhuriyet altını da alabilir. 
     Şanslı biletin sahibi, parasını hayır işlerinde kullanmayı tercih ederse, sanatçı Sibel Can'ın yapımına katkıda bulunduğu, 907 milyar liraya malolan ve 2 bin öğrencinin eğitim alacağı 30 derslikli ilköğretim okulundan 8 tane yaptırabilir. 
     Yaklaşık 4.8 milyon dolara karşılık gelen bu ikramiye ile 50 milyar lira değerinde 160 adet daireye sahip olmak da mümkün. Talihli hiçbir yatırım yapmasa bile, dolara çevireceği parasını ayda 5'er bin dolar olarak harcasa, kendisine 80 yıl yeter. 
     8 trilyon lira ile İstanbul Menkul Kıymetler Borsası'nda İMKB hisse senetleri işlem gören toplam 9 şirketi de satın almak mümkün. Bu 9 şirketin piyasa değerleri 331 milyar lira ile 1 trilyon 175 milyar lira arasında değişiyor. 
     Şirketlerin hesaplanan son piyasa değerleri dikkate alındığında, yatırım ortaklıkları, factoring, holding, sanayi, gıda, kimya, turizm ve tekstil alanlarındaki toplam adet şirket arasından da seçim yapılabilir. 
     





</TEXT>
</DOC>
