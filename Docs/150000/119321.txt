<DOC>
<DOCNO> 119321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/spor/aspo.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray uzun süre sonra geçmişini hatırlattı 
</HEADLINE>
<TEXT>
Sami Yen'de ışık yandı 2-1 
Sarı - Kırmızılı takım, Fenerbahçe’nin 24 maçlık rekorunu, 25. zafer haftası ile geride bıraktı. Trabzon engelini Christian ve Arif’in golleriyle aştı 
     AVRUPA’DA ve son haftalarda beklenen sıçramayı yapamayan Galatasaray, zorlu Trabzonspor engelini üç puanla aştı. Cim - Bom, 2. dakikada Gökdeniz’in golüyle şoke oldu. Ancak bu dönemi çabuk atlatan ev sahibi, Christian ile beraberliği sağladı. Trabzon, Fatih’in vurdumduymaz penaltısı ve direkten seken vuruşuyla avantajı kaçırdı. İkinci 45 dakikada Arif sahneye çıktı, galibiyet golünü ağlara çaktı. Hakem Dereli’nin üç kez attırdığı son dakika frikiğinde, Erman Özgür’ün şutu yan direkte patladı. Dönen topa, Erdinç’in boş kale yerine üst direğe vuruşuyla Cim - Bom rahat nefes aldı. Galatasaray böylece, sahasındaki 25. maçı da kazanarak, Fenerbahçe’nin 24 maçlık rekorunu kırdı. 
     
90 DAKİKA      HALİL ÖZER 

     Adamın nefesini kesen, hatta astım yapacak kadar çetin geçen büyük mücadeleye, her zaman bu sahalarda kolay kolay rastlanmıyor. Yaralanan, Avrupa’da kaybolan, sakatlanan Galatasaray’ın haklı olarak aldığı üç puan, ak sütü gibi helaldi. Doksan dakika durumlarını bilerek, gururlarını ayağa kaldırarak mücadele ettiler. İsimlerinden taviz vermediler, herşeylerini on ikinci adamla sahaya yansıttılar. Bu sezon belki de ilk kez iyi oynadılar, göze hoş geldiler ve üç puanı aldılar. 
     Maça fırtına gibi başlayan Trabzonspor oldu. Daha taktik çizenler oturmadan Fatih Tekke sağ kanattan söke söke getirdiği topu Mehmet’e çıkardı. Mehmet ağır fiziğiyle çabuk davranamadı. Ama top boşta kaldı. Gerilerden gelen Gökdeniz de boş kaleye yuvarladı 0 - 1 
     Bu gol Galatasaray’a soğuk duş yapmadı. Aksine canlandırdı. İnancını ortaya koydu. Hasan ve Ergün sahneye çıktı. Ayhan müthiş oynamaya başladı. Suat tam görev adamlığına soyundu. Ve 8. dakikada da beraberlik golü geldi. Arif ve Ayhan’ın karma getirdiği topa Christian sürpriz bir şut çıkardı. Petkoviç beklemediği topu içeri aldı 1 - 1 
     Bu golden sonra sahadaki mücadelenin dişe diş ve kora kora döndüğü anlarda da sarı kartlar peş peşe çıkmaya başladı. Doksan dakika bittiğinde ise sarı kartların toplamı 10’u buldu. 
     22. dakikada Galatasaray’ın hakimiyet kurduğu sırada ani bir atak gelişti. Erdinç ceza alanına girdi, Mehmet Polat’ın omuz darbesiyle düştü. Hakem penaltıyı gösterdi. Fatih Tekke kullandı. Ama vururken kendisi de inanmadı. Top üst direkten dışarı çıktı. 
     26’da Arif, Pinto’yu kaçırdı. Pinto’nun şutu üst direğe çarpıp dışarı çıktı. 29’da Pinto’nun pasıyla Arif buluştu, karşı karşıya golü atamadı. Dönen topu Ayhan şutladı, yandan auta gitti. 
     İkinci yarıda Galatasaray etkili futbolunu sürdürdü. Sol ve sağ kanatları iyi kullandı, orta alanı Trabzon’un diri adamlarına bırakmadı. 60’ta Hasan soldan ortaladı, Christian kafayı kötü vurdu. 66’da Balic oyuna girer girmez de sağ kanatta topla buluştu. Yürümeye yarayan ayağıyla müthiş ortaladı, Arif arka direkte kafa ile dokundu 2 - 1 
     86’da Ergün’ün 25 metreden mükemmel şutunu Petkoviç son anda çeldi. Ve uzatmalarda da maçın kader anı yaşandı. Selçuk Dereli, serbest atışı iki kez tekrarlattı. Hepsinde de, Galatasaraylı oyuncular barajı bozdu. Sonunda Erman Özgür kullandı, top yan direkten geri geldi. Boş kale önünde top sekerken Erdinç üfleyerek atacağı golü, ayağının tabanıyla vurunca direğe nişanladı. 
     Bu maç, bıçak sırtında bir maçtı. Ya devamdı, ya da düşüşe devamdı. Onlar düşüşü tercih etmedi. Başları dik çıktılar, başları dik ayrıldılar. Trabzon da biraz da şanssızlığıyla mücadelesini kaybetti. 
     
İstatistik Arif Topla buluşma 22 Hatalı pas 11 İsabetli pas 8 Top kaybı 3 Şut 6 İsabetli şut 3 Top kazanma 2 Ofsayt 2      
Terim’den tebessüm      Tecrübeli teknik adam, takımın istediklerini yapmaya başladığını ifade ederek, "Biraz Galatasaray gibi oynadık" ifadesini kullandı 
     GALATASARAY Teknik Direktörü Fatih Terim, "Bugün biraz Galatasaray gibi oynamayı becerdik. Oyunumuzu daha da yüksek seviyelere çıkaracağız. Takımda bu ışığı gördüm" dedi. Mehmet Polat’ı, Vedat’ı ve diğer oyuncuları çok iyi bulduğunu ifade eden Terim, "Seyircimiz de teşekkürü hak etti. Onlar da 11 içinde gibiydiler. Gösterdikleri sevgi mükemmel. Biz de zaten onları sevindirmek için çabalıyoruz" diye konuştu. 
     TECRÜBELİ hoca, takımının istediklerini yapmaya başladığını da belirterek, "Basma, agresiflik, kabullenmeme vardı. Gol pozisyonu da ürettik. Önümüzdeki günlerde çok daha iyi şeyler olabilir" yorumunu yaptı. Terim, şöyle devam etti "Devre arasından sonra çok daha iyi olacağız. Golcü düşünülürken biz sağ bek arayabiliriz. Çünkü bu kanattan da oyuna katılmak istiyoruz. Bugün rekor kırdık, ama bunda durmamak lazım". 
     
Maçın hakemi      Gergin yönetti 
     HAKEM Selçuk Dereli maç boyunca çok önemli hatalar yapmadı. Mehmet Polat’ın ilk yarıda yaptığı penaltılık hareketi iyi süzdü, ancak bu futbolcuya bir de sarı kart göstermeliydi. Son saniyelerde baraj bozulması yüzünden tekrarları da, kartları da yerindeydi. İkinci 45 dakikada bir ara kontrolü elinden kaçırırken, çabuk toparlandı. 
     



 SPOR 

























</TEXT>
</DOC>
