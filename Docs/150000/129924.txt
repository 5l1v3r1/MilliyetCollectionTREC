<DOC>
<DOCNO> 129924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/spor/spo04.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasaklı bölge 
</HEADLINE>
<TEXT>

Trabzonspor Yönetimi, Brezilya ve Güney Koreli futbolculardan çok çektiği için menajerleri uyardı "Sudan ucuz olsa bile bize bu ülkelerden isim önermeyin" 
     Ağızları yandı 
     İKİNCİ yarı öncesinde transferlerle ilgili temaslarını sürdüren Trabzonspor’da yönetimin özellikle Güney Amerika ve Uzak Doğu ülkelerinden futbolcu istemediği bildirildi. Da Silva, Eduardo ve Jarro gibi Sambacılar’ın yanısıra Güney Koreli Lee Yong’tan yararlanamayan Karadeniz ekibi, menajerleri bu iki ülkeden alternatif isim üretmemeleri konusunda net bir tavırla uyardı. 
     
     Aybaba temkinli 
     DAHA önce en az 2 oyuncuya ihtiyacı olduğunu belirten teknik direktör Samet Aybaba, görüşünü değiştirdi. Aybaba, "Kulübün şartlarına göre davranmak zorundayız. Şartlara göre bir oyuncu da alınabilirse, bize katkısı büyük olur. Bu konuda karar yönetimin" yorumunu yaptı. Öte yandan Brezilyalı yıldız Aurelio, İspanya’dan iki takımdan teklif aldığını açıkladı. 
     
     İpler sıkıldı 
     YENİ sezon hazırlıklarını Antalya’da sürdüren Trabzonspor’da tempo yükseldi. Teknik Direktör Samet Aybaba, dün antrenman sayısını üçe yükselterek adeta oyuncularının pestilini çıkardı. Aybaba, sabah yapılan krosun ardından, öğlen çalışmasında taktik hazırlıklara ağırlık verdi. Akşam idmanı ise yapılan çift kale maçla son buldu. Karadeniz ekibinin bugün tek idman yaptıktan sonra dinleneceği bildirildi. 
     



 SPOR 






















</TEXT>
</DOC>
