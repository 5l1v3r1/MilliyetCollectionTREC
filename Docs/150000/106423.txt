<DOC>
<DOCNO> 106423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/dunya/adun.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistinli lidere Yahudi avukat 
</HEADLINE>
<TEXT>

İntifada lideri Barguti’nin avukatlığını, Fransa’ya karşı Cezayirli direnişçileri savunan ünlü feminist Gisele Halimi yapacak 
     DIŞ HABERLER SERVİSİ 

     İsrail’in "intihar saldırılarının arkasındaki adam" olarak suçladığı ve Batı Şeria’da geçtiğimiz nisanda yaptığı bir dizi operasyon sonunda yakaladığı Filistinli intifada lideri Mervan Barguti’yi ünlü Yahudi kadın avukat Gisele Halimi savunacak. Filistin ve İsrailliler arasındaki önyargı ve düşmanlığı bir kenara iterek Barguti’nin savunmasını üstlenen Fransız uyruklu feminist avukat Halimi bu davranışıyla Ortadoğu’da barış için umut olduğu mesajını verdi. 
     Fransız yönetimine karşı Cezayirli direnişçileri savunarak dünya çapında ünlenen 75 yaşındaki Gisele Halimi önceki gün Kudüs’te yaptığı basın toplantısında geçtiğimiz perşembe yargılanmaya başlayan Barguti ile cezaevinde 1 saat görüştüğünü ve 3 Ekim’de yapılacak duruşmada Filistinli liderin savunmasını üstlenme konusunda anlaştıklarını açıkladı. Halimi, Barguti davasında İsrail’in kanıtı olmadığını belirterek, "Mervan kimdir, ne söyledi, ne yazdı. Gerçek kanıtlar ya da gerçekler olmadan burada konuşamayız" diye konuştu. 
     
     "İki halk birlikte yaşayabilir" 
     1950’lerde Fransız yönetimine karşı Cezayirli direnişçilere kitlesel gösteri ve grev yapmaları gibi taktikler öneren Halimi, İsrail ve Filistin halkının birlikte ve yan yana yaşamasının mümkün olduğuna inandığını söyledi. Halimi, Fransız meslektaşı Daniel Voguetve, Barguti’nin avukatı Cevat Bolus ile birlikte dün Filistin Meclis Başkanı Ahmet Kurey ile de biraraya geldi. 
     Tunus doğumlu olan ve feminist yanıyla da ünlenen ve bir dönem milletvekilliği yapan Fransız Gisele Halimi, davalarıyla ilgili kitaplar yayınlamıştı. 
     



 DÜNYA 











</TEXT>
</DOC>
