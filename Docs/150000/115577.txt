<DOC>
<DOCNO> 115577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/yazar/gunes.html </URL>
<DATE> 2002/10/28/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
IMF’ye tam bağımlılık yemini 
</HEADLINE>
<TEXT>

     Seçimlerde iktidar adayı siyasi partilerin çoğu IMF’ye tam bağımlılık yemini için yarışıyor. Hatta öylesine ki, birbirlerini eleştirirken zaman zaman rakibin IMF programını saptırdığını iddia ediyorlar. İşsizlik ve fukaralık ise bu seçimlerde neredeyse gündem dışı. 
     Açıkçası son krize girdiğimizden, ve Derviş’in Türkiye’ye gelmesinden bu yana IMF’nin sütten çıkmış ak kaşık olduğu yargısı egemenleşti. Sanki siyasetçilerin hepsi ülkeyi yanlış politikalara sürüklenmiş münafık. IMF de bize hep doğruları göstermiş kurum Medya ve iş alemindeki egemen görüş bu. 
     Oysa, 2000 yılında uygulanan programın tasarımcısı IMF’ydi. O programın ise bir krizle karşılaşması olasılığı çok yüksekti. Çünkü, riskli bir programdı. Yani yaşanan bu krizde IMF’nin büyük payı var. Gerçi siyasetten, her ülkede meydana gelen hatalardan hükümet sorumludur. Ama "IMF iyi siyasetçiler kötü" fikrinden çıkmazsak, ülkede demokrasi kalmaz. Ülke yönetimi tümüyle ABD Hazinesi’ne devrolunur. O da 15 günde 15 yasa ister. 
     Şu anda IMF yediği naneyi temizlemeye çalışıyor. Bunu yaparken de hem devlet yapısına biçim vermeye çalışıyor, hem de siyasetin işleyiş biçimine. Daha önceki yıllarda IMF ödemeler dengesi ve enflasyonla mücadele ederdi. Bugün krize giren çoğu ülke borç sorunuyla karşı karşıya olduğundan, IMF de ister istemez borcun etmenlerine müdahale ediyor. Yani ülkelerin iç işlerine ve siyasete daha da fazla karışıyor. IMF’nin devletin kurumsal yapısının yeniden yapılanması, özellikle şeffaflık ve denetlenebilir olma konularına ağırlık vermesinin nedeni bu... 
     Bütün bunlar doğru politikalar. Ancak uygulanan politikaların tartışılması önlenmemeli. Bu politikaları tabu sayarsak, hatalar gözden kaçar. Mesela, mayıs ayında hükümette Derviş’le MHP arasındaki Telekom krizi az daha programı suya düşürüyordu. Hükümetin güvenirliği öylesine tehlikeye girdi ki, neredeyse sonbaharda program çökecekti. Acaba işler bu denli sıkıştırılmalı mı Tartışılmalı. 
     IMF programının olmazsa olmaz iki koşulu ön plana çıkıyor. Birincisi, faiz - dışı fazla, ikincisi de dalgalı kur. Dalgalı kur, krizin hemen ardından büyük sıkıntı yaratmıştı. Çünkü belirsizlikler egemenken kur gerçekten aşırı dalgalanmıştı. Ama buna alternatif bir sistem henüz bulunmuş değil. Esnek kur sistemleri krizlere karşı tampon işlevi görüyor. 
     İkincisi, faiz - dışı fazla... Belirlenen hedef elbette tartışılabilmeli. Çünkü faiz - dışı fazlanın ekonomik etkilerinin yanı sıra, sosyal etkileri de bulunuyor. Nasıl tutturulacağı ise Profesör Akat’ın iddiasının aksine IMF için çok önemli. 
     Bugün IMF’nin en yoğun eleştirdiği konu, ekonomik hedeflerin belirlenmesinde iç siyasal gelişmelerin hesaba katılmaması. Mesela önümüzdeki yıl siyasi güven yerine gelse, faiz - dışı fazla hedef yüzde 5’e mi düşecek Veya aksine Irak’a bomba atılsa bu hedef yüzde 8’e, 10’a mı çıkacak Acaba yüzde 6.5 yerine hedef 6 olsa ne olur Demek ki, bu rakam tartışılabilir. Yok bu eleştiri haksızsa, yüzde 6.5’un ardında varsayılan siyasal düzeni de biz merak ediyoruz 
     
     







Selim İleri’yi okumak... 


Ev 


Kurtarmanın böylesi 


AB, ABD, ve Türkiye’nin seçimi... 


IMF’ye tam bağımlılık yemini 


Siyasi tarihimizin 2. İshal Vak’ası... 


AKP, Gül, başbakanlık 


Ankara Çekil aradan 


Zenginlere giden sermaye de kurudu 


Dolar enflasyonun gerisinde 


</TEXT>
</DOC>
