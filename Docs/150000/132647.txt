<DOC>
<DOCNO> 132647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/soneko10.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Muharrem Kayhan TÜSİAD'ın eleştirileri, geminin rotası için... 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, ''TÜSİAD'ın eleştirileri hep birlikte içinde bulunduğumuz geminin, rotasından sapma ihtimaline karşıdır'' dedi. 
     Kayhan, TÜSİAD'ın 33. Seçimli Genel Kurul Toplantısı'nın açılışında yaptığı konuşmada, 4 Kasım'da, Adalet ve Kalkınma Partisi'ni seçim başarısından dolayı kutlarken, Türkiye'yi yönetecek hükümetin göz önüne alması gereken üç temel konu bulunduğuna dikkat çektiklerini ifade ederek, şunları söyledi 
     ''Cumhuriyetimizin temel ilkelerinin ve yönetim kurallarının titizlikle gözetilmesi, makroekonomik istikrarın güçlendirilmesi amacıyla Uluslararası Para Fonu IMF ile yapılmış olan anlaşma çerçevesindeki uygulanmalara devam edilerek yapısal ekonomik reformların tamamlanması, Türk toplumunun geniş bir kesimi tarafından benimsenen bir ulusal politika olan AB tam üyelik hedefinin gerektirdiği yasal ve kurumsal reformların sürdürülmesi. Kısacası, yeni hükümetin, ülkeye hizmet için yeni gündem yaratma arayışına girmeden önce, mevcut gündemin hakkından başarıyla gelmesi gerekiyordu.'' Muharrem Kayhan, aynı bildiride, tek parti iktidarının ekonominin gereği olan cesur kararları popülizmden uzak bir biçimde alabilmeye imkan sağlaması ve kamuoyu tepkilerinin demokrasinin sağlıklı bir şekilde işlemesinin vazgeçilmez şartı olduğu hususlarına da dikkat çektiklerini kaydederek, bu konuların ne kadar isabetli olduğunun kısa sürede ortaya çıktığını bildirdi. 
     Yönetimin zirvesinde bir gerginlik ortaya çıktığında, TÜSİAD olarak, konunun gündemde kalmasına katkıda bulunmamak yönünde bir tutum izlediklerine işaret eden Kayhan, istikrar ve yeniden yapılanma programı ile ilgili çelişkili yaklaşımlarla beslenen kararsız görüntü ve piyasalarda görülen tedirginliğin bu konuya dikkat çekmelerini gerekli kıldığını ifade etti. 
     
     ''HÜKÜMET KADAR BU GÜNDEMİN SAHİBİYİZ" 

     Muharrem Kayhan, şöyle devam etti 
     ''Hükümetin gelir yaratma ve dengesizlikleri giderme konusundaki istekliliğini saygıyla karşılamakla birlikte, Türkiye'nin geride bırakabilmek için büyük fedakarlıklara katlandığı popülist uygulamaları yeniden gündeme getiren girişimleri zaman, zemin ve yöntem açısından eleştirmek, erken uyarı misyonumuzun doğal bir sonucuydu. 
     TÜSİAD'ın eleştirileri, hep birlikte içinde bulunduğumuz geminin, rotasından sapma ihtimaline karşıdır. Dikkatle incelenecek olursa, dışardan değil, aksine son derece içerden yapılmış değerlendirmelerdir. İçerden sözcüğünün altını kuvvetle çiziyorum. Çünkü, bizler de hükümet kadar bu gündemin sahibiyiz. Bizler derken sadece iş dünyasını kastetmiyorum. Toplumun tüm kesimlerinin Türkiye'nin gündemiyle organik bir ilişkisi var. Irak ve Kıbrıs da dahil olmak üzere, gündemimizdeki her konu, tek tek hepimizin gündelik hayatını yakından ilgilendiriyor. Keşke biz de Avrupalı meslektaşlarımız gibi, istikrarlı bir ortamda, dar anlamıyla yalnızca kendi işlerimizle uğraşabilme lüksüne sahip olsak. İş geliştirme imkanları, verimlilik, sektörel çalışmalar gibi konulara konsantre olabilsek. Ne yazık ki Türkiye'nin şartları buna elvermiyor. Yaşadığımız dönem her vatandaşın, her sivil toplum kuruluşunun aktif bir sorumluluk içinde davranmasını zorunlu kılıyor. Toplumun da bu yönde beklentileri var.'' 
     
     KURUMSAL DANIŞMA MEKANİZMALARI 

     Muharrem Kayhan, Meclis'te sahip olunan büyük çoğunluğun, öncelikle sorumluluğun artması anlamına geldiğini vurgulayarak, bu sorumluluğun, toplumsal uzlaşma için, münferit danışma mekanizmalarının yanı sıra, kurumsal bir yapının da işletilmesini gerektirdiğini ifade etti. 
     Muharrem Kayhan, Avrupa'da hükümetlerin en önemli danışma mekanizmalarından biri olan Ekonomik ve Sosyal Konsey'in yapılandırılması ve işlevi ile işçi-işveren ilişkileriyle sınırlanmadan etkin biçimde çalıştırılmasının büyük önem taşıdığını söyledi. 
     Kurumsal danışma mekanizmalarının, gündemdeki yapay kaymaların ya da kısa, orta ve uzun vade çelişkilerin önüne geçilmesi açısından önemli olduğuna işaret eden Kayhan, ''Örneğin, 2003 yılı ile birlikte AB ilişkileri bir anda Türkiye'nin gündeminden düşmüştür. Oysa çalışmalar, mevcut ilerlemeleri geliştirecek şekilde sürdürülmelidir. Aleyhimize gibi gözüken 2004 tarihi, aradaki zaman akıllıca kullanılarak, müzakereleri daha hızlı sonuçlandıracak hazırlıklarla lehimize çevrilebilir'' şeklinde konuştu. 
     Irak ve Kıbrıs da dahil olmak üzere gündemdeki her konunun, tek tek herkesin gündelik hayatını yakından ilgilendirdiğine dikkat çeken Kayhan, ''Bir tarafta milli davamız Kıbrıs, öte tarafta kapımıza dayanmış savaş varken, bu ortamda güçlü bir ekonomiye her zamankinden daha çok ihtiyaç duyarken, toplumsal uzlaşma ve desteğin Meclis çoğunluğu kadar önemli olduğu aşikardır'' dedi. 
     
     ''2002'DEN BU YANA BİR YILA SIĞMAYACAK GELİŞMELER YAŞANDI'' 

     2002 yılındaki Genel Kurul'dan bu yana bir yıla sığmayacak gelişmeler yaşandığını dile getiren Kayhan, Türkiye'nin yalnızca temel ekonomik sorunların çözümüyle ilgili çabalara yoğunlaşmadığını, aynı zamanda siyasette ve dış politikada kritik gelişmelerle başetmek zorunda kaldığını söyledi. 
     Koalisyon hükümetinin işbaşında olduğu dönemde siyasal reformlardan çok umutlu olmasalar da, yapısal dönüşüm programının hayata geçirilmesi ve AB sürecinin gereklerinin yerine getirilmesi konusunda iyimser olduklarını belirten Muharrem Kayhan, ''Sözkonusu desteği verirken, eleştirilerimizi kamuoyu önünde gerçekleştirme yönünde 2001'de dile getirdiğimiz prensibi 2002'de de uyguladık. Eksik ve yanlış gördüğümüz her hususu dile getirdik, proaktif davranarak uyarılarımızı yaptık'' dedi. 
     Bu dönemde yüzlerinin içeriye olduğu kadar dışarıya da dönük olduğunu ifade eden Kayhan, ''TÜSİAD'ın yurtdışında gerçekleştirdiği lobi çalışması o kadar güçlü oldu ki, bu AB'nin dahi dikkatini çekti. AB'nin MEDA programı çerçevesinde, Akdeniz bölgesi özel sektör kuruluşlarına verilen seminerler dizisinde 'lobicilik' konusunu TÜSİAD'ın işlemesi teklif edildi'' diye konuştu. 
     
     KOALİSYON HÜKÜMETİNE ELEŞTİRİLER 

     Kayhan, koalisyon hükümetinden 2002 yılındaki beklentilerinin sınırlı ölçüde gerçekleşebildiğini dile getirerek, mali disiplinin sağlanması yönünde olumlu gelişmeler yaşandığını, bankacılık sektöründe uzun yılların birikimi olan sorunların çözülmesi açısından önemli adımlar atıldığını, yapısal reformların yavaş da olsa sürdürüldüğünü kaydetti. 
     Enflasyonun aşağı çekilmesi ve ihracatın artırılmasının olumlu gelişmeler olarak kayda geçtiğini, en temel sorunlardan biri olan borç stoğunun GSMH'ya oranının gerilemeye başladığına değinen Kayhan, koalisyon hükümetinin, kritik konuları gündemine aldıkça, iç uyumunu kaybetmeye başladığını söyledi. 
     Siyasi partiler ve seçim yasalarının değiştirilmesi konusunun gündeme hiç gelemediğine işaret eden Kayhan, demokratik standartların yükseltilmesi için ihtiyaç duyulan düzenlemelerin, koalisyon hükümeti içinde uzlaşmanın sağlanamadığı önemli konulardan biri olduğunu, çıkan tartışmanın ulusal bir program olarak kabul gören AB üyeliği sürecinde koalisyonun birlik içinde hareket edemeyeceğini ortaya koyduğunu ve Ankara'nın kilitlendiğini savundu. 
     Geçtiğimiz yıl yaza girerken erken seçimin ülke gündemini belirleyen faktör haline geldiğini hatırlatan Kayhan, ''Aslında erken seçimin ilk kez telaffuz edilmesi 2002'nin ilkbaharında söz konusu olmuştu. TÜSİAD olarak o dönemde bu yaklaşıma karşı çıktık. Çünkü seçimin, zorlukla tesis edilmeye çalışılan dengeleri bozacağına kesin gözüyle bakıyorduk'' diye konuştu. 
     MİSYONUMUZU AYNI DUYARLILIKLA SÜRDÜRME NİYETİNDEYİZ 
     Koalisyon hükümetinin iç uyumunu kaybederek tamamen tıkanma noktasına gelmesinden sonra ise bu kez parlamento içinde geniş bir uzlaşmaya dayanan erken seçim düşüncesini desteklediklerini belirten Kayhan, şöyle devam etti 
     ''Çünkü, ülkenin en kritik dönemlerinden birinde, siyaset sahnesinde yaşanan tıkanıklığın, ancak, meşruiyetini tazelemiş bir parlamentoyla ve hükümetle açılabileceğine inanıyorduk. Seçim sath-ı mailine girildikten sonra, parlamentonun taktirle karşıladığımız bir hamle yaparak demokratik standartlarımızın yükseltilmesi doğrultusunda bazı Anayasal değişiklikleri gerçekleştirmesinin ardından bir siyasal dönem daha kapanmış oldu ve 3 Ağustos-3 Kasım arasındaki süre seçim hazırlıklarına hasredildi.'' YİK Başkanı Muharrem Kayhan, konuşmasının sonunda TÜSİAD'ın Türkiye'nin gelişmiş batı uygarlıkları arasında yerini alması için çalışan bir misyon kuruluşu olduğunu vurgulayarak şöyle dedi 
     ''Bu misyonu, kimi zaman üyelerinin günlük çıkarlarıyla ters düşme pahasına, ulusal bir dava seviyesinde ele aldığını bugüne kadar defalarca kanıtlamıştır. Bu çerçevede görüş üretmek ve görüşlerini kamuoyuyla paylaşmak, bu suretle hükümetlerin ve Türkiye'nin başarısına katkıda bulunmak derneğimizin ana görevlerinden biridir. Bu görevi aynı duyarlılıkla 2003 yılında da sürdürmek niyetindeyiz.'' 
     





</TEXT>
</DOC>
