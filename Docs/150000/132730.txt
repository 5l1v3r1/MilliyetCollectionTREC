<DOC>
<DOCNO> 132730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur05.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti, Tayyip Erdoğan'ı yine Genel Başkan seçti 
</HEADLINE>
<TEXT>

     AK Parti Kurucular Kurulu, Recep Tayyip Erdoğan'ı tekrar Genel Başkanlığa seçti. 
     AK Parti Genel Başkanvekili Dengir Mir Mehmet Fırat başkanlığındaki toplantı, saat 10.15'te başladı. 
     AK Parti Genel Merkezi'ndeki toplantı öncesinde herhangi bir açıklama yapılmadı. 
     Anayasa Mahkemesi, dün, AK Parti Genel Başkanı Erdoğan'ın ''kurucu üyelikten çıkarılmasıyla genel başkanlığının otomatikman düştüğü'' gerekçesiyle, genel başkanlık görev ve yetkilerinin tedbiren önlenmesi istemi konusunda ''herhangi bir karar verilmesine yer olmadığına'' karar vermişti. 
     Bugünkü Kurucular Kurulu toplantısından sonra AK Parti Genel Başkan Yardımcısı Hayati Yazıcı, 5 sandıkta yapılan seçimde oy kullanan 363 kişinin tamamının oybirliğiyle Erdoğan'ı Genel Başkanlığa seçtiğini bildirdi. 
     Yazıcı, düzenlenen mazbatayı Recep Tayyip Erdoğan'a verdi. 
     Böylece Tayyip Erdoğan, bugün Davos Zirvesi'ne gitmeden önce tekrar Genel Başkanlık görevini üstlenmiş oldu. 
     
</TEXT>
</DOC>
