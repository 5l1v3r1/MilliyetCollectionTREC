<DOC>
<DOCNO> 127145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/guncel/gun03.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Birsen bir türlü hayata dönemiyor’ 
</HEADLINE>
<TEXT>

Hayata Dönüş Operasyonu’ndan yanıklar içinde çıkan Birsen Kars, 8 ameliyat geçirdi ama yaşadıklarının izleri h l silinmedi... 
Tedavisi için bir yıllığına serbest bırakılan Kars, uzun süre ayakta duramıyor, rahat nefes alamıyor. Yüzü ise asla eskisi gibi olmayacak 
     SEMRA KARDEŞOĞLU İstanbul 

     19 Aralık 2000’de Hayata Dönüş Operasyonu’nda ekrana en çok gelen görüntülerden biriydi, battaniye sarılmış başı yanmış bir kadının görüntüleri. Ve en çok kulaklarda yankılanan sesti "Bizi diri diri yaktılar." 29 yaşındaki Birsen Kars, işte o günden bu yana hayata dönmeye çalışıyor. Operasyon sırasında başının büyük bölümü, elleri ve sırtı ağır şekilde yanan Kars, beş ay boyunca hastanede yattı. Toplam sekiz ameliyat geçirdi. Bu ameliyatların çoğu bacağından alınan derinin vücudunun yanmış bölgelerine naklini kapsıyordu. 
     
     ÇATIDAN GAZ PÜSKÜRTTÜLER’ 
     1992’de İstanbul Üniversitesi Endüstri Mühendisliği öğrencisiyken bir eylem sırasında gözaltına alındı. Yasadışı örgüte üye olmak ve eylemleri nedeniyle Birsen Kars 15 yıl hapis cezasına çarptırıldı. 1994’te ölüm orucuna katılan Kars, 2000’deki ölüm orucunda ise yer almadı. 19 Aralık’ta güvenlik güçlerinin cezaevlerindeki ölüm oruçlarını sona erdirmek için yaptığı "Hayata Dönüş" operasyonuyla birlikte, hayatının artık ameliyatlı, ilaçlı, bol hastaneli günleri başladı. Yaklaşık iki hafta önce de 1994’teki ölüm orucu sırasında oluşan sağlık problemlerinin giderilmesi için bir yıllığına serbest bırakıldı. 
     Hayata Dönüş operasyonu sırasındaki yaralarını da tedavi ettiren Kars, şimdi haftanın birkaç gününü Cerrahpaşa Tıp Fakültesi’nde geçiriyor. Başının içine yerleştirilen birtakım materyaller aracılığıyla kafa derisinin sağlamlaştırılmasına çalışılıyor. Yanmadan dolayı soluk alıp vermede de sorun yaşıyor. Başındaki ağırlık nedeniyle uzun süre ayakta duramıyor. Vücudunun yanık yerleri halen acıyor. Ve önünde daha birkaç ameliyat var. Doktorunun söylediği gibi de, "Hiçbir zaman eskisi gibi olmayacak." 
     Birsen Kars, "Diri diri yaktılar" sözlerinin ise yanlış anlaşıldığını söylüyor. Kars, kendisini yakanın arkadaşları değil, koğuşun çatısından içeriye sıkılan bir gaz olduğunu iddia ediyor "Bir ara havada saç kokusu duydum. Sonra önümde saçlar uçuşmaya başladı. Uzandım, benim saçlarımdı. Koğuşumda kalan altı kadın hayatını kaybetti." 
     
     
     



 GÜNCEL 
















</TEXT>
</DOC>
