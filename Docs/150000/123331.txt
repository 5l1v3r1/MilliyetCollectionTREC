<DOC>
<DOCNO> 123331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/soneko04.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamcılar, "Türkiye" markasını yaratmaya talip... 
</HEADLINE>
<TEXT>

     Türkiye'nin marka olamadığı için AB'ye girmekte zorlanıldığını belirten Reklamverenler Derneği Başkanı Caner Tunaman, reklamverenler olarak ''Türkiye'' markasını yaratmaya talip olduklarını bildirdi. 
     Tunaman, yaptığı açıklamada, Türkiye'nin iyi bir marka haline gelmesi için tanıtımın önemli olduğunu vurgulayarak, şöyle konuştu 
     ''Türkiye çok büyük bir potansiyele sahip, ama bu yeterli tanıtım olmadığı için bilinmiyor. Marka olmak için reklam yetersiz. Turizm Bakanlığı 50-100 milyon dolar arasında bir bütçe ayırarak turizmi tanıtmaya çalışıyor. Türkiye o kadar iyi bir ürün ki bugüne kadar reklamsız zaten kendi kendini satmış, turizm geliri 15 milyar dolara yaklaşmış durumda. Turizm Bakanlığı'nın kendi imkanları ile yapacağı az bir reklam bile ülke için önemlidir. Ama, hiçbir zaman Türkiye'ye kabuğunu kırdıran, sıçrama yaptıran bir çıkış yolu olamaz. 
     Türkiye'nin yıllık tanıtım bütçesi 1 milyar dolar olmalı. Tanıtım işi bize verilsin, yapmaya hazırız.'' Caner Tunaman, Uluslararası Reklamcılık Derneği IAA , Reklamcılar Derneği ve Reklamverenler Derneği ile özel sektör ve basının yer alacağı bir konsey kurulabileceğini, bu konseyin dünya kamuoyuna Türkiye'yi tanıtacak çalışmalar yapabileceğini söyledi. 
     Bu konuda Reklamcılar Derneği ile ortak bir proje üzerinde çalıştıklarını bildiren Caner Tunaman, projeyi daha somut hale getirdikten sonra hükümete götüreceklerini kaydetti. 
     
     ''TURİZM GELİRİNİ 1 YILDA 30 MİLYAR DOLARA ÇIKARIRIZ'' 
     Bu tanıtım projesinin hayata geçirilmesinin hükümet için de fırsat olduğunu kaydeden Caner Tunaman, şu görüşleri dile getirdi 
     ''Yapacağımız tanıtımlarda Türkiye'nin bir mozaik olduğunu, demokrasiyi vurgulayabiliriz. Ülkede sarıklısı da var sarıksızı da. Başörtülüsü de var başörtüsüzü de. Denize üstsüz giren bile var. Bunun bile reklamını yapabiliriz. 'Dünyada üstsüz denize girilmesine izin verilen tek müslüman ülkesiyiz' diye reklam yapabiliriz.'' Tanıtım kampanyası sayesinde turizm gelirinin artacağını ifade eden Tunaman, ''Kampanyaya bugün başlasak turizm gelirimizi bir yılda 30 milyar dolara çıkarırız. 7 yıl içinde 100 milyar dolara geliriz. Bunun yapacağı kalkınmayı düşünün'' diye konuştu. 
     
     ''HÜKÜMET İÇKİ REKLAMINA İZİN VERSİN'' 
     Reklam sektörünün bu yılki gelişimini de değerlendiren Tunaman, ekonominin iyileşmesinden dolayı yılın ilk yarısında sektörün yüzde 41 büyüme elde ettiğine ve reklam yatırımının 369.4 milyon olarak gerçekleştiğine dikkat çekti. 
     2003 yılından çok umutlu olduğunu dile getiren Caner Tunaman, yıl sonunda reklam yatırımlarının 600-700 milyon doları bulmasını, önümüzdeki yıl da 1 milyar dolara yaklaşmasını beklediğini söyledi. 
     Reklam pastasını büyütmek gerektiğini, bunun önemli ayaklarından birisinin reçetesiz satılan ilaçların reklamının serbest bırakılması olduğunu ifade eden Tunaman, şunları kaydetti 
     ''Yalnız bu ilaçların değil içki reklamlarının da serbest bırakılmasını istiyoruz. Hükümetten beklediğimiz, reçetesiz satılan ilaçların ve içkinin reklamına izin versin. Ama, vergiyi de artırsın. Böylece, devlet de kazanır.'' 
     





</TEXT>
</DOC>
