<DOC>
<DOCNO> 147113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/dunya/adun.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük taarruz başladı 
</HEADLINE>
<TEXT>

Amerika, Cumhuriyet Muhafızları’na saldırdı... Müttefikler kimyasal silah riski olan bölgede .. Bağdat yolundaki son büyük köprüyü de aldılar... 
     DIŞ HABERLER SERVİSİ 

     Ana kara savaşını başlatan müttefikler, Irak tümenlerini tek tek geçerek hızla Bağdat’a ilerliyor... 
     ABD’nin başını çektiği koalisyon güçleri, operasyonun ikinci haftasında "Bağdat Savaşı" olarak adlandırılan ana kara savaşını başlattı. Bağdat’ın güneyini savunmakla görevli Cumhuriyet Muhafızları’nın dört seçkin tümenine iki ayrı koldan büyük bir saldırıya geçen ABD güçlerinin öncü kuvvetleri Bağdat’a 30 kilometre kadar yaklaştı. Amerikalı yetkililer, koalisyon güçlerinin, kimyasal silah riski olan mevziye girdiğini açıkladı. 
     
     GECE YARISI BAŞLADI 
     Katar’daki Merkez Kararg hı’ndan verilen bilgiye göre, Saddam Hüseyin’i devirmeye yönelik büyük taarruz, ayın en karanlık evresinden yararlanmak amacıyla dün gece yarısından hemen sonra başlatıldı. Bağdat’ın 80 kilometre güneydoğusundaki Kerbela’yı kuşatan ABD 3. Mekanize Piyade Tümeni, günlerdir koalisyon güçlerinin yoğun bombardımanına maruz kalan Cumhuriyet Muhafızları’nın Medine ve Nabukodnozor tümenlerine saldırdı. Tikrit’ten yardım için güneye inmeye çalışan Adnan Tümeni de havadan vuruldu. Kerbela’ya tüm giriş çıkışları kontrol altına alan yaklaşık 15 bin ABD askeri kente girmeden Bağdat’a doğru ilerlemeye devam etti. ABD’nin, Iraklıların havaya uçurmasından endişe edilen bir barajı da ele geçirdiği belirtiliyor. Reuters, bölgedeki ABD’li komutanlara dayanarak öncü birliklerin, Bağdat’a sadece 30 kilometre uzaklıkta bulunduğunu duyurdu. 
     
     BAĞDAT TÜMENİ ERİDİ 
     Bağdat’ın güneydoğusunda da dün haraketli saatler yaşandı. Bağdat’a 150 km. uzaklıktaki El Kut üzerine yürüyen ABD deniz piyadeleri, Dicle’deki bir köprüyü ve El Kut ile Bağdat arasındaki karayolunun kontrolünü ele geçirdi. ABD’li bir komutan, köprünün Bağdat’a ilerlemek için ihtiyaç duyulan son büyük köprü olduğunu vurguladı. El Kut’taki Bağdat Tümeni’nin imha edildiği de açıklandı. Gece boyu hava bombardımanı sürerken, Irak Enformasyon Bakanı Muhammed Said El Sahhaf, son 24 saatte Bağdat’ta 10 sivilin öldüğünü, 90’ının da yaralandığını açıkladı. El Sahhaf, diğer bombardımanlarda ise 24 sivilin öldüğünü, 186’sının da yaralandığını kaydetti. 
     Necef’te ise ABD askerleri, uçak ve helikopterler desteğinde Saddam’ın Fedaileri’ne saldırdı. Kentin direnişin merkezi olduğunu belirten Amerikalı yetkililer, "Hedefimiz Fedai birimlerini ve haberleşme hatlarımızı tahrip etmeye çalışan diğerlerini yok etmek" dedi. ABD Merkez Komutanlığı da, Necef’te Şiilerin en kutsal mabetlerinden biri olan Ali Camii’nden koalisyon güçlerine ateş açıldığını duyurdu. Amerikalı yetkililer, açılan ateşe karşılık verilmediğini de belirtti. 
     


DÜNYA 












</TEXT>
</DOC>
