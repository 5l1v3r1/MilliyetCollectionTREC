<DOC>
<DOCNO> 103032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/guncel/gun03.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tabut binaların gölgesinde oyun 
</HEADLINE>
<TEXT>

Kocaeli’nde bilirkişilerin ağır hasar raporu verip daha sonra orta hasarlıya çevirdiği yüzlerce bina Avcılar’da bir gecede çöken apartman gibi korkunç sonu bekliyor 
     MUSTAFA BAĞDİKEN Kocaeli DHA 

     Avcılar’da ağır hasar raporu orta hasarlıya çevrilen ve mahkemenin bilirkişi incelemesine karar vermesinin ardından çöken bina deprem bölgesinde korkuları artırdı. Kocaeli’de ağır hasarı bilirkişi raporuyla orta hasara çevrilen yüzlerce bina çevrede endişe yaratıyor. Ağır hasar raporu orta hasara çevrilen binalardan 2’si Kocaeli Üniversitesi Merkez Kampusu’nun 150 metre yakınında korku abidesi gibi duruyor. 
     
     Bilirkişi Onarılabilir 
     Depremzedeler yanıbaşında yüzlerce çocuğun futbol öğrendiği spor okulunun faaliyet gösterdiği kapalı halı sahanın da bulunduğu binaların yanından korkuyla geçerken, karşı apartmanlarda oturanlar binalara bakamıyor. 
     Bulvar semtinde, önünden her gün yüzlerce araç ve yayaların geçtiği Adalet’ ve Metro’ apartmanları gözle görülür bir eğikliğe sahip. Ağır hasarlı raporu verilmesine karşın söz konusu apartmanlardaki daire sahipleri Bölge İdare Mahkemesi’ne başvurdu. Bu itiraz üzerine Kocaeli Üniversitesi’nden öğretim görevlilerinin incelemesi sonucu "Orta hasarlı. Onarılabilir" raporu verildi. 
     
     Yeniden inşası daha ucuz 
     Bina sahipleri ise rapor üzerine ikiye bölündü. Bir bölümü "Yıktıralım. Kalıcı konutlardan hak sahibi olalım" derken, bir kısmı "Onaralım" deyince binalar yerinde kaldı. İnşaat Mühendisleri Odası Kocaeli Şube Başkanı Bekir Güre, Kocaeli’de aynı durumda yüzlerce binaya dikkat çekerken, binaların zemininin deforme olduğunu belirterek "Birinde onarıma başlanmış, ancak yarım kalmış. 
     Çünkü çok masraflı. Bina yeniden inşa edilse daha ucuza gelir. Onarılsa bile bu binalarda kim oturur Bu nasıl mantık anlayamıyoruz" dedi. Güre, orta hasarlı bina onarım süresinin yılsonu sonu biteceğini hak sahiplerinin binaları onarmaması veya yıktıramaması durumunda bu işin devlet tarafından yapılıp parasının depremzedelerden alınacağını anımsattı. 
     
Avcılar’da 20 bina endişe yaratıyor      SEMRA KARDEŞOĞLU İstanbul 

     17 Ağustos depreminde 88 binanın ağır hasar gördüğü Avcılar’da ağır hasarlıdan orta hasarlıya çevrilen yaklaşık 20 bina, ilçede patlamaya hazır bomba gibi duruyor. Mahkemeleri halen süren binaların, 17 Ağustos’un yıldönümünde yağmurun etkisiyle çöken Azim Apartmanı gibi olmasından korkuluyor. Avcılar’da oturanlar, binaların çevresinde oynayan çocukların bir kazaya kurban gitmesinden endişeleniyor. Denizköşkler Mahallesi Muhtarı Kazım Akgün de 6 civarında binanın ilk raporlarının ağır hasarlı olmasına rağmen itirazlar üzerine orta hasarlıya döndüğünü, mahkemelik olduğu için yıkılamadığını söyledi. Bu binalar Bilen Sokak, Güray Sokak ve Dr. Sadık Ahmet Caddesi’nde bulunuyor. Gümüşpala Mahallesi Muhtarı Cemalettin Alyakut, aynı durumda olan 4 apartman daha olduğunu söyledi. 
     



 GÜNCEL 




















</TEXT>
</DOC>
