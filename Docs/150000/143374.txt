<DOC>
<DOCNO> 143374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun10.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times ''Savaş, tarihin en öldürücü hava akımıyla başlayacak'' 
</HEADLINE>
<TEXT>

     İngiltere'de yayınlanan The Times gazetesi, ''Irak'a savaşın, harekatın ilk gecesinde ülkenin bütün bölgelerindeki önemli hedeflere aynı anda bomba yağdırılarak, tarihin en kanlı hava akımlarıyla başlayacağını'' öne sürdü. 
     Yüzlerce hedefin aynı anda bombalarla dövüleceğini yazan gazete, amacın, ''Saddam rejimini şoka sokmak olduğunu'' belirtti. 
     ''Saldırının ilk 2 gecesinde 3 bin akıllı ve güdümlü bombayı en önemli hedeflerini döverken gören Saddam'a bağlı güçlerin bütün fonksiyonlarını yitirmelerinin beklendiğini'' ifade eden Times, ''eğer havadan böyle bir bomba yağmuru yapılabilirse Saddam'ın güçlerinin girdiği şoktan yararlanıp, Kuveyt'te bekleyen ABD ve İngiliz kara güçlerinin de 3-4 günde Bağdat'a ilerlemelerinin mümkün olabileceğini'' öne sürdü. 
     ''Aslında halihazırda bombalama başlamış sayılabilir. Füzelerle bombalarla değil ama e-mail mesajlarıyla, fakslarla ve hatta cep telefonlarından aranarak, Saddam'ın üst rütbeli subaylarına ulaşılmaya çalışılıyor'' denilen haberde, böylece bu kişilerin üzerinde ağır bir baskı kurulması ve Saddam Hüseyin'e isyan etmelerinin sağlanmasının hedeflendiği belirtildi. 
     Bu görüşmeler sonucunda söz konusu kişilerden son derece olumlu ve cesaret verici yanıtlar alındığını iddia eden gazete, ''öyle ki, sözde elit birlik olarak anılan ve Saddam'ın çok güvendiği Cumhuriyet Muhafızları bile hiç savaşmadan teslim olmaya hazır gibi görünüyor'' ifadesine yer verdi. 
     Batılı istihbarat birimlerinin hangi komutanın savaşmaktan yana olduğunu, hangisinin çabuk teslim olacağını da iyi analiz ettiklerini ileri süren The Times, ''şu anda en önemli hedef Saddam'ın petrol kuyularıyla ilgili planlarını öğrenmek ve kitle imha silahı kullanmayı düşünüp düşünmediğini çözmek'' görüşüne yer verdi. 
     ''Saddam Hüseyin'in işgal başlar başlamaz petrol kuyularının havaya uçurulması için emir verdiğine kesin gözüyle bakıldığını'' da öne süren gazete, bunun önlenmesi için sürekli olarak Saddam'a bağlı birliklere havadan propaganda metinleri yağdırıldığını ifade etti. 
     Gazete, planlandığı gibi olması halinde Saddam Hüseyin'in düşürülmesinin bir hafta ya da 10 günde mümkün olabileceğini belirtirken, operasyon konusunda hala yanıtlanmamış çok sayıda sorunun bulunduğuna da dikkat çekti. 
     
</TEXT>
</DOC>
