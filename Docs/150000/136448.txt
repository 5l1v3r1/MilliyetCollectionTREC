<DOC>
<DOCNO> 136448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/son/sondun14.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda, Patriotları hazırladı... 
</HEADLINE>
<TEXT>

     Hollanda'nın, Irak ile olası savaş durumunda, Türkiye'nin hava savunmasını güçlendirebilmek amacıyla göndereceği Patriot hava savunma sistemlerinin, yola çıkarılmak üzere hazır olduğu bildirildi. 
     Hollanda Hava Kuvvetleri Taktik Hava Kuvvet Komutanı Tümgeneral Hans de Jong, Patriot hava savunma sistemlerinin gönderileceği Peel Hava Üssü'nde düzenlediği basın toplantısında, Türkiye'nin isteğinin hükümetçe kabul edilmesinden itibaren, 5 gün içinde sistemlerin hazır hale getirildiğini söyledi. 
     Hava savunma sistemleriyle birlikte 370 askerin Türkiye'ye gönderileceğini belirten Tümgeneral de Jong, askerlerin, füzelerin kullanımı konusunda yeterli bilgi birikimi ve deneyime sahip olduklarını, görevlerini en iyi şekilde yapacaklarına inandığını söyledi. 
     ''Kolay bir görev değil, 24 saat süreyle sistemin başında çok uyanık ve dikkatli olmak zorundalar'' şeklinde konuşan Tümgeneral de Jong, Hollanda Hava Kuvvetleri'nin sahip olduğu teknik olanakların ve gücün, bölgede gerektiğinde en iyi şekilde gösterileceğini kaydetti. 
     Peel Hava Üssü Komutanı Albay Jan van Hof da, Patriot hava savunma sistemlerinin gönderilmesine onay verilmesinin ardından, sistemlerin konuşlandırılacağı bölgeye Hollanda teknik heyetininin inceleme yapmak üzere hemen gittiğini ve bu heyetin yarın Hollanda'ya dönmesinin beklendiğini bildirdi. 
     Teknik heyetin Türk askeri yetkilileri tarafından çok iyi karşılandığını ve çok verimli çalışmalar yapıldığını belirten Üs Komutanı van Hof, Türkiye'ye hareket emrinin verilmesinden itibaren, gemiyle yola çıkarılacak savunma sistemlerinin en geç üç hafta içinde Türkiye'de kullanıma hazır hale getirileceğini söyledi. 
     Türkiye'ye gidecek birliğin komutanlığını üstlenecek olan Yarbay Erik Abma da, Türk meslektaşlarıyla çok iyi bir ilişki içinde olduklarını ve bu görevi seve seve yerine getireceklerini söyledi. Yarbay Abma, ''Heyecanlıyız, yeterli tatbikatı yaptık, görev için hazırız'' şeklinde konuştu. 
     





</TEXT>
</DOC>
