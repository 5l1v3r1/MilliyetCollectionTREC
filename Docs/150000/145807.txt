<DOC>
<DOCNO> 145807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sontur16.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceazevinden çıktıktan birkaç saat sonra otomobil çaldılar.. 
</HEADLINE>
<TEXT>

     Denizli Cezaevi'nden dün tahliye edilen ve otobüsle geldikleri Afyon'un Dinar İlçesi'nde otomobil çalan 2 kişi, polis ekiplerinin uzun takibinin ardından TIR'la oluşturulan barikata çarptıktan sonra yakalandı. 
     Alınan bilgiye göre, otomobil hırsızlığından hüküm giyen Volkan Seyhan ile Enver Topuz, dün saat 17.00 sıralarında Denizli Kapalı Cezaevi'nden tahliye edildikten sonra yolcu otobüsü ile Afyon'un Dinar İlçesi'ne geldi. 
     Dinar'da 09 EE 093 plakalı otomobili çalan Seyhan ve Topuz, Sandıklı İlçesi'nde bu aracı terk ederek, çaldıkları 03 LM 131 plakalı otomobille Afyon'a geldiler. 
     Sabaha karşı 04.30 sıralarında Afyon'da bir fırına girerek yemek yiyen Seyhan ve Topuz, şüpheli hareketleri nedeniyle Asayiş Şube Müdürlüğü ekiplerinin dikkatini çekti. Polis, ''Dur'' ihtarına uymayan Volkan Seyhan ve Enver Topuz'u, önce Afyon içinde, daha sonra Afyon-Ankara karayolunda takibe başladı. 
     Afyon Emniyet Müdürlüğü'nün ilçe birimlerine durumu bildirmesi üzerine Bayat İlçe Emniyet Amirliği, yoldan geçen 06 END 39 plakalı TIR'ı çevirerek, Afyon-Ankara karayoluna barikat kurdu. Seyhan ve Topuz, araçlarının TIR'a çarpması sonucu yakalandı. 
     Seyhan ve Topuz gözaltına alınırken, Volkan Seyhan'ın oto hırsızlığı suçundan 57 ayrı sabıkası olduğu belirlendi. 
     Soruşturmanın sürdürüldüğü bildirildi. 
     




</TEXT>
</DOC>
