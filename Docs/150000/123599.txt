<DOC>
<DOCNO> 123599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur15.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Yalçınbayır'ın eşine anjiyo... 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır'ın eşi Ulviye Yalçınbayır'a, Uludağ Üniversitesi U.Ü Tıp Fakültesi Hastanesi'nde anjiyo yapıldı. 
     Eşi Ertuğrul Yalçınbayır ile birlikte saat 07.30'da Kardiyoloji Anabilim Dalı Kliniği'ne gelen Ulviye Yalçınbayır'a, Doç. Dr. Osman Akın Serdar tarafından anjiyo yapıldı. 
     Doç. Dr. Serdar, operasyon sonrası düzenlediği basın toplantısında, Ulviye Yalçınbayır'ın kalbinin ön yüzündeki duvarda oluşan bir yağ kitlesinin göğüs ağrıları ve nefes darlığına neden olduğunu söyledi. 
     Bu nedenle, Ulviye Yalçınbayır'a bir anjiyo yapılmasının uygun bulunduğunu ifade eden Doç. Dr. Serdar, ''Anjiyo sonucunda tehlikeli bir durum olmadığı anlaşıldı. Yarın sabah kendisini taburcu edeceğiz. Yemesine içmesine çok dikkat etmesi gerekiyor. Sigarayı da mutlaka bırakmalı'' dedi. 
     
     SİGARAYA KARŞI KAMPANYA 
     Eşine yapılan operasyon nedeniyle U.Ü Tıp Fakültesi Hastanesi'ne gelen Devlet Bakanı ve Başbakan Yardımcısı Ertuğrul Yalçınbayır, Rektör Prof. Dr. Mustafa Yurtkuran'ı ziyaret etti. 
     Yalçınbayır, ziyaret sonrası gazetecilere yaptığı açıklamada, eşinin sağlık durumunun gayet iyi olduğunu belirterek, şöyle konuştu 
     ''Eşim sigara kullanıyordu, ben bırakmasını istiyordum. Ayrıca, sağlığının yanında sigarayı bırakmasının ekonomik katkısı da önemli. Sigaranın bıraktırılması konusunda bir kampanya başlatılması lazım. Sigara fark edildemeden ekonomiye de çok büyük zararlar getirmekte. Eşimin kalple ilgili sigaranın vermiş olduğu birtakım rahatsızlıklardan dolayı hastaneye geldik. Şimdi durumu çok iyi. Sigaraya bırakması için bu ameliyatı olması gerekmiyordu. Daha önce de bırakabilirdi. Anjiyo sonrasında büyük bir operasyona gerek olmadığı anlaşıldı. Anjiyo büyük bir operasyon değil, ama her operasyon bir risk taşıyor. Üniversitemizin ehil ellerinde bu sorun da halloldu ve Ulviye Hanım'a sigara yasağı geldi.'' Bu arada, Başbakan Yardımcısı Yalçınbayır, fakültede bulunduğu sırada bazı tetkiklerin yapılması için kan örneği verdi. 
     Yalçınbayır, gazetecilerin konuya ilişkin sorusu üzerine, bu aralar bir yorgunluk durumunun sözkonusu olduğunu belirterek, ''Bu nedenle, doktor tavsiyesi üzerine ben de tahlil yaptırdım. Fakat, tahlil sonuçlarında önemli birşey çıkmadı. Bunlar normal hadiselerdir'' dedi. 
     





</TEXT>
</DOC>
