<DOC>
<DOCNO> 123500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sondun02.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ABD yolunda... Masada Irak ve ticaret var... 
</HEADLINE>
<TEXT>

     AK Parti Genel Başkanı Recep Tayyip Erdoğan'ın iki günden kısa bir süreye sığacak ABD gezisi bugün başlıyor. 
     Erdoğan'ın TSİ akşam saatlerinde Kopenhag'dan Washington'a ulaşması, ardından düşünce kuruluşu Stratejik ve Uluslararası Etütler Merkezi'nde CSIS bir konuşma yapması bekleniyor. 
     Önemli görüşmelerini yarın yapacak olan Erdoğan, önce Pentagon'da Savunma Bakanı Donald Rumsfeld ile biraraya gelecek, ardından Beyaz Saray'a geçerek Başkan'ın ulusal güvenlik danışmanı Condoleezza Rice ve Dışişleri Bakanı Colin Powell ile görüşecek. 
     Erdoğan yarın TSİ 20.00'de Başkan George Bush ile biraraya gelecek, ardından Başkan Yardımcısı Dick Cheney ile konutunda buluşacak. 
     AK Parti liderinin Washington'da bulunacağı yaklaşık 26 saatlik süre içinde bazı Kongre üyeleri, Musevi lobisi temsilcileri ve Türk-Amerikan Konseyi ATC yöneticileriyle görüşmeler yapması bekleniyor. 
     Erdoğan, daha sonra New York'a hareket ederek BM Genel Sekreteri Kofi Annan ile Kıbrıs konusunu görüşecek ve New York'taki Türk toplumuna hitap edecek. 
     Recep Tayyip Erdoğan'ın ABD'deki temaslarını bu şekilde tamamladıktan sonra Kopenhag'a hareket etmesi planlanıyor. Erdoğan'ın Washington gündeminin üst sıralarında Irak, Türkiye'nin AB süreci ve Türkiye ile ABD arasında ekonomik ilişkilerle ticaretin artırılması konularının yer alması bekleniyor. 
     Erdoğan'a ABD gezisinde Dışişleri Bakanı Yaşar Yakış, bazı danışmanları ve milletvekilleri eşlik edecek. 
     





</TEXT>
</DOC>
