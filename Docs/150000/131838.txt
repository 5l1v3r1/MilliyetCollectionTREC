<DOC>
<DOCNO> 131838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sonspo06.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfaspor, ikinci yarıdan umutlu... 
</HEADLINE>
<TEXT>

     İkinci Futbol Ligi B Kategorisi C Grubu ekiplerinden Şanlıurfaspor'da, teknik direktör Hüseyin Dağ, ''Yaptığımız hazırlık karşılaşmaları ikinci yarıya daha iyi başlayacağımızın sinyalini veriyor'' dedi. 
     Hüseyin Dağ, Antalya'da sürdürdükleri ikinci etap çalışmalarının çok olumlu geçtiğini ve günde çift antrenman yaptıklarını söyledi. 
     Yaptıkları 2 hazırlık karşılaşmasının 1'inde berabere kalıp diğerini ise farklı skorla kazandıklarını hatırlatan Dağ, şöyle konuştu 
     ''Çok iyi bir hazırlık dönemi geçiriyoruz. İkinci yarıya 2 puan farkla lider başlayacağız. Bu da sorumluluğumuzu artırıyor. Dolayısıyla daha sıkı çalışıyoruz. 2 hazırlık karşılaşması yaptık. 2 karşılaşma daha yapacağız. Kamp yaptığımız yerde Ukranya ve Romanya'nın ünlü ekipleri de kamp yapıyor. Bunlardan biri Dinomo Bükreş. Bu ekiplerle hazırlık karşılaşmaları yapacağız. Ayrıca yaptığımız hazırlık karşılaşmaları, ikinci yarıya daha iyi başlayacağımızın sinyalini veriyor.'' Dağ, Çaykur Rizespor'dan transfer ettikleri Mutlu'nun kampa katılarak çalışmalara başladığını ve bu futbolcunun uyum sorununu en kısa sürede gidereceklerini, ayrıca bir forvet oyuncusu daha transfer edeceklerini sözlerine ekledi. 
     





</TEXT>
</DOC>
