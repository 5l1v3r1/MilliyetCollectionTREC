<DOC>
<DOCNO> 139214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo13.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ralli Şampiyonası'na doğru... 
</HEADLINE>
<TEXT>

     Dünya Ralli Şampiyonası'nın 3. ayağı olan Türkiye Rallisi'nde yarışacak ilk Türk bayan ekibinden pilot Zeynep Merkit ve co-pilot Begüm Özkan, hedeflerinin ralliyi tamamlamak olduğunu açıkladılar. 
     Türkiye Rallisi'ne Grup N Palio ile katılan ''İlk Türk bayan ekibi'' çalışmalarına hız verdi. Türk ralliseverlerin yakından tanıdığı sürücü Zeynep Merkit ve co-pilot Begüm Özkan, yaptıkları açıklamada, hedeflerinin ralliyi tamamlamak olduğunu söylediler. 
     Zeynep Merkit, bu rallideki etapları Anadolu Rallisi'nden tanıdığını anlatarak, ''Etap karakterlerini değiştirip, parkurları zorlaştırmışlar. Yabancı yarışçılarla konuştuğumuzda, bize parkurların darlığından şikayet etmişlerdi. Fakat biz bu parkurları tanıyoruz. Amacımız, ralliyi tamamlayabilmek'' dedi. 
     Ekibin co-pilotu Begüm Özkan ise, Dünya Ralli Şampiyonası çerçevesindeki yarışlarda Türkiye'yi temsil eden ilk bayan sürücüler olmanın keyfini çıkardıkları ve etapları tamamlamak için çok çalıştıklarını söyledi. Yarışa kısa bir süre kaldığı ve çalışmalara hız verdiklerini kaydeden Özkan, ''Türkiye'nin imajı açısından bizim ralliye katılmamız çok önemliydi. Zaten sponsorlarımız da bu konuyu çok iyi kavramışlar ki, bize olağanüstü destek veriyorlar. Ralli'yi tamamlayarak bir ilke imza atmak istiyoruz'' dedi. 

     
</TEXT>
</DOC>
