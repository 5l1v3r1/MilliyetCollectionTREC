<DOC>
<DOCNO> 132882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun20.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ile Klerides biraraya geldi... 
</HEADLINE>
<TEXT>

     KKTC Cumhurbaşkanı Rauf Denktaş, şimdiye kadar sürdürülen müzakerelerden bir sonuç çıkmamasının nedeninin, Rumların ''Kıbrıs Cumhuriyeti''ne sahip çıkma inatlarının sürmesi olduğunu söyledi. 
     Rum yönetimi lideri Glafkos Klerides ile görüşmeye giderken gazetecilerin sorularını yanıtlayan Denktaş, Klerides'in, ''Annan planı 'Kıbrıs Cumhuriyeti'nin devamını ve egemenliğini garanti altına alıyor'' yolundaki sözlerine ilişkin bir soru üzerine şöyle konuştu 
     ''Bütün zorluğumuz budur. Şimdiye kadar herhangi bir müzakere sonuç vermemişse, Rumların bu tutumları ve bu inatları yüzünden bir yere varamadık. Şimdi yine, artık açıkça kendilerini güvende zannettikleri bir durumda 'Kıbrıs Cumhuriyeti vardır, var olacaktır' esasını tekrar gündeme getirmiş oluyorlar. Bu kadar açığını yeniden söylemeye başladılar. Eğer böyle dururlarsa, tabiatıyla bir yere varmak güçtür.'' Görüşmede, ortak devletin bayrağı ve marşının günde gelip gelmeyeceğinin sorulması üzerine Denktaş, anlaşmaların, anayasal, siyasal, göçmenler, toprak ve mal-mülk gibi bölümlere ayrıldığını ve boş sayfalar olduğunu ifade ederek, boş sayfalara belirli yasaların işleneceğini, bir boş sayfanın da bayrak ve marş olduğunu kaydetti. 
     Bayrak ve marş konusunda yapılanların gerekli bir egzersiz olduğunu ifade eden Denktaş, BM Genel Sekreteri'nin Kıbrıs Özel Temsilcisi Alvaro De Soto'nun, ''Anlaşırsanız eğer, bayrak ve marş meselesini biz şimdiden halka sormadık, bir numune çıkartmadık, o gün geldiğinde, yani referanduma gidileceği günde bayraksız gidilecek, yetiştiremeyiz artık müsabaka açalım. Dolayısıyla şimdiden yapalım bunu. Eğer anlaşıyorsanız son gün 'Bayrak da budur' dersiniz, eklersiniz. Anlaşmazsanız resim olarak ortada kalır'' dediğini hatırlattı. 
     Ortak devletin bayrağının ve marşının belirlenmesi için yarışma düzenlenmesi konusunda BM'ye yetki verilmesine atıfta bulunularak, ''Anlaşılıyor ve bitti'' yönünde yapılan değerlendirmelerin yanlış olduğunu belirten Denktaş, bayrak ve marş konusunun, çalışmanın bir parçası olduğunu kaydetti. 
     Denktaş, ''Yeni ortaklık devletinin adı üzerinde de görüştünüz mü'' sorusuna karşılık da konunun, Çarşamba günü yapılan görüşmede konuşulduğunu, aynı konuyu bugün de ele alacaklarını söyledi. Ortak devletin ismi konusunda birçok formül ortaya konulduğunu belirten Denktaş, ''Ama bu ana kadar biz herhangi birini tercih etmiş değiliz'' dedi. 
     Klerides'le görüşmeye, belirlenen programdan yarım saat geç giden Denktaş'a danışmanları da eşlik ediyor. 
     





</TEXT>
</DOC>
