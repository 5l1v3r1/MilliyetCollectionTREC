<DOC>
<DOCNO> 145370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/ekonomi/eko01.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu, Petkim’e talip 
</HEADLINE>
<TEXT>

Petkim’in özelleştirilmesine teklif vereceklerini açıklayan Zorlu Holding Yönetim Kurulu Başkanı Ahmet Nazif Zorlu, kimya sektöründe büyümek istediklerini söyledi 
     REUTERS 

     Türkiye’nin tek petrokimya üreticisi Petkim’in yüzde 51’inin blok olarak satışı için açılan ihaleye Zorlu Holding de teklif verecek. Teklif sahipleri, ihale şartnamesi ve ilgili dokümanları en geç 2 Nisan’a kadar Özelleştirme İdaresi’ne teslim edecekler. 
     Zorlu Holding Yönetim Kurulu Başkanı Ahmet Nazif Zorlu, "Teklif vereceğiz, kaydımızı yaptırdık" dedi. İhaleye konsorsiyum olarak da girme olasılıkları bulunduğunu söyleyen Zorlu, "Yurtdışında görüşmelerimiz var" şeklinde konuştu. 
     
     Hedef kimyada büyümek 
     Petkim’in Türkiye için stratejik bir kurum olduğunu vurgulayan Zorlu, şunları kaydetti "Bizim de zaten polyester iplik fabrikamız var. Petkim’in ilk beş müşterisinden biriyiz. Ama tabii sırf bunun için girmiyoruz. Kimya sanayinde varız. Daha da etkili olmak için grup böyle karar aldı. Kimya sanayinde daha fazla büyümeyi hedefliyoruz." 
     Öte yandan Gaziantep kökenli Sanko Holding’in Yönetim Kurulu Başkanı Abdülkadir Konukoğlu da ihaleye teklif vereceklerini açıkladı. Konukoğlu, "Petkim ihalesine büyük olasılıkla kendimiz gireceğiz. Yedi - sekiz yıldan bu yana petrokimya ile ilgileniyoruz. Bu konuda zaten yatırım yapmayı düşünüyorduk" diye konuştu. 
     


SİYASET 


















</TEXT>
</DOC>
