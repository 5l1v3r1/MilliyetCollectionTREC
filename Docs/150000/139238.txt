<DOC>
<DOCNO> 139238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo37.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer esnafı, Ralli sayesinde kış sezonunu kurtardı... 
</HEADLINE>
<TEXT>

     Kemer Belediye Başkanı Hasan Şeker, Dünya Ralli Şampiyonası'nın 3. ayağının Kemer'de yapılması sayesinde, ilçe esnafının kış sezonunu kurtardığını bildirdi. 
     Dünya Ralli Şampiyonası'nın başlamasına 1 gün kala yarışa katılacak ekipler hazırlıklarını sürdürürken, ralli nedeniyle ilçeye gelen yerli ve yabancı turistler esnafın yüzünü güldürüyor. 
     Kemer Belediye Başkanı Hasan Şeker, A.A muhabirine yaptığı açıklamada, şampiyona nedeniyle ilçeye yaklaşık 10 bin kişinin geldiğini bildirdi. 
     Dünya Ralli Şampiyonası'nın temellerinin, 2 yıldır Kemer'de yapılan Anadolu Rallisi ile atıldığını kaydeden Şeker, şunları söyledi 
     ''Yarışmayı organize eden diğer ülkeler gibi 1 yıl öncesinden değil, 4 ay gibi kısa bir sürede bu şampiyonaya hazırlandık. Diğer Avrupa ülkelerinde bu organizasyonu 300-500 bin seyirci izliyor. Gelecek yıllarda Kemer'de yapılacak Dünya Şampiyonaları'nda 50 ile 100 bin seyircinin ilçeye geleceğini tahmin ediyoruz.'' Kemer Esnaf ve Sanatkarlar Odası Başkanı Akif Civan ise, şampiyonanın Kemer'in tanıtımı için çok önemli olduğunu bildirdi. Civan, ''Dünya Ralli Şampiyonası'nın 3. ayağının Kemer'de yapılması bizim için bulumaz bir fırsat. Çünkü biliyoruz ki yaklaşık 3 milyar insan burada çekilen görüntüleri izleyecek ve Kemer'i tanıyacak. İstesek parayla böyle bir reklamı yaptıramayız'' dedi. 
     
     OTOMOBİLLER KONTROLDEN GEÇTİ 
     Öte yandan, şampiyonaya katılacak otomobillerden bir bölümü bugün kontrolden geçti. Kemer'e 5 kilometre uzaklıktaki Kuzdere mevkiinde ''Shakedown'' alanına gelen otomobiller, 2.5 kilometrelik parkurda yarışta kullanacakları otomobilli denedi. Denemeler sırasında parkur çevresinde Kocaeli, İzmit ve Bursa'dan gelen Arama ve Kurtarma Derneği AKUT üyesi üniversiteli gençler, herhangi bir kazaya müdahale etmek amacıyla görev aldılar. Öğrencilerin etaplarda da görev yapacakları öğrenildi. 
     





</TEXT>
</DOC>
