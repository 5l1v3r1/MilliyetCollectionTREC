<DOC>
<DOCNO> 120043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur21.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe yayın yetkisi TRT'ye verildi... 
</HEADLINE>
<TEXT>

     20.11.2002 - Radyo ve Televizyon Üst Kurulu RTÜK Başkanı Fatih Karaca, Türk vatandaşlarının günlük yaşamlarında geleneksel olarak kullandıkları farklı dil ve lehçelerdeki yayın yetkisinin TRT'ye verildiğini bildirdi. 
     Bu dil ve lehçelerin öğretilmesine yönelik yayın yapılamayacağını kaydeden Karaca, ''Bu dil ve lehçelerde yapılacak radyo yayınları günde 45 dakikayı, haftada dört saati, televizyon yayınları ise günde 30 dakikayı, haftada iki saati aşamayacak'' dedi. 
     Fatih Karaca, RTÜK'te düzenlediği basın toplantısında, Üst Kurul'un bugünkü toplantısında AB'ye uyum yasaları çerçevesinde hazırlanan ''Radyo ve Televizyon Yayınlarının Dili Hakkında Yönetmelik''le ilgili bilgi verdi. 
     Yönetmelik için AB üyesi ülkelerdeki mevzuatı incelediklerini ve kamu kuruluşlarının görüşlerini aldıklarını anlatan Karaca, bu çerçevede, geleneksel dil ve lehçelerde yayın yapabilme yetkisinin TRT'ye verildiğini söyledi. Karaca, bu dil ve lehçelerde yetişkinler için haber, müzik ve kültürel alanda bir veya bir kaç dil ve lehçelerde yayın yapılabileceğini belirterek, ''Bu dil ve lehçelerin öğretilmesine yönelik yayın yapılmayacaktır'' dedi. Karaca, şunları kaydetti 
     ''Bu dil ve lehçelerde yapılacak radyo yayınları günde 45 dakikayı, haftada toplam dört saati, televizyon yayınları ise günde 30 dakikayı, haftada toplam iki saati aşamayacaktır. Programlar televizyonlarda içerik ve süre açısından birebir olmak kaydıyla Türkçe altyazıyla, radyo yayınlarında ise programın yayınlanmasını müteakip Türkçe tercümesi verilmek suretiyle yayınlanacaktır. 
     
     ''DENETİMİ RTÜK YAPACAK'' 
     Bu yönetmelik çerçevesinde TRT ile RTÜK arasında bir protokol yapılacak, bu protokol çerçevesinde yayın alanı, izleyici ve dinleyici profili de tespit edilecektir. 
     Bu yayınlar, özellikle ülkenin bölünmez bütünlüğüne, Cumhuriyetimiz'in temel niteliklerine ve Atatürk ilke ve inkılaplarına da aykırı olamayacaktır. Bu konuda bütün yetki RTÜK'te olup bu yayınlarla ilgili tüm değerlendirmeler ve denetim de yine RTÜK tarafından yapılacaktır.'' Karaca, bu yetkinin, ''deneyimli'' ve ''teknik altyapısı en sağlam'' kuruluş olması nedeniyle TRT'ye verildiğini belirterek, bu yönetmelikle AB'ye giden yolda son kilometre taşının da tamamlanmış olmasını umduğunu söyledi. 
     Karaca, bir soruyu yanıtlarken, ''TRT'nin, bir kamu hizmeti anlayışı içinde, RTÜK'ün denetimini gerektirmeyecek bir titizlik ve dikkatle yayınlarını yapacağına inandığını'' ifade etti. 
     ''Hangi dil ve lehçelerde yayın yapılacağına'' ilişkin bir soru üzerine Karaca, bu konuda tespit yetkisinin TRT'ye ait olduğunu söyledi. Fatih Karaca, bunun için TRT'nin öncelikle yayın alanları ile izleyici ve dinleyici profili çalışması yapacağını, böylece hangi geleneksel dil ve lehçelerde yayın yapılacağının buna göre belirleneceğini kaydetti. 
     Karaca, ''Geleneksel dil ve lehçelerde yayın sadece Güneydoğu Anadolu Bölgesi'ne mi yapılacak '' şeklindeki soru üzerine de, bu konuda asıl tespiti TRT'nin yapacağını, hangi bölgeye hangi dil ve lehçelerde yayın yapılacağının ihtiyaçlar ile izleyici ve dinleyici profillerinin sonucuna göre belirleneceğini söyledi. 
     
     ''BÜTÜN DEVLET KURULUŞLARININ MUTABAKATI OLDU'' 
     RTÜK Başkanı Karaca, ''bu yönetmeliğe karşı Genelkurmay Başkanlığı ve diğer kuruluşlardan olumsuz bir görüş gelip gelmediği'' şeklindeki soru üzerine, herhangi bir metin oluşturmadan önce bütün kamu kurum ve kuruluşlarından görüş aldıklarını söyledi. 
     Karaca, ''Ama sevinerek ifade etmek istiyorum ki, kamu kurum ve kuruluşlarının hemen hemen tamamı bu nokta içerisinde görüş ifade ettiler. TRT'nin talebi de değerlendirilerek, bu konudaki yetki ve sorumlulukların tamamı TRT'ye verilmiş oldu. Bu konuda bütün devlet kuruluşlarımızın mutabakatı olduğunu ifade edebilirim'' diye konuştu. 
     Yönetmelik yayımlanır yayınlanmaz TRT'nin hemen bütün hazırlıklarını tamamlayarak bu yayınlara başlayacağını belirten Karaca, kendilerinin de bu çalışmaların takipçisi olacağını bildirdi. 
     Karaca, RTÜK'e ''bu dil ve lehçeleri bilen eleman alınıp alınmayacağına'' ilişkin bir başka soru üzerine de RTÜK İzleme ve Değerlendirme Dairesi'nin TRT'nin bu yayınlarını dikkatle izleyip değerlendireceğini söyledi. Karaca, ''Gerekirse bu alanda personel takviyesine de gidilebilir'' dedi. 
     





</TEXT>
</DOC>
