<DOC>
<DOCNO> 127802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko42.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'nın enflasyon muhasebesi tebliği 1 Ocak'ta yürürlüğe giriyor 
</HEADLINE>
<TEXT>

     Sermaye Piyasası Kurulu'nun SPK , ''Yüksek Enflasyon Dönemlerinde Mali tabloların Düzeltilmesine İlişkin Usul ve Esaslar Hakkında Tebliği'' ile ''Sermaye Piyasasında Konsolide Mali Tablolara ve İştiraklerin Muhasebeleştirilmesine İlişkin Usul ve Esaslar Hakkında Tebliği'' 1 Ocak 2003'te yürürlüğe giriyor. 
     Edinilen bilgiye göre, enflasyon muhasebesine geçişle, enflasyonun mali tablolara olan bozucu etkisinin giderilmesi hedefleniyor. 
     Uluslararası muhasebe standardına uyumlu olan tebliğle, mali tablo kullanıcılarına, ilgili işletmenin durumu hakkında tam, açık, güvenilir ve karşılaştırılabilir bilgi verilmesi sağlanacak. 
     
     KONSOLİDE MALİ TABLOLAR 
     Konsolide mali tablolara ilişkin Tebliğ'de ise uluslararası muhasebe standartlarına uygun olarak, birbirleriyle yönetim, denetim veya ortaklık anlamında sıkı ilişki içinde olan işletmelerin, mali tablolarının bir bütün olarak görülmesini sağlayan hükümler ile iştiraklerin muhasebeleştirilmesine ilişkin hükümler yer alıyor. 
     Söz konusu tebliğlerin yürürlüğe girmesiyle, menkul kıymetleri halka arz olunan şirketler ve aracı kurumlar ile bunların iştirakleri ve bağlı ortaklıkları, mali tablolarını enflasyona göre düzeltecek. 
     Bunlardan hisse senetleri İstanbul Menkul Kıymetler Borsası'nda İMKB işlem görenler, varsa borsa dışındaki şirketleri de dahil, tümü için konsolide mali tablo düzenlemekle yükümlü hale gelecekler. 
     Bu yükümlülük, 2003 yılı başından itibaren tüm ara ve yıllık mali tablolar için geçerli olacak. 
     Tebliğlerle getirilen düzenlemeler, paranın satın alma gücündeki değişikliklerin, işletmelerin mali tablolarına olan olumsuz etkilerini gidermeye ve grup şirketlerinin mali durum ve faaliyet sonuçlarının topluca götürülmesini sağlamaya yarayacak. 
     28 Kasım 2001 tarihinde yayınlanarak, 2002 yılbaşından geçerli uygulanacağı açıklanan tebliğlerin yürürlüğe giriş tarihi 1 Ocak 2003 olarak değiştirilmişti. 
     





</TEXT>
</DOC>
