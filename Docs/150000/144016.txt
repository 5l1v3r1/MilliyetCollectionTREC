<DOC>
<DOCNO> 144016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur12.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile ABD arasındaki "diplomatik çatışmanın" maliyeti çok yüksek 
</HEADLINE>
<TEXT>

     ABD ile AB arasında Irak operasyonu konusunda ortaya çıkan anlaşmazlığın, iki taraf arasındaki ''dev ticari ilişkiler ağını'' zedeleme olasılığı tarafları ürkütüyor. 
     EUObserver haber portalında, Andrew Beatty tarafından kaleme alınan makalede, siyasi konulardaki tüm anlaşmazlıklara karşın, iki ülke arasında yılda 1 trilyon dolar civarında seyreden ticaret hacminde en ufak değişiklik olasılığının dahi tarafları ürküttüğü belirtiliyor. 
     AB vatandaşları arasında ABD'ye duyulan sempati ve yakınlığın giderek azaldığına, aynısının ABD için de geçerli olduğuna dikkat çekilen makalede, ''iki taraf arasındaki mesafenin hiç bu kadar açılmadığı'' kaydediliyor. 
     ABD'nin Irak operasyonunun AB içinde de ayrılıklara neden olduğu belirtilen makalede, en önemli sorunun ise görüş farklılıkları ya da güvensizlik nedeniyle ticaretin zarar görmesi olduğunun altı çiziliyor. 
     AB'nin toplam ihracatının yüzde 24'üne, ithalatının da yüzde 20'sine sahip olan ABD'nin, tıpkı AB gibi ekonomik ilişkilerin bozulmasını hoş karşılayamayacağı kaydediliyor. 
     İki ekonomik dev arasında söz konusu gerilime en iyi örnek olarak, Sofitel'e de sahip olan Fransız oteller zinciri Accor'un, ABD'deki birçok işyerindeki Fransız bayraklarını indirmesi gösteriliyor. 
     





</TEXT>
</DOC>
