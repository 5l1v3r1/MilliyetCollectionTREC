<DOC>
<DOCNO> 132432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/soneko33.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelirler Genel Müdürü Vergi Barışı, Bakan'ı kapsamıyor 
</HEADLINE>
<TEXT>

     Gelirler Genel Müdür Vekili Osman Arıoğlu, Maliye Bakanı Kemal Unakıtan ile ilgili davanın Vergi Barışı Kanunu ile getirilen affın kapsamı dışında olduğunu bildirdi. 
     Arıoğlu, Gelirler Genel Müdürlüğü Bilgi İşlem Merkezi'nde, halen Cumhurbaşkanı Ahmet Necdet Sezer'in incelemesinde bulunan Vergi Barışı Kanunu'nun getirdiği düzenlemeler hakkında detaylı açıklamalarda bulundu. 
     Kanun ile vergide bir ön temizlik yapılıp mükellefle İdare arasında barış aşamasının gerçekleştirilmeye çalışıldığını kaydeden Arıoğlu, ''Bu şekilde kendi arkasını temizleyip önüne bakan bir İdare istiyoruz'' dedi. 
     Söz konusu Kanun'un ardından vergi yasalarında ve vergi idaresinde değişiklikleri sağlayacak diğer düzenlemelerin geleceğini kaydeden Arıoğlu, bu şekilde kayıtdışı ile de daha etkin bir mücadele yapılabileceğini ifade etti. 
     Aynı şekilde denetim kadrolarının cari dönemde daha fazla kullanılabileceğini anlatan Arıoğlu, ''Bunların yanı sıra enflasyon muhasebesi ve kurumların kar dağıtımında vergi yükünün yüzde 50'nin üzerine çıkarmayacak. Ayarlamalarda gerçekleştirildiğinde mükelleflerimizin vergi ödememe mazereti kalmayacak'' diye konuştu. 
     
     MALİYE BAKANI UNAKITAN'IN DURUMU 

     Arıoğlu, Vergi Barışı Kanunu'ndaki sahte fatura affından Maliye Bakanı Unakıtan'ın yararlanıp yararlanmayacağı yönündeki soru üzerine de şunları söyledi 
     ''Sayın Bakan'ın olayında Özel Finans Kurumu yönetim kurulu üyelerinin sahte belge düzenlemesi olayı da söz konusu. Bu konuda hükmolunan cezanın fiili işleyenler hakkında hükmolunması gerekiyor. Örneğin muhasebe şefi ya da müdürü gibi... Yönetim kurulu üyesi hakkında zaten bu hükmün işlememesi gerekir. Özel finans kurumları yapılan bir düzenleme ile artık fatura düzenlemiyor. Sayın Bakan olayının bir benzeri bugün söz konusu olsa özel Finans Kurumu yönetim kurulu üyesi için böyle bir iddia söz konusu olmayacak. Ortaya çıkan garip bir durum var. Buna rağmen Sayın Bakan'ın olayında Özel Finans Kurumu sahte belge düzenleyen konumda olduğu için sayın Bakan bu kanunun dışında kalıyor.'' 
     
     VERGİ YÜKÜ YÜZDE 50'YE ÇEKİLECEK 

     Bundan sonra hem vergi hem de idare alanında reform çalışmalarının süreceğini kaydeden Arıoğlu, yeni düzenlemeler kapsamında kurumlar vergisinde kar dağıtımı yapıldığında ortaya çıkan vergi yükünün, yüzde 50 düzeyine çekileceğini belirtti. 
     Mevcut sistemde kar dağıtımı yapıldığında ortağın buna ilişkin gelirii de beyan etmesi gerektiğine işaret eden Arıoğlu, şunları söyledi 
     ''Kurum gelirleri yüzde 30 kurumlar vergisi, yüzde 3'de fon payı olmak üzere yüzde 33 oranında vergilendiriliyor. Kar dağıtımıyla daha sonra gelir vergisi ödeniyor. Geçen yıl gelir vergisinde üst dilime yüzde 45 vergi uygulandı. Fon payı ile yüzde 49.5 eder. Ortalama efektif oran da yüzde 35 civarına geliyor. Bu durumda toplam vergi yükü yüzde 64-65'lere çıkıyor. 
     Enflasyon muhasebesi uygulanmayan bir ortamda, bu fazla bir yük. Bunun makul ölçüye çeiklmesinde yarar var. Kurumdan yüzde 33 alınıyor. Toplam yük yüzde 51, 52 ya da 49 olsun ama hiç bir zaman yüzde 65 olmamalı.'' Arıoğlu, yeni sistemde borsaya dönük bir ayrım olup olmayacağı sorusu üzerine de, çalışmalar bitmediği için bu konuda kesin bir şey söyleyemeyeceğini, ancak ayrım yapmamanın daha doğru olacağını düşündüğünü vurguladı. Arıoğlu, ''Genel prensip nötr davranmak. Herkese aynı mesafede olmak'' dedi. 
     
     ASLITÜRK GİBİ İSİMLER AFTAN YARARLANAMAYACAK 

     Gelirler Genel Müdür Vekili, Vergi Barışı Kanunundaki sahte fatura ve belge kullanımına dönük aftan, Orhan Aslıtürk gibi isimlerin yararlanamayacağını da belirtti. 
     Bu kişilerin tamamında sahte belge düzenlenmesinin söz konusu olduğuna işaret eden Arıoğlu, ''Onlar, bu kapsama dahil olmayacaklar'' açıklamasında bulundu. 
     Arıoğlu, vergi reform çalışmalarında sahte faturayla ilgili Vergi Usul Kanunu'nun 359'uncu maddesi üzerinde bir çalışma yapacaklarını, gerek duyulması halinde düzeltmeye gidilebileceğini ifade etti. 
     
     TEFE ARTIŞINA GÖRE TUTAR İŞLETİLMESİ AVANTAJLI 

     Arıoğlu, bir başka soruyu yanıtlarken, söz konusu kanunda vergi aslına gecikme faizi yerine, DİE'nin toptan eşya fiyat artışına göre bulunacak tutarın işletilmesinin, kriz sonrası borçlular için avantajlı bir tahsilat olayını gündeme getirdiğini anlattı. 
     Yeni sistemi, idare açısından da ''gerçekçi'' olarak niteleyen Arıoğlu, buna ilişkin iki de örnek verdi. 
     Buna göre, Ocak 1998'de 1 milyar liralık bir alacak normalde 9 milyar 50 milyon liraya yükseliyor. Gecikme faizi ile yeni tutar 2 milyar 810 milyon lira, TEFE ile de 3 milyar 160 milyon lira oluyor. 
     Aynı şekilde Ocak 2002'de 1 milyar lira olan bir alacak 2 milyar 880 milyon liraya çıkıyor. Bu alacağın gecikme faizi ile 1 milyar 736 milyon lira, TEFE ile de 1 milyar 273 milyon lira olarak tahsili gerekiyor. 
     
     ASIL VERGİ ALACAĞI 5 KATRİLYON 

     Gelirler Genel Müdür Vekili, bir başka soruya karşılık, 10 katrilyon liralık vergi alacağının yarısını vergi asıllarının, yarısını da feri alacakların oluşturduğunu belirtti. 
     2000-2001 döneminde kriz nedeniyle 2.5 katrilyon lira dolayında bir verginin ödenemediğini anlatan Arıoğlu, inceleme elemanlarının elindeki dosya sayısının da 80 bin civarında olduğunu kaydetti. Arıoğlu, ''özellikle İstanbul'da üzerine 60-70 iş incelemesi almış ama bunlara başlama imkanı bile bulamamış elemanlarımız var. 4 bin inceleme elemanı olduğu gözönüne alındığında, ortalama her birine 20 iş düştüğü hesaba katıldığında inceleme elemanlarınının elindeki dosya sayısı 80 bin dolayında diyebiliriz'' şeklinde konuştu. 
     Arıoğlu, ihracat taahhütlerini yerine getirmeyenlerin affına ilişkin soru üzerine de, Vergi Barışı Tasarısının TBMM Plan ve Bütçe Komisyonu'nda görüşülmesi sırasında bunların durumlarının düzeltilmesi için önerge verildiğini hatırlattı. Ancak bunun hükümet tarafından geri çekildiğini belirten Arıoğlu, bu şekilde sözkonusu işlemlerin kanun kapsamında yeralmadığına işaret etti. 
     Düzenlemede verginin birinci taksidinin ödeme süresinin 1 ay uzatılmasının öngörüldüğüne işaret eden Arıoğlu, diğer taksitlerde ise bir kaydırmanın yapılamayacağını bildirdi. 
     
     VERGİ NUMARASI 

     Bu arada, şimdiye kadar 26 milyon kişiye vergi kimlik numarası verildiğini de ifade eden Arıoğlu, vergi numarası ile vatandaşlık numarasının eşleştirilmesi işleminin, bu yıl içinde bitirilmesinin öngörüldüğünü söyledi. 
     İki numaranın birleştirilmesi ile doğumdan itibaren herkesin Maliye tarafından otomatik olarak izlenmesinin sağlanacağını anlatan Arıoğlu, şöyle devam etti 
     ''Yeni dönemde tüzel kişilere vergi numarası verme uygulaması yine sürecek. Aynı şekilde faal mükellef ayrımımız devam edecek. Öbür izleme tek bir numara ile yapılmış olur. Bu eşleştirme, hafıza silme gibi bir duruma sebep olmaz. Ortadaki mükerrerlikler kaldırılır. Bizim manyetik ortamda asgari 5-6 ortak nokta bulmak suretiyle bir birleştirme yapmamız mümkün olacak. Burada bizim sistemimizi ve hafızamızı daha güçlü hale getirme hedefi vardır. 
     Ayrıca bir sıkıntıya yolaçmayacaksa ileride aynı numaranın kredi kartlarında kullanımı da düşünülebilir.'' 
     
     ZARAR MAHSUBU 

     Arıoğlu, Menkul kıymetlerle ilgili kar ve zarar değerlendirmesine ilişkin soruya verdiği yanıtta da, borsada 3 ay içinde gerçekleştirilen satışlarda beyan söz konusu olduğunu hatırlattı. 
     3 aylık dönem uygulamasının kanunu hale gelmesiyle buna ilave enflasyon endekslemesinin idare aleyhine bir durum yarattığını kaydeden Arıoğlu, 10 milyar liralık istisna tutarının da getirilecek yeni düzenlemeler sırasında TEFE oranında arttırılmasının hükme bağlanacağını ifade etti. 
     Hisse senetlerinden birinden kar, birinden zarar elde edilebileceğine dikkati çeken Arıoğlu, zarar mahsubunun uygulanmaya devam edeceğini anlattı. 
     
     VERGİ YARIŞI 

     Gelirler Genel Müdür Vekili, vergi barışından sonra ''vergi yarışı'' projesinin gerekli olduğunu belirtirken, bu konudaki çalışmaların sürdüğünü dile getirdi. 
     Arıoğlu, yeni projeyle incelemelerde sorun çıkmayan, vergisini tam ödeyen dürüst mükellefin, ödediği vergide indirim yapılacağını vurguladı. 
     Arıoğlu, ''Ücretliler vergisini her ay kuruşu kuruşuna ödüyor. Ancak, işadamlarıyla aynı tarifeye tabiler. Bu kesim için de indirim söz konusu mu'' sorusu üzerine ise ''ne zamanki ücretlileri beyanname kapsamına alırız, o zaman onların düzenli vergi ödediklerini belirleriz, onlar için o zaman bir indirimi düşünürüz'' diye konuştu. 
     





</TEXT>
</DOC>
