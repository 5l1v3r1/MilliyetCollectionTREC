<DOC>
<DOCNO> 111873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur06.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne müthiş yağmur 
</HEADLINE>
<TEXT>

     Türkiye'nin batı kesimleri sabah yağmura yakalandı... 
     İstanbul'da dün etkili olan lodostan sonra bu sabah bastıran sağanak yağmur, işlerine, okullarına gitmek için yola koyulmuş olan İstanbullulara zor anlar yaşattı. 
     Bir anda bastıran gök gürültülü sağanak yağış nedeniyle yollar sularla kaplanınca trafik kilitlendi. 
     İzmir'de, sabah saatlerinde etkili olan şiddetli sağanak, hayatı olumsuz etkilerken, metrekareye 31.8 kilogram yağış düştüğü bildirildi. 
     İzmir Meteoroloji Bölge Müdürü Burhan Babalıoğlu, sabah saatlerinde İzmir'de metrekareye 31.8 kilogram düştüğünü belirterek, ''Ekim ayı uzun yıllar yağış ortalaması 37.4 kilogramken, bu ayın ilk sekiz gününde İzmir'de metrekareye düşen yağış toplam 50.9 kilogram oldu'' dedi. 
     Bu yıl yağmurların erken başladığını, eylül ayında da uzun yıllar yağış ortalamalarının aşıldığını anlatan Babalıoğlu, eylülde 11 kilogram olan uzun yıllar yağış ortalamasına rağmen, 66.1 kilogram yağış alındığını bildirdi. 
     Yağışların bugün aralıklı olarak sağanak ve gök gürültülü sağanak şeklinde devam edeceğini kaydeden Burhan Babalıoğlu, öğle saatlerinde şiddetli yağışın görülebileceğini belirtti. 
     Ekim ayının başından itibaren Manisa'da metrekareye 21.6, Muğla'da 29.7, Aydın'da 33 kilogram yağış düştüğünü bildiren Babalıoğlu, Ege Bölgesi'nde de yağışların devam edeceğini dile getirdi. 
     
     ŞEHİRDE DURUM 

     Şiddetli sağanak nedeniyle İzmir'in çeşitli semtlerinde logarlar tıkandı ve su baskınları yaşandı. Sağanak, Narlıdere Şehitlik Kavşağı, Konak Mithatpaşa Caddesi, Güzelyalı, Karabağlar ve Çınarlı semtlerinde yollarda su birikintisine yol açtı. Bu nedenle trafikte sorun yaşanırken, bazı araçlar yolda kaldı. Bazı semtlerde de ev ve işyerlerini su bastı. 
     İzmir Büyükşehir Belediyesi Su ve Kanalizasyon İdaresi Genel Müdürlüğü İZSU ile itfaiye ekiplerinin, su baskını yaşanması olası bölgelerde aralıksız kontrollerini sürdürdükleri, su basan bölgelerde tahliye çalışmaları yaptıkları bildirildi. 
     Polis ekipleri de, dere yataklarında denetimlerini sürdürüyor. 
     
     AYVALIK'TA ELEKTRİKLER KESİLDİ 

     Balıkesir'in Ayvalık İlçesi'nde etkili olan sağanak yağış, yaşamı olumsuz etkiledi. 
     Ayvalık'ta, saat 02.00'de başlayan ve sabaha kadar etkili olan sağanak yağış, Küçükköy ve Sarmısaklı'da çok sayıda ev ve işyerinin su altında kalmasına neden oldu. 
     Belediye ve itfaiye ekipleri, tıkanan logarları açmak için yoğun şekilde çalışırken, vatandaşlar da kovalarla ev ve işyerlerine dolan suyu boşaltmaya çalışıyor. 
     Sağanak yağış nedeniyle ilçeye elektrik sağlayan trafo, su altında kalarak arıza yaptı. Yetkililer, trafonun ancak 1 hafta içinde onarılabileceğini, bu nedenle ilçeye Burhaniye üzerinden elektrik sağlanması için çalışmalara başlandığını bildirdi. 
     Yağmurla birlikte dolunun da yağması, zeytinlik alanlarda zarara yol açtı. Dolu nedeniyle çok sayıda zeytin ağacı tanelerini döktü. 
     





</TEXT>
</DOC>
