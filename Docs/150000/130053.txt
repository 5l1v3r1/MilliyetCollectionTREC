<DOC>
<DOCNO> 130053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sonspo29.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, günü tek antrenmanla kapadı... 
</HEADLINE>
<TEXT>

     İkinci yarı hazırlıklarını Belek'te sürdüren Fenerbahçe, günü tek antrenmanla kapadı. 
     Sarı-lacivertliler, teknik sorumlu Oğuz Çetin yönetiminde, kamp yapılan Arcadia Oteli'nin karşısındaki ormanlık arazide yaklaşık 1.5 saatlik kros çalıştı. Çalışmaya, sakatlıkları süren İsmail, Serhat ile bugün sözleşmesi karşılıklı olan feshedilen Milan Rapaiç katılmadı. 
     Kros çalışmasında Prof.Dr.Rüştü Güner gözetimindeki kondisyon testleri sürerken, her zaman olduğu gibi sarı-lacivertlilerin genç oyuncusu Ali Güneş, koşuyu ilk sırada tamamlayan ilk futbolcu oldu. 
     Takımın kondisyoneri Stefano Moreno, yeni transfer Rus Vladimir Beschastnykh ile özel olarak ilgilenirken, antrenmanın son bölümünde yapılan rampaya karşı depar çalışmasında futbolcular oldukça hırslı ve neşeli göründü. 
     Futbolcuların birbirleriyle şakalaşarak yarıştığı çalışmada, takımda keyifsiz görünen yalnızca 2 kişi vardı. Bunlar da en iyi arkadaşları Milan Rapaiç'in takımdan ayrılmasına üzüldükleri görülen Mirkoviç ve Steviç idi. 
     Fenerbahçe, Belek kampındaki ilk hazırlık maçını, yarın 2. Efes Pilsen Cup'ta Almanya'nın SV Werder Bremen takımıyla yapacak. 
     Antalya Atatürk Stadı'ndaki karşılaşma, saat 20.00'de başlayacak. 
     





</TEXT>
</DOC>
