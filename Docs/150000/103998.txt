<DOC>
<DOCNO> 103998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun24.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana'nın annesi "Buckingham Sarayı bana hiçbir konuda danışmadı" 
</HEADLINE>
<TEXT>

     Fransa'nın başkenti Paris'te 5 yıl önce trafik kazasında ölen Prenses Diana'nın annesi Frances Shand Kydd 66 , Buckingham Sarayı'nın kendisine hiçbir konuda danışmamasını eleştirdi. 
     Alman Bild gazetesi, Kydd'in VSD adlı İngiliz dergisine yaptığı açıklamadan ve Prenses Diana'nın koruması Ken Wharfe'nin yazdığı kitaptan alıntılar yaptı. 
     Issız bir İskoç adasında yaşayan Kydd, kızının işadamı Dodi El Fayed'den hamile olduğu yolundaki iddiaları yalanladı ve trafik kazasıyla ilgili olarak da ''Şoför sarhoş değildi. Sarhoş olsaydı, bu kadar hızlı otomobil kullanamazdı'' dedi. 
     Prens Charles'ın, sevgilisi Camilla ile hiçbir zaman evlenemeyeceğini ileri süren Kydd, kızının ölümüyle ilgili olarak ''yalan yere gözyaşı döken insanların da kendisini öfkelendirdiğini'' söyledi. 
     Diana'nın koruması Ken Wharfe de, ''Diana-En Sıkı Korunan Sır'' adlı kitabında, Diana'nın başka erkeklerle ilişkisi olduğunu ileri sürerek, İspanya Kralı Juan Carlos'un da Diana'ya ''arkadaşlıktan öte ilgi gösterdiğini'' yazdı. 
     Prenses Diana'nın, Prens Charles'ın ailesinden nefret ettiğini belirten Wharfe, Prenses Diana'nın bir dönem lüks yaşantısından sıkıldığını, bu nedenle çamaşırlarını kendi yıkadığını ve ütü yaptığını kaydetti. 
     Wharfe, kitabında ayrıca, Diana'nın, Prens Charles'ın Camilla ile olan ilişkisinden dolayı çok acı çektiğini, çünkü Camilla ile tümüyle farklı kişiliklere sahip olduklarını ifade etti. 
     





</TEXT>
</DOC>
