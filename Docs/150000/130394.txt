<DOC>
<DOCNO> 130394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sontur06.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel huzurevlerinin ücretleri artırıldı... 
</HEADLINE>
<TEXT>

     Özel huzurevleri ve bakımevlerinin ücretlerine ilk 6 ay için yüzde 20 oranında zam yapıldı. Yaşlılık dönemini huzur içinde özel huzurevlerinde geçirmek isteyenler, 283 milyon ila 950 milyon lira arasında ücret ödemeleri gerekiyor. 
     Başkentteki 11 özel huzurevi ve yaşlı bakımevleri ücretlerinin 2003 yılı fiyatları belirlendi. 
     Ankara Valiliği Ücret Tespit Komisyonu, Özel Huzurevleri ve Yaşlı Bakımevleri'nin ücretlerinde ilk 6 ay için yüzde 20 oranında zam yapılabileceğini kararlaştırdı. 
     Özel huzurevlerinde barınmak isteyen yaşlıların değişen oranlarda ücret ödemeleri gerekiyor. Buna göre, tek kişilik banyo ve tuvaletin de bulunduğu lüks odayı tercih eden yaşlıların ödeyeceği ücret 659 milyon ila 866 milyon lira arasında değişiyor. 
     Tek kişilik normal odaların taban fiyatı 509 milyon, tavan fiyatı ise 792 milyon lira. İki kişilik normal odaların fiyatları 424 milyon lira ila 568 milyon arasında değişiyor. 
     Üç-dört kişilik odaların ücretleri de 283 milyon lira ile 439 milyon 500 bin lira arasında değişirken bu ücretlere KDV dahil. 
     Öte yandan, özel bakıma gereksinim duyan yatalak yaşlıların aylık en az 679 milyon lira en çok da 950 milyon lira ödemesi gerekiyor. 
     SHÇEK'e bağlı huzurevleri ve yaşlı bakımevleri için belirlenen 2'inci 6 aylık ücretler de, Haziran ayından itibaren yürürlüğe girecek. 
     SHÇEK huzurevlerinde kalan yaşlılar ise tek kişilik oda için 166 milyon, iki kişilik oda için de 117 milyon lira ödemesi gerekiyor. 
     





</TEXT>
</DOC>
