<DOC>
<DOCNO> 119376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/soneko01.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Norveç'ten Türkiye'ye enerji kredisi... 
</HEADLINE>
<TEXT>

     ABD ve Norveç hükümetleri, Bursa'da kurulu BİS enerji santralinin kapasitesinin artırılmasına yönelik olarak bu iki ülke şirketlerinden üretim üniteleri satın alınmasını finanse etmek amacıyla, Türkiye'ye uzun vadeli ve uygun koşullu 14.8 milyon dolarlık bir kredi açmayı kararlaştırdı. 
     ABD Eximbankı'ndan yapılan yazılı açıklamada, kredinin 5.5 milyon dolarlık bölümünün Norveç Eximbankı niteliğindeki Eksportkredit, kalanının da ABD tarafından karşılanacağı bildirildi. 
     Açıklamada, kredinin 12.9 milyon dolarlık bölümünün, ABD ve Norveç şirketlerinden alınacak enerji üniteleri için kullanılacağı, kalan kısmının da finansman ve proje masrafları için harcanacağı belirtildi. 
     Kredinin büyük bölümü, ABD'nin GE Package Power şirketinden alınması öngörülen gaz türbini jeneratörünün finansmanında kullanılacak. 
     Bu kredilerle yapılacak düzenlemeyle, enerji santralinin kapasitesi yüzde 20 artırılacak. 
     ABD Eximbankı'nın çeşitli projelerin desteklenmesi için Türkiye'ye şimdiye kadar açtığı kredilerin toplamı, 3.3 milyar doları buluyor. ABD Eximbankı, bu yıl Türkiye'ye 282 milyon dolar kredi sağladı. 
     Bursa Organize Sanayi Bölgesi'nde OSB 1993 yılında faaliyete geçen BİS Enerji'nin kurulu gücü 174 mw. Santral, doğalgazdan kombine çevrimle yılda 1 milyar 500 milyon kwh elektrik üretiyor. 
     





</TEXT>
</DOC>
