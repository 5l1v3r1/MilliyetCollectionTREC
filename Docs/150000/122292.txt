<DOC>
<DOCNO> 122292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko29.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil Eylem Planı'nın koordinasyonundan Şener sorumlu... 
</HEADLINE>
<TEXT>

     Acil Eylem Planı'nın koordinasyonundan Başbakan adına Devlet Bakanı ve Başbakan Yardımcısı Abdüllatif Şener, izlenmesinden de Devlet Bakanı Beşir Atalay sorumlu olacak. 
     Başbakan Abdullah Gül imzasıyla yayınlanan genelgede, ekonomik krizler sonrasında, halkın yaşadığı ağır ekonomik ve sosyal sorunların hızla aşılması ve sürdürülebilir bir büyüme ortamının oluşturulması amacıyla, Hükümet Programı'yla da uyumlu olan ve kamuoyuna ana başlıkları itibariyle duyurulan Acil Eylem Planı'nın uygulamaya konulmasının Bakanlar Kurulu'nca kararlaştırıldığı kaydedildi. 
     Hükümetin kuruluşu ile toplumda ve piyasalarda oluşan güvenin pekiştirilmesi ve halka yönelik taahhütlerin zamanında gerçekleştirilmesi, reform niteliğinde olan Acil Eylem Planı'nın tam bir bütünlük ve eşgüdüm içinde uygulanmasına bağlı olduğu vurgulandı. 
     Genelgeye göre, yapılacak faaliyetleri, bu faaliyetlerden hangi kurum ve kuruluşların sorumlu olduğunu, işbirliği yapılacak kurum ve kuruluşları, yapılacak her faaliyet ile ilgili açıklamaları ve faaliyetlerin gerçekleştirilme süresini içeren Acil Eylem Planı, halkın beklentilerini karşılamada temel referans doküman olarak dikkate alınacak. 
     Bakanlıklar, bütün kamu kurum ve kuruluşları kendi görev alanı ile ilgili Acil Eylem Planı'nda yer alan tedbirleri yerine getirmekle yükümlü olacak. 
     Plan'ın uygulanmasının koordinasyonundan Başbakan adına Devlet Bakanı ve Başbakan Yardımcısı Abdüllatif Şener, izlenmesinden Devlet Bakanı Beşir Atalay sorumlu olacak. 
     Sekreterya hizmetleri de Devlet Planlama Teşkilatı DPT tarafından yürütülecek. 
     Genelgede, tüm kamu kurum ve kuruluşlarının, bu görevin ifasında DPT Müsteşarlığı ile yakın bir işbirliği içinde çalışacakları ve Müsteşarlık tarafından istenecek her türlü bilgi, belge ve dokümanları gecikmeksizin iletecekleri kaydedildi. 
     Planın ayrıntılı bazda yürütülmesi ve izlenmesi hususundaki esasların, DPT Müsteşarlığı tarafından belirleneceği ve ilgili kurum ve kuruluşlara duyurulacağı ifade edildi. 
     





</TEXT>
</DOC>
