<DOC>
<DOCNO> 127710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/spor/spo02.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergei Rebrov imzaya kaldı 
</HEADLINE>
<TEXT>

     YALÇIN TÜRK 

     FENERBAHÇE Futbol Şube Sorumlusu Sadettin Saran bugün Teknik Direktör Oğuz Çetin ve yönetim kurulu ile bir araya gelerek yaptığı transfer çalışmaları hakkında bilgi verecek. Saran’ın, İngiltere’nin Tottenham takımında forma giyen Ukraynalı golcü Sergei Rebrov ile her konuda anlaştığı, bu oyuncuyla ilgili son kararı yönetimin vereceği belirtildi. 
     GAZİANTEPSPOR’UN genç yıldızı Kemal’in transferi ise yüksek bonservis ücreti nedeniyle şimdilik askıya alındı. Teknik Direktör Oğuz Çetin’in Ümit Milli Takımı’nda oynayan St.Paulili Uğur İnceman’ı da istediği belirtildi. Bu arada transfer teklifi götürülen Arjantinli Batistuta’nın "Sezon sonuna kadar gelebilirim. Ancak Ortega’yla görüşmem lazım" dediği öğrenildi. 
     
Ortega’dan 3 gol      Fenerbahçe’nin Arjantinli yıldızı ülkesinde fakir çocuklar için düzenlenen özel maçta forma giydi, oynadığı futbolla izleyenleri büyüledi 
     MEHMET ÇİFTÇİ 

     FENERBAHÇE’NİN yıldızı Ariel Ortega doğduğu yer olan Ledesma kasabasında fakir çocuklar yararına yapılan maçta forma giydi. Hermisnioarrieta Stadı’nda 30’ar dakikalık iki devre şeklinde oynanan maçta Ortega’nın yer aldığı Ledesma karması, Arjantin’li eski futbolcuların oluşturduğu ünlüler karmasını 5-2 yendi. Ortega attığı 3 gol ve verdiği paslarla izleyenleri büyüledi. 
     ORTEGA, kasabasındaki fakir çocuklar adına düzenlenen maçın organizasyonunu üstlenirken 60 dakika sonunda Fenerbahçe’ye de mesaj yolladı. Arjantinli futbolcu, "Sakatlığım giderek düzeliyor, Sarı - Lacivertli forma ile ikinci yarı maçlarına bomba gibi girmek istiyorum sanırım devre arası kampına yetişeceğim" dedi. 
     ARJANTİN’DEKİ bu maçtan önce Fenerbahçe Teknik Direktörü Oğuz Çetin’in, Ortega’ya "oynama" mesajını yolladığı öğrenildi. Çetin’in, menejeri kanalıyla haber ilettiği Ortega’ya " Tedavi olmak amacıyla ülkene gittin, eğer maçta oynarsan, sonuçlarına katlanırsın. Seni ikinci yarı kampı başında görmek istiyorum" dediği bildirildi. Ancak Ortega dünkü karşılaşmanın tümünde yer aldı. 
     
Haim Revivo pahalı geldi      Hamburg ile anlaşamayan İsralli yıldızın yine Fenerbahçe’de kalması ağırlık kazandı 
     ALMANYA’NIN Hamburg takımı, Fenerbahçe’den ayrılan Haim Revivo ile para konusunda sorun çıkması üzerine anlaşmaktan vazgeçti. Hamburg Spor Direktörü Dietmar Beiersdorfer, İsrailli oyuncunun istediği ücretin çok fazla olduğunu belirterek, "Aramızda büyük fark var. Onu çok istememize ve bütün mali limitlerimizi zorlamamıza rağmen anlaşmaya varamadık" dedi. 
     REVİVO böylece sağlık kontrolünden bile geçtiği Hamburg’dan hayal kırıklığıyla ayrıldı. İsrailli oyuncunun Sarı - Lacivertli kulübe yeniden dönme olasılığı da ağırlık kazandı. Teknik Direktör Oğuz Çetin’in "takımdan kimsenin gitmesini istemiyorum" açıklaması nedeniyle yönetimin, hafta içinde Revivo ile bir kez daha masaya oturarak sözleşmesini yenileyebileceği öğrenildi. 
     
Oktay’ın feryadı      LORANT döneminde gözden düşen ve PAF takımına gönderilen Oktay’ı ne arayan var ne de soran. Tecrübeli futbolcu, Dereağzı ile evi arasında mekik dokurken, ilgisizlikten şikayet etti, durumunun bir an önce netleşmesini istedi. Oktay, "Bir çok kulüpten teklif alıyorum. Ancak elim kolum bağlandı. Futbol oynamak istiyorum. Benim de bakmakla yükümlü olduğum bir ailem var" dedi. 
     
Rüştü de şaşırdı      İNGİLTERE basınının Arsenal’in Rüştü’nün transferini bitirdiği yolundaki haberleri milli kaleciyi şaşırttı. Tecrübeli file bekçisi "Bana bir teklif gelmedi. Kulubüm de Gel oturup, konuşalım’ diye birşey söylemedi. Eğer böyle bir durum olsa niye gizleyeyim ki" dedi. Yönetimin ise ikinci yarı hazırlıkları başladıktan sonra Rüştü ile görüşeceği ve sözleşmesini uzatmayı teklif edeceği öğrenildi. 
     
Schalke’den Mustafa’ya teklif      SARI - Lacivertli takımın savunmadaki etkili ismi Mustafa Doğan’a, Almanya’nın Schalke 04 takımı talip oldu. Tecrübeli oyuncu kendisine sunulan cazip teklifi şimdilik geri çevirdi ve "Fenerbahçe şampiyonluğa oynuyor. Kararımı sezon sonunda vereceğim. Şimdi takımı bırakmak olmaz" dedi. 
     
Washington’un kader günü      WASHİNTGON’UN futbol geleceği, bugün Amerika’da yapılacak bir dizi kontrolden sonra belli olacak. Brezilyalı yıldız, devre arasında ülkesi Brezilya’ya gitmiş, orada yaptırdığı tetkikler üzerine, olumlu sinyaller almıştı. Son kararı ise ABD’li doktorların vereceği açıklanmıştı. Uzmanlar muayene sonuçlarını birkaç gün içinde İstanbul’a yollayacaklar. 
     



 SPOR 






















</TEXT>
</DOC>
