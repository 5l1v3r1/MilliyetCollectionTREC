<DOC>
<DOCNO> 142040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/soneko38.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, günlük üretimi artırmayacak... 
</HEADLINE>
<TEXT>

     Avusturya'nın başkenti Viyana'da bugün yapılan OPEC Petrol Bakanları toplantısında ''günlük üretim kotasının artırılmaması'' kararlaştırıldı. 
     OPEC Genel merkezinden yapılan açıklamada, Bakanlar Komitesi'nin şu andaki günlük üretim kotasını 24,5 milyon varil muhafaza edilmesini kararlaştırdığı bildirildi. Bakanlar Komitesi günlük üretimin artırılmasına şu anda gerek görülmediğini belirtti. 
     Irak'a yönelik olası bir saldırı karşısında uygulanacak olan ''acil eylem planını'' görüşmek üzere Viyana'da biraraya gelen OPEC Petrol Bakanları'nın toplantısı devam ediyor. 
     Detayları açıklanmayan ''acil eylem planının'', Irak'a yönelik olası bir saldırı sırasında kartel üyesi ülkelerin günlük üretim kotalarına uygulanan sınırlamanın kaldırılması ve Irak'ın üretim açığını kapatmak üzere mevcut günlük üretimin ilk etapta 3 milyon varil artırılmasını öngördüğü belirtiliyor. 
     Petrol Bakanları'nın kaldıkları otellerde sürdürdükleri görüşmelerde, olası bir Irak savaşı sırasında dünya petrol piyasasında dar boğaza neden olmayacak düzeyde ham petrol üretilmesi için alınacak önlemlerin tartışıldığını belirten yetkililer, kartel üyesi ülkelerin günlük üretimin şu anda artırılmasına gerek görülmediği konusunda görüş birliğine vardıklarını bildirdiler. 
     Bu arada OPEC'in üretim gücüne ilişkin bir açıklama yapan OPEC Başkanı Abdullah bin Hamad Al-Attiyah, Irak'a yönelik olası bir saldırı sırasında piyasada petrol sıkıntısı çıkması halinde kartelin günlük üretimi ilk etapta 3 milyon varil artıracak kapasiteye sahip olduğunu söyledi. 
     OPEC Başkanı Abdullah bin Hamad Al-Attiyah, piyasada petrol sıkıntısı olmadığı sürece kartel üyesi ülkelere tanınan günlük üretim kotaları üzerindeki sınırlamayı kaldırmaya da gerek olmadığını kaydetti. 
     





</TEXT>
</DOC>
