<DOC>
<DOCNO> 105677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun14.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan Harp Akademisi'nde protesto eylemi. 
</HEADLINE>
<TEXT>

     Azerbaycan Harp Akademisi'nde eğitim gören 2 binden fazla askeri öğrencinin, okuldaki eğitim sistemini ve okul yönetiminin uygulamalarını protesto etmek amacıyla bu gece okulu terk ettiği öğrenildi. 
     Edinilen bilgiye göre, başkentin dış kesiminde bulunan Zığ bölgesindeki Harp Akademisi'nde eğitim gören öğrencilerden yaklaşık 2 bin 200'ü, dün akşam saatlerinde önce okul bahçesinde gruplar halinde toplandı, daha sonra okulu ''izinsiz'' terk etti. 
     Okulu terk eden öğrencilerin bir bölümü, gece boyunca evlerinden ve kentin çeşitli kesimlerinden polis nezaretinde getirilirken, bazı öğrenciler de ailelerinin nezaretinde okula döndü. Okula dönenlerin sayısının 600 civarında olduğunu belirtiliyor. 
     Okul önünde toplanan öğrenci velileri ise gazetecilere yaptıkları açıklamalarda, çocuklarının iyi koşullarda eğitim almadıklarını ve kendilerine baskı uygulandığını öne sürdüler. 
     Protesto eyleminin nedenini, ''okul yönetimi ve eğitici subaylar tarafından öğrencilerin haklarını kitlesel olarak çiğnenmesi'' olarak açıklayan öğrenci velileri, ''Türk subaylarının ayrılmasından sonra okul yönetimi ile öğrenciler arasındaki ilişkilerin büyük ölçüde değiştiğini, öğrencilerin izin günlerinde evlerine gönderilmediğini, yemeklerin kötüleştiğini, giysilerinin verilmediğini ve rüşvet istendiğini'' anlattılar. 
     Harp Akademisi'nde eski Sovyet sisteminde eğitim verilmesine karşı olduklarını belirten veliler, üst rütbeli subayların, çocuklarının kişiliklerini rencide edici davranışlarda bulunduğunu da belirttiler. 
     Veliler, okulda Türk subayların eğitim verdiği dönemde çocuklarının hiçbir sorunla karşılaşmadığına işaret ederek, eğitim sistemi ve denetiminin Türk subaylarından alınmasından sonra okulda büyük bir disiplinsizlik ve boşluk oluştuğunu söylediler. 
     
     "TÜRK SUBAYLARI GERİ GELSİN" 
     Harp Akademisi'ni terk eden öğrencilerden V.A.'nın babası Seyit A., A.A muhabirine yaptığı açıklamada, oğlunun dün gece okulu terk ettikten sonra eve geldiğini ve bu sabah polis tarafından alınarak okula geri getirildiğini, okuldaki tüm öğrencilerin Türk subaylardan eğitim almak istediklerini söyledi. 
     Seyit A., çocuklarının okul içinde verilen eğitimden çok şikayetçi olduğunu belirterek, oğlunun ''Türk subaylar geri gelsin, en ağır koşullarda eğitim görmeye, hatta sürünmeye razıyım'' dediğini kaydetti. 
     Okul içindeki rüşvet olaylarının ve yapılan yolsuzlukların her geçen gün arttığına işaret eden Seyit A. ''Benim oğlum Türk subaylarından eğitim aldığı dönemde defalarca takdir belgesi aldı. Ancak Türk subaylar ayrıldıktan sonra tuvalet temizliği, yerlere paspasla silinmesi gibi işlerle vakit geçirdiklerini anlattı'' dedi. 
     Çocuklarına sosyal güvence istediklerini ifade eden Seyit A. okul içindeki eski Sovyet döneminde verilen eğitim sistemine devam edilmesi halinde, oğlunu okuldan almak için dilekçeyle başvuruda bulunacağını kaydetti. 
     Seyit A. aynı sorunlardan şikayetçi olan çok sayıdaki öğrenci velisinin de çocuklarını okula göndermeme kararı aldığını ifade etti. 
     Bu arada Azerbaycan İçişleri Bakanı Ramil Usubov'un olaylardan hemen sonra, gece saatlerinde okula geldiği ve okul yetkilileriyle görüştüğü öğrenildi. 
     Azerbaycan Harp Okulu, geçen yıl Ağustos ayında eski Genelkurmay Başkanı Orgeneral Hüseyin Kıvrıkoğlu'nun da katıldığı bir törenle ilk mezunlarını vermişti. 
     
     SAVUNMA BAKANLIĞI AÇIKLAMASI 
     Azerbaycan Savunma Bakanlığı'ndan öğle satlerinde yapılan açıklamada, bir grup askeri öğrencinin dün TSİ 19.00-20.00 civarında okul yönetiminin öğrencilerle ilişkisini protesto etmek amacıyla kampüsü izinsiz terk ettiği belirtildi. 
     Açıklamada, ''Savunma Bakanlığı'nın derhal müdahalesi ve öğrencilerle kurulan diyalog sonucu protesto eylemi sona erdirilmiş ve normal eğitim düzenine dönülmüştür. Meydana gelen olayı aydınlatmak ve acil önlemler alınması amacıyla Savunma Bakanlığı araştırma yapmaktadır'' denildi. 
     





</TEXT>
</DOC>
