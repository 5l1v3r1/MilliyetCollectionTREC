<DOC>
<DOCNO> 125482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur11.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe yayına olanak veren yönetmelik yürürlüğe girdi 
</HEADLINE>
<TEXT>

     Radyo ve televizyonda, Kürtçe ve Türkiye'de kullanılan farklı dil ve lehçelerle yayın yapılmasına ilişkin usul ve esasları düzenleyen yönetmelik yürürlüğe girdi. Radyo ve Televizyon Üst Kurulu'nun ilgili yönetmeliği, Resmi Gazete'nin bugünkü sayısında yayımlandı. 
     Sözkonusu yayınlara izin veren Anayasa değişikliği, 3 Ağustos'ta TBMM'de kabul edilen geniş kapsamlı demokratikleşme ve AB Uyum Yasaları paketinde yer almıştı. 
     Yönetmeliğe göre, sadece TRT tarafından yapılabilecek farklı dil ve lehçelerdeki yayınlar için RTÜK ve TRT, TRT olanakları ölçüsünde bu yayınların izleyici-dinleyici profilinin belirlenmesine yönelik çalışma yapacaklar. 
     Yönetmeliğe göre, yayınların Türkçe yapılması esas olacak. Ancak Türk vatandaşlarının günlük yaşamlarında kullandıkları bir veya birkaç farklı dil ve lehçede sadece yetişkinler için haber, müzik ve kültürel alanda yayın yapılabilecek. Bu dil ve lehçelerin öğretilmesine yönelik yayın yapılamayacak. 
     Bu dil ve lehçelerde yapılacak radyo yayınları günde 45 dakikayı ve haftada toplam 4 saati, televizyon yayınları ise günde 30 dakikayı ve haftada toplam 2 saati aşamayacak. 
     Televizyon yayınlarında içerik ve süre açısından birebir olmak kaydıyla, programlar Türkçe alt yazıyla, radyo yayınları ise programın yayınlanmasını takiben Türkçe tercümesi ile verilecek. 
     Yayın süresince diğer yayınlar için kullanılan stüdyo düzeni değiştirilmeyecek ve programın sunucuları ile spikerleri çağdaş kıyafetler içerisinde olacaklar. 
     





</TEXT>
</DOC>
