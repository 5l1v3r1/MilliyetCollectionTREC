<DOC>
<DOCNO> 133379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/yazar/bila.html </URL>
<DATE> 2003/01/27/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Org. Yalman’ın ziyaretine dikkat 
</HEADLINE>
<TEXT>

     Bu nedenle de yoğun bir uluslararası trafik yaşanıyor. Bu yoğunluk önümüzdeki hafta da devam edecek. 
     Bu tarihi süreçte, Kıbrıs’la ilgili görüş ayrılıkları artık iyice su yüzüne çıktı. AKP lideri Tayyip Erdoğan’ın, KKTC Cumhurbaşkanı Rauf Denktaş’a açıkça yüklenmesi, Denktaş’ın da Erdoğan’a açık yanıtı, sorunun gizlenemez boyutta olduğunu ortaya koydu. 
     Bir yandan Annan planı üzerinde müzakere sürdürürken, bir yandan da Ankara ile açık müzakere yapmak zorunda kalan Denktaş’ın konumunun AKP iktidarı tarafından bozulduğunu rahatlıkla söyleyebiliriz. 
     Atina bütün gücüyle Klerides’in arkasında dururken, Ankara, Denktaş’ın arkasından çekilmiş bir görüntü veriyor. Bu koşullarda sanki AKP iktidarı da Klerides’e destek konumunda duruyor. Denktaş’ı, sürekli suçlu ve engelleyici biri olarak gösterip eleştirmek ve bu eleştirilerin AKP lideri Erdoğan tarafından bizzat yapılması, müzakere masasını da anlamsız kılmış durumda. 
     "Siz bizim müzakereciye kulak asmayın" anlamına gelen açıklamalar karşısında Klerides, herhalde gülüyordur. 
     Bu durumundan sadece KKTC Cumhurbaşkanı Rauf Denktaş değil, ulusal politikanın saptanmasında görevli olan ve sorumluluk taşıyan anayasal kuruluşlar da rahatsız. Meclis Başkanı Bülent Arınç’ın, KKTC’yi ziyaretinden sonra bu rahatsızlığı ifade eden açıklamaları AKP yönetimi ve iktidarı üzerinde etkili olmuşa benzemiyor. Arınç’ın uyarıları AKP sözcülerinin Denktaş aleyhindeki söylemini değiştirmedi. 
     MGK’nın aralık ayı toplantısı sonrasında açıklanan bildiride açık ve kesin ifadelerle Denktaş’a destek kararı yansıtılmış olmasına karşın, sanki bu toplantıya hükümet kanadı katılmamış gibi davranılması Kıbrıs konusunda gerginliği artırmış görünüyor. 
     İşte bu koşullarda, Kara Kuvvetleri Komutanı Org. Aytaç Yalman, bugün KKTC’de olacak. Org. Yalman’ın Denktaş’ı ziyaretindeki zamanlama önemli. Bu ziyaret, Türk Silahlı Kuvvetleri’nin, KKTC konusundaki tutumunu bir kez daha açığa vurmak ve Denktaş’a destek anlamına geliyor. Org. Yalman’ın KKTC programı dikkatle izlenmeli. Bu ziyaretten önemli mesajlar çıkacaktır. 
     Genelkurmay Başkanı Org. Hilmi Özkök’ün, Kıbrıs’ta Kuzey’i de kapsayacak ve Türkleri etkisiz kılacak gelişmelerin, Anadolu’ya hapsolmakla aynı anlama geleceği yönündeki açıklaması ve Org. Yalman’ın ziyareti bir arada değerlendirildiğinde, Türk Silahlı Kuvvetleri’nin, Kıbrıs konusundaki duruşu daha iyi anlaşılacaktır. 
     Artık açık bir saflaşma görülüyor. 
     Bir yanda Cumhurbaşkanı Ahmet Necdet Sezer, KTTC Cumhurbaşkanı Rauf Denktaş ve Genelkurmay, diğer yanda ise AKP ve KKTC’deki muhalefet partileri duruyor. Başbakan Abdullah Gül, daha temkinli bir söylem ve duruş sergilese de hükümetin ağırlığı daha çok KKTC’deki muhalefetten yana duruyor. Bu safta yer alanların Annan planının değiştirilmesini fazla önemsemeden Denktaş’ın imza atmasından yana olduğu kanısı hakim. Başbakan Gül, Erdoğan - Denktaş tartışmasında Erdoğan’dan yana yorumlar yaptı. Bütün bunlar Denktaş’ın Annan planı üzerinde Türk tezine ve çıkarlarına uygun değişiklik yaptırmasını olanaksız hale getiriyor. 
     Bu uyumsuz ve çelişkili Ankara görüntüsünün, uyumlaştırılabileceği tek zemin Milli Güvenlik Kurulu... 
     MGK’nın 31 Ocak toplantısında, bir ulusal ve stratejik sorun niteliği taşıyan Kıbrıs sorununda Ankara’nın kafasını netleştirmesi gerekiyor. 
     
     







Saddam’ın Irak’ı 


Açıl susam açıl 


Org. Yalman’ın ziyaretine dikkat 


Biz de geçmişte size yardım etmiştik... 


Saddam sonrasını konuşanlar 


Anayasa Mahkemesi sanki ilk defa yapıyor... 


Küresel düş kırıklığı 


Benzeri görülmemiş bir Türk tablosuydu 


Porto Alegre’de Türkiye var 


Savaş kararını Davos’ta anlarız 


Komşularla ticaret yapılamıyor 


</TEXT>
</DOC>
