<DOC>
<DOCNO> 100040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/spor/spo03.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KIRAN KIRANA MAKAAY PAZARLIĞI 
</HEADLINE>
<TEXT>

Deportivo Yöneticisi Lopez, golcü futbolcuyu kiralamalarının mümkün olmadığını söyledi, iki kulübün pazarlığı 10 milyon dolarda kilitlendi 
     MEHMET ÇİFTÇİ 

     Sıcak temas sürüyor 
     YABANCI santrfor arayışlarını sürdüren Galatasaray, Deportivo La Coruna ile Makaay için sıkı bir pazarlığa girişti. İlk etapta golcü futbolcu için bir yıllık kiralama teklifi götüren Sarı - Kırmızılı yönetim, İspanyollar’dan olumsuz cevap alınca, bonservis pazarlığına başladı. Kulüp yöneticilerinden Lopez, İspanyol basınına yaptığı açıklamalarda, "Makaay’ı kiralamamız söz konusu olamaz. Masada pazarlık 15 milyon dolardan başlar" diye konuştu. 
     
     İndirim yaptılar 
     LOPEZ’İN bu açıklamalarına karşın, İspanyol kulübünün 10 milyon dolara kadar indiği bildirildi. Ancak Galatasaray Yönetimi, bu rakamı daha da düşürebilmek için temaslarını artırdı. İspanya’nın Marca Gazetesi’nde çıkan haberlerde ise Makaay’ın yol ayrımında olduğu vurgulandı. Haberde, "Deportivo’nun hazırlık kampı sırasında Hollandalı futbolcu taktiksel çalışmalarda bile onbirde yer bulamadı. Deportivo onu gözden çıkardı" yorumu yapıldı. 
     
     Bir ay sürem var’ 
     GALATASARAY’IN kendisini aradığını açıklayan Makaay ise teklifi düşünmeye başladığını söyledi. Yıldız futbolcu, "İspanya’da liglerin başlamasına yaklaşık 1 ay gibi bir süre var. Bu süre benim için önemli. Deportivo yöneticileriyle görüşerek gelen teklifleri ileteceğim. Başka bir kulübe gitmem için kendilerinden kolaylık isteyeceğim. Galatasaray’ın teklif getirdiği doğru. İlerleyen günlerde bu konu netleşecek" açıklamasını yaptı. 
     
     BİR GÖRÜŞ 
     MAKAAY hareketli koşularla, defansların yerleşme düzenini bozan, adam eksiltebilen, hem yerden, hem de hava toplarında golle buluşabilen bir forvet tipi. Ayrıca pres özelliği de var. En büyük eksikliği oyun içinde devamlılığı olmaması. Kopuk kopuk bir görüntü sergiliyor. Hollanda’nın son hazırlık maçlarında orta sahada hücuma dönük olarak da yeni bir rol üstlendi. Galatasaray’a gelirse çok faydalı olur. 
ÖMER ÜRÜNDÜL 

Nuno açılışa yetişti      GALATASARAY’IN transfer gündeminde yer alan Nuno Gomes, yeni takımı Benfica’nın sezon açılışına katıldı. Fiorentina’nın iflas etmesinin ardından Roma’ya transfer olan yıldız futbolcu, kiralık olarak Benfica’ya geldi. Sarı - Kırmızılı kulüpten 2 milyon 500 bin euro isteyen Portekizli yıldızın, eski kulübüyle aynı rakama anlaştığı öğrenildi. 
     NUNO Gomes’in transferi Portekiz’de adeta bomba etkisi yarattı. Benfica kulübünün yöneticileri, taraftarların unutamadığı yıldız olarak adlandırılan Nuno Gomes’i alarak, önemli bir transfere imza attı. Bonservisi sürpriz bir kararla Fiorentina’dan alan Roma’nın ise Nuno Gomes’i bir sene sonra değerlendirmeyi düşündüğü bildirildi. 
     
Cim-Bom’dan işbaşı      LİGİN ilk haftasında Samsunspor ile karşılaşacak olan Galatasaray, zorlu maçın hazırlıklarına bugünden itibaren başlayacak. Dünü izinli olarak geçiren Sarı - Kırmızılı takımın, Samsunspor sınavına kadar günde iki antrenman yapacağı açıklandı. Teknik Direktör Fatih Terim de sahaya süreceği ideal onbirini bu haftaki son hazırlıklarda belirleyecek. 
     
Victoria bilmecesi      GALATASARAY’DA, yüksek maliyeti nedeniyle Teknik Direktör Fatih Terim tarafından kadroda istenmeyen Kolombiyalı savunma oyuncusu Victoria, ortada kaldı. Gönderilmesi gündemde olan genç futbolcunun takımdan ayrılmak istememesi yüzünden sıkıntı çeken Sarı - Kırmızılı yönetim, bu oyuncuyla yaptığı anlaşma yüzünden çaresiz kaldı. Victoria’nın maliyetinin 1 milyon 300 bin doları bulduğu açıklandı. 
     



 SPOR 




















</TEXT>
</DOC>
