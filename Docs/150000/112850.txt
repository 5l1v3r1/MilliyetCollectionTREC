<DOC>
<DOCNO> 112850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sondun01.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı kadın astronotun tek şikayeti yanındaki karidesler 
</HEADLINE>
<TEXT>

     Amerikalı kadın astronot Peggy Whitson, 130 gündür bulunduğu Uluslararası Uzay İstasyonu'nda UUİ , yörüngede mutlu olduğunu, ancak yanında çok fazla karides getirdiğini söyledi. 
     Whitson, bir haftadır UUİ'de bulunan Atlantis uzay mekiğindeki ekiple yapılan ortak basın toplantısında, "Bazen, uzayda damak tadınız değişebiliyor. Yerdeyken en sevdiğim yiyeceklerden biri karides ama burada onlara tahammül edemiyorum" dedi. 
     UUİ'de kaldığı sürede 40'dan fazla karides yemeyi planlayan Whitson, beraberindeki Rus kozmonotlar Valery Korzun ve Sergey Treshcvev'e atfen, "Bundan en fazla, tüm karideslerimi götüren beyler memnun oldu" diye konuştu. 
     İstasyonda onlarca araştırma yapan ve gözleyen biyokimyacı Whitson, "Yukarıda çok iyi vakit geçiriyorum. Burada olmak ve bilimsel araştırmalar yapmak çok keyifli" dedi. 
     Korzun ve Treschev ile Kasım ayında dünyaya dönecek olan Whitson, istasyonda ayakları yardımıyla istediği tarafa yöneldiğini belirterek "Birkaç ay sonra tabanlarımdaki nasırların yok olup, ayaklarımın üstünde çıkmaları gerçekten çok ilginçti" dedi. 
     Yılbaşında ne yapmayı planladığı sorulan Whitson, "Orada olmalı mı, yoksa olmamalı mıyım Eve dönmenin nasıl olacağını tahmin etmek zor. Çünkü burayı evim gibi hissediyorum. Eşim yok, dahası, burası evim" yanıtını verdi. 
     UUİ'ye, son olarak 2 yıl önce gelen Atlantis'in kaptanı Pamela Melroy, "İstasyonu ilk gördüğümde sadece şaşırdım. Güçlükle soluyordum. Eskisinden çok daha büyüktü" dedi. 
     Cuma günü Florida'daki Kennedy Uzay Merkezi'ne dönecek olan Atlantis'in 6 kişilik ekibi, yeni kirişi istasyona monte etmişlerdi. Ekipten Piers Sellers ve David Wolf'un, bugün 3. uzay yürüyüşüne çıkarak son parçaları da istasyona döşemeleri bekleniyor. 
     





</TEXT>
</DOC>
