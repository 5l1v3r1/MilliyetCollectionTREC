<DOC>
<DOCNO> 135218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun18.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar'da ahlak tartışması... 
</HEADLINE>
<TEXT>

     Polonya asıllı Fransız yönetmen Roman Polanski'nin filmi ''Piyanist''in Oscar'a aday gösterilmesi, ahlak tartışmaları başlattı. 
     Polanski'nin 1978'de ABD'de yaşarken başına gelen olay, yine bir ödüle aday olurken karşısına çıktı. Bazı sinema eleştirmenleri, jüri üyelerinin Polanski'nin geçmişinde işlediği suç nedeniyle Polanski'nin filmine oy vermeyeceği görüşünü savunuyor. 
     Ünlü yönetmen, kendinden 30 yaş küçük olan, 13 yaşındaki bir kızla cinsel ilişki kurmaktan hüküm giymiş, birkaç ay cezaevinde yattıktan sonra kefaletle serbest bırakılmıştı. Polanski, tutuklanma korkusundan ABD'ye dönemiyor. 
     Şimdi 39 yaşında, evli ve 2 çocuk annesi olan Polanski'nin ''kurbanı'', Polanski'yi affettiğini belirtti. Los Angeles Times gazetesinin, cinsel saldırı kurbanı olduğu gerekçesiyle ismini açıklamadığı kadın, Polanski'nin 42 gün hapiste yattığını ve cezasını çektiği söyleyerek, ''Umarım ABD'ye döner ve tekrar hapse girmez'' diye konuştu. 
     Polanski, 13 yaşındaki kızla Jack Nicholson'un evinde yattığını, ancak zorlama olmadığını söylemişti. 
     Güney California Üniversitesi Sinema-Televizyon Okulu Dekan Yardımcısı Rick Jewell, ödül için oy kullananların çoğunluğunun seçtikleri filmle dünyaya sinema endüstrisinin özelliği hakkında mesaj verdiklerini düşündüklerine işaret etti. Rick Jewell, ''Polanski'nin kaderini duygular belirleyebilir'' diye konuştu. 
     Daha önce Polonya'nın saygın üniversitesi Jagellonne, Polanski'ye ahlaki nedenlerle fahri doktora unvanı vermeyi reddetmişti. 
     Nazi soykırımından kurtulan Polonya Yahudisi bir piyanistin yaşam öyküsünün anlatıldığı ''Piyanist'', kısmen Polanski'nin otobiyografisi olarak kabul ediliyor. 
     





</TEXT>
</DOC>
