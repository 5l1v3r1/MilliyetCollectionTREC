<DOC>
<DOCNO> 112958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur22.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 17 Ekim'de kurucu üyelikten ayrılıyor 
</HEADLINE>
<TEXT>

     AKP Kurucular Kurulu, Anayasa Mahkemesi'nin ihtarını yerine getirmek için 17 Ekim'de toplanarak Genel Başkan Recep tayyip Erdoğan'ın kurucu üyelikten ayrılmasını karara bağlayacak. 
     Genel başkanyık görevini sürdürecek olan Erdoğan, İstanbul Üsküdar ya da Ankara Çankaya ilçe teşkilatına başvurarak AKP'ye "normal üye" olacak. 
     Anayasa Mahkemesi'nin, Erdoğan'ın "milletvekili seçilme yeterliliğine sahip olmadığından kurucu üye olamayacağına" ilişkin ihtarının gereğinin yerine getirilmesi için tanınan süre 19 Ekim'de dolarken, bu konuda partinin izleyeceği yol belirlendi. 
     AKP, Erdoğan'ın kurucu üyelikten istifa dilekçesini, 17 Ekim'de toplanacak Kurucular Kurulu'nda ele alacak. Seçim çalışmalarının da değerlendirileceği bu toplantıda, Anayasa Mahkemesi'nin ihtarını yerine getirmek için Erdoğan'ın istifa dilekçesini kabul edilecek. 
     Erdoğan'ın kurucu üyeliğinin parti kayıtlarından silindiği, 18 Ekim'de, Yargıtay Başsavcılığı'na bildirilecek. 
     AKP Genel Sekreteri Ertuğrul Yalçınbayır, Kurucular Kurulu toplanmadan da ihtarın gereğinin yerine getirebileceğini, ancak genel eğilimin konunun toplantıda karara bağlanmasından yana geliştiğini söyledi. 
     
     ÜSKÜDAR YA DA ÇANKAYA 
     Erdoğan'ın kurucu üyelikten ayrılmasının ardından İstanbul Üsküdar ya da Ankara Çankaya ilçe teşkilatına parti üyesi olmak için başvuracağını belirten Yalçınbayır, "Erdoğan'ın genel başkanlık görevi devam edecek. Zaten Anayasa Mahkemesi'nin ihtarında genel başkanlık görev ve yetkisinin sona erdirilmesi veya sınırlandırılmasıyla ilgili bir karar yok. Aksine, bu yöndeki istem reddedilmişti" dedi. 
     AKP'nin Erdoğan ile birlikte 73 kurucu üyesi bulunuyor. Milletvekillerinin de katılımıyla oluşan Kurucular Kurulu ise 128 kişiden oluşuyor. 
     





</TEXT>
</DOC>
