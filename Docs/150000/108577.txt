<DOC>
<DOCNO> 108577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/guncel/gun08.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya seçim için adres vermeli mi 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Almanya seçimlere hazırlanırken, bu ülkenin Financial Times Deutschland gazetesi "Oyunuz Stoiber’e olsun" diye manşet attı. Sermaye çevrelerinin görüşünü yansıttığı bilinen Financial Times’ın açıkça Hıristiyan Demokrat Edmund Stoiber’i desteklediğini gösterir manşet atması, "medya kuruluşlarının seçim öncesi siyasi tercihini ortaya koymasının doğru olup olmadığı" sorusunu gündeme getirdi. Konuyla ilgili görüşler şöyle 
     
     Mehmet Barlas Köşe yazarı 
     Doğal karşılıyorum 
     Amerika’da seçim öncesi büyük gazeteler siyasi tutumlarını açıklar. Aynı şekilde İngiliz basını da seçimler öncesi tutumu belirler. Okuyucu da hangi gazetenin hangi partiyi, hangi adayı tuttuğunu bilir. Bu alışılmış çok normal bir olay. Türkiye’de de basın açık olmasa da tutumunu belli ediyor. Medya, devlet, siyaset ilişkilerinin iç içe olduğu ülkede doğru ya da yanlış her medya grubunun partisi vardır. 
     
     Fehmi Koru Köşe yazarı 
     Düzen ortaya çıkar 
     Her yazar, oyunu hangi partiye kullandığını açıklasa, ilginç bir medya düzenimiz olduğu meydana çıkardı. Bizde, geçmişte sol’ ile çok haşır neşir olanların oylarını ÖDP’den CHP’ye kadar solun değişik renklerine kullandıklarını tahmin etmek zor değil. Kendisi uç’ta, çıkardığı gazetesi merkezde’ bir medya düzenimiz var bizim. Tezimin doğrulanması fırsatını vereceği için isterim elbette. 
     
     İsmet Demirdöğen Çağdaş Gazeteciler Der. Bşk. 
     Sakınca yaratmaz 
     Gelişmiş demokrasilerde örgütlerin ve partilerin kendilerini besleyen kamuoyuna doğrudan erişme ve mesajlarını iletme hakkı hem yasaların hem de yerleşmiş geleneklerin güvencesindedir. Dolayısıyla bir gazetenin siyasi tercihini açıklaması sakınca yaratmaz. Türkiye’de gazetelerin siyasal tercihlerini açık biçimde ifade etmeleri özlenen, ideal olan bir çözümdür. 
     
     Taha Akyol Köşe yazarı 
     Tarafsızlığı zedeler 
     Bireyler ve medya siyaseten taraf olabilirler. Ancak taraf olma hali haberlerde objektif olma mecburiyetini kesinlikle ortadan kaldırmaz. Bütün demokratik ülkelerde belirli partilere sempatiyle bakan gazeteler ve gazeteciler vardır. Ancak ben bunun falanca partiye oy verin’ diye ya da vermeyin’ diye kampanyaya dönüştürülecek şekilde çığırından çıkartılmasını doğru bulmuyorum. 
     
     Prof. Dr. Levent Köker Siyaset Bilimci 
     Mesaj eşit algılanmalı 
     Medyanın objektif olması düşünülebilir ama tarafsızlık başka bir şeydir. Prensip olarak çoğulcu bir medya ortamı varsa medya siyasi görüş açıklamalı ama yeter ki herkes bu mesajını eşit oranda kamuya aktarabilecek araçlara sahip olsun. Medyanın yapısal özellikleri çoğulculuk önünde bir engel oluşturuyorsa siyasi görüş belirtmesi de sakıncalı olur. Yani tekelleşme varsa sakıncalıdır. 
     
     Ruhat Mengi Köşe yazarı 
     Etik olarak doğru değil 
     Gazetelerin siyasi tercihlerini açıklamasını basın etiği açısından çok doğru bulmuyorum. Aslında ister istemez gazeteler arasında böyle bir gruplaşma oldu. Ben gazetenin manşet olarak taraf tutmaması gerektiğini düşünüyorum ama köşe yazarlarının kendi tercihlerini belirtmelerinin de yanlış olmadığına inanıyorum. 
     



 GÜNCEL 




















</TEXT>
</DOC>
