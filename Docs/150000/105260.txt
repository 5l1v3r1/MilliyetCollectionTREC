<DOC>
<DOCNO> 105260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun10.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, Batanusa'nın Brüksel temsilciliğinin kapatılmasını istiyor 
</HEADLINE>
<TEXT>

     İspanya, Belçika'dan, Bask bölgesinde terör örgütü ETA ile bağlantısı olduğu gerekçesiyle kapatılan aşırı milliyetçi Batasuna partisinin Brüksel'deki temsilciliğinin faaliyetlerine son verilmesini istiyor. 
     Batasuna ile ETA arasındaki ilişkiyi dört yıldır araştıran ve partinin 3 yıl için kapatılması kararında etkili olan İspanyol hakim Baltasar Garzon, Brüksel'e bir heyet göndererek, söz konusu partinin bu başkentteki temsilciliğinin kapatılmasını istemeyi kararlaştırdı. 
     Batasuna, 1990'lı yılların başında, Brüksel'de açtığı temsilciliği ''büyükelçilik'' olarak adlandırmış ve bu binada basın toplantıları da düzenleyerek faaliyetlerini yürütmüştü. Parti yetkilileri, söz konusu temsilciliğin, birkaç ay önce, ''bina fazla büyük olduğu için'' kapatıldığını, Belçika'da temsilcilik bulunmadığını ileri sürüyorlar. 
     Brüksel hükümeti, İspanya'nın talebi konusunda sessiz kalıyor. ''Sıcak bir dosya''nın söz konusu olduğu ifade edilirken, konuya ilişkin sorulara yanıt verilmiyor. Dışişleri Bakanlığı, konuyu İçişleri Bakanlığı'na, İçişleri Bakanlığı Adalet Bakanlığı'na, Adalet Bakanlığı ise Savcılığa havale ediyor. Savcılık, Batasuna Brüksel Temsilciliği'nin kapatılması konusunda İspanya'dan resmi talebin henüz ulaşmadığını belirtmekle yetiniyor. 
     Batasuna'nın, Fransa'nın Bayonne kentindeki temsilciliği, Belçika'daki temsilciliğin artık faaliyet göstermediğini bildirirken, ''Brüksel'de sadece, Avrupa Parlamentosu'ndaki tek Batasuna Partisi temsilcisi olarak seçilmiş parlamenter Koldo Gorostiaga'nın evi ve Avrupa Parlamentosu'ndaki bürosu var'' dediler. 
     İspanya, yakın geçmişte bazı ETA üyelerini yakaladıktan sonra iade etmeyerek serbest bırakan Belçika'yı, ''terörün arka bahçesi'' olmakla itham etti. Batasuna olayının, iki ülke arasında yeni bir gerginlik kaynağı olabileceği ifade ediliyor. 
     





</TEXT>
</DOC>
