<DOC>
<DOCNO> 127502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/ekonomi/eko08.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
40 milyon euroya en büyük Bauhaus açıldı 
</HEADLINE>
<TEXT>

En büyük yapı marketini dün Bayrampaşa’da açan Bauhaus, 2003’ten itibaren her yıl iki market açmayı hedefliyor 
     Avrupa’nın 11 ülkesinde 180 yapı marketi ile faaliyet gösteren Bauhaus, 40 milyon euro 68.7 trilyon lira ile en büyük yatırımı olan Bayrampaşa yapı marketini açtı. 
     Açılışta konuşan Bauhaus Türkiye Genel Müdürü Erol Yelmer, 2003’ten itibaren her yıl, her biri yaklaşık 30 milyon euroya mal olacak iki market açmayı planladıklarını söyledi. Türkiye’deki üçüncü yatırımları olan Bayrampaşa Bauhaus’ta 14 bin 500 metrekarelik alanda, 80 bin çeşit yerli ve yabancı ürünün müşterilerin beğenisine sunulacağını kaydeden Yelmer, 200 kişiye iş imkanı yaratılmasının yanı sıra binin üzerinde yerli firmadan mal ve hizmet temini ile istihdam ve üretime de katkı sağlayacağını vurguladı. Bauhaus’un her zaman yatırım yaptığı bölgelerdeki küçük ve orta boy işletmelerden mal ve hizmet temin etmeyi prensip edindiğini dile getiren Yelmer, şöyle dedi 
     
     Türkiye’ye güvenin teminatı 
     "Bauhaus, Avrupa’nn 11 ülkesindeki 180 marketine ihracat kapılarını da aralamakta ve böylece hem bölgesel ekonomiyi güçlendirmiş olmakta hem de ülke ekonomisine katkıda bulunmaktadır. Gururla ifade etmek istiyorum ki, Bauhaus 43 yıllık tarihinde 40 milyon Euro ile en büyük yatırımını Türkiye’de Bayrampaşa’da yapmaya karar vermiştir. Bu da Bauhaus’un Türkiye’nin geleceğine olan güveninin bir teminatıdır." 
     



 EKONOMİ 

















</TEXT>
</DOC>
