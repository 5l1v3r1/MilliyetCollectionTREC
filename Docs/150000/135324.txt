<DOC>
<DOCNO> 135324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur23.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan Erdoğan'a "Enver Paşa" benzetmesi... 
</HEADLINE>
<TEXT>

     SP Genel Başkanı Recai Kutan, Türkiye'nin, ABD'nin yanında olası Irak savaşına hükümet eliyle sürüklendiğini öne sürdü. 
     Kutan, partisinin genel merkezinde düzenlediği basın toplantısında, hükümetin Irak'ta olası savaşa girmek istemiyor gibi göründüğünü ancak üsleri ABD askerlerine açtığını ve Irak'a geçişe izin verdiğini, böylece ABD müdahalesine destek olduğunu savundu. 
     Irak'a müdahale girişimini ''haçlı zihniyeti'' olarak nitelendiren Kutan, Türkiye'nin ABD'nin yanında savaşa hükümet eliyle sürüklendiğini, AK Parti Genel Başkanı Recep Tayyip Erdoğan'ın Türkiye'nin savaşın dışında kalamayacağını dünkü grup konuşmasıyla açıkça ilan ettiğini anlattı. 
     Kutan, hükümetin savaş konusunda çelişkili davrandığını, bunun ABD'yi müdahale konusunda yüreklendirdiğini ifade ederek, ''Türkiye eğer kesin olarak savaşa karşı olduğunu, hiçbir şekilde destek vermeyeceğini, üslerini ve hava sahasını kullandırmayacağını ilan etseydi, belki bu savaş olmazdı'' diye konuştu. 
     Hükümetin, TBMM'ye kademeli olarak, 4 bin ABD personelinin Türkiye'ye gelmesine izin verilmesi, Türkiye'de 20 bin ABD askerinin konuşlandırılması ve 40 bin ABD askerinin Türkiye'den Irak'a geçişine izin verilmesine ilişkin tezkereler göndereceğini öne süren Kutan, ''Yani savaşa taraftar olmayan TBMM, adım adım savaşa evet demeye zorlanıyor'' dedi. 
     Bu tezkerelerin kabul edilmesi halinde Türkiye'nin hedef haline geleceğini ifade eden Kutan, şunları kaydetti 
     ''Bu harbin ne hukuki, ne ahlaki, ne de vicdani zemini vardır. Bu harbe girmek veya destek vermek, büyük bir vebaldir. TBMM'de oy kullanacak milletvekilleri, bu vebale ortak olmamalıdır. Gerekçe olarak Bush'un çağrısını hatırlamak bile yeterlidir. 
     Her şeyi BM Güvenlik Konseyi kararına bağlamak da yanlıştır. Böyle bir durumda hukuki zemin sağlansa da, ahlaki ve vicdani zemin yoktur. Bir koyup 3 almak veya bu sefer kazanan tarafın yanında olmak, savaştan sonra masada oturmak tavrı sadece ilkel değil aynı zamanda despotça ve gayri ciddi bir tavırdır. Bunu belki Enver Paşa sendromu olarak nitelendirmek mümkündür. Geçmişte ittihatçı mantığının, Enver Paşa inadının nelere mal olduğu herkesin malumudur. Şu anda AK Parti grubunda büyük bir çoğunluk savaşa da, Türkiye'nin savaşa desteğine de karşıdır. Meclise sunulacak tezkerelerin onaylanması mümkün görünmüyor.'' Kutan, bir gazetecinin, ''Enver Paşa'dan söz ettiniz. Burada Enver Paşa kim Sayın Başbakan mı yoksa başka birisi mi '' şeklindeki soruya ise ''Bunu artık siz değerlendirin, ben AK Parti yönetimi diyorum. Nasıl Enver Paşa bir inat uğruna 60 bin askerin Allahuekber Dağları'nda donmasına neden olduysa, Irak savaşı da tam bir bataktır'' karşılığını verdi. 
     





</TEXT>
</DOC>
