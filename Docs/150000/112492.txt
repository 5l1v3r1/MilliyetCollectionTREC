<DOC>
<DOCNO> 112492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/ekonomi/eko03.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP’ı gapacak 
</HEADLINE>
<TEXT>

DYP lideri Çiller, Demirel’in GAP’ı gaptırmam’ sözünü hatırlatan bir çıkış yaptı ve GAP senedi çıkartarak 6.1 milyar dolarlık kaynak yaratılabileceğini söyledi 
     EKONOMİ SERVİSİ 

     Doğru Yol Partisi DYP lideri Tansu Çiller, iktidara gelmeleri halinde beş yıl vadeli GAP senedi çıkarmaya hazırlanıyor. 
     Projeye göre Atatürk Barajı’ndan elde edilen enerjinin gelir hisseleri halka arz edilerek kaynak sağlanacak. İhracatçılara politikalarını anlatan Çiller, bu projenin hayata geçmesi durumunda birinci yıl 6.1 milyar dolar kaynak sağlanacağını vurguladı. Çiller, yurtdışından da bunun birtakım imkanlarını araştırdıklarını belirtti. Çiller’in toplam 225 milyar dolarlık kaynak yaratacağını belirttiği pakette yer alan GAP siyaset tarihinde önemli tartışmalara konu olmuştu. Dokuzuncu Cumhurbaşkanı ve DYP’nin eski başkanı Süleyman Demirel ile Turgut Özal’ın ANAP liderliği döneminde GAP’a kimin daha fazla emeği geçtiği üzerine polemik oluştu. Çiller’i siyasete kazandıran Demirel, Özal’la polemiği sırasında "GAP’ı gaptırmam" demişti. 
     Çiller, dün ihracatçılara yaptığı konuşmada GAP’ın da dahil olduğu bir paketle beş yılda 225 milyar dolar kaynak yaratacağını söyledi. En önemli sorunun iç borç olduğunu belirten Çiller, "Bunun için kendi kaynaklarımızı gündeme getirmemiz gerekiyor. Biz, beş yılda 225 milyar dolar kaynak yaratacağız" diyerek şöyle devam etti. 
     
     225 milyar dolarlık paket 
     "Vergi oranlarını indirdiğiniz zaman, ilk yıl kaynak gelmeyecek ama ikinci yıl üretimin artmasıyla Hazine daha fazla para toplayacak. Birikmiş vergi borçlarının gecikme zammını kaldırınca, buradan 1 milyar dolar gelecek. SSK primleri indirilecek. İki, üç yıl istihdam vergisi alınmayacak. Kayıtdışı istihdam da kayıt altına alınmış olacak." 
     Özelleştirmeden 3 milyar dolar kaynak yaratılacağını, belirten Çiller, "Bedelli askerlik uygulamasından da ilk yıl yarım milyar dolar, ayrıca Hazine arazileri, gecekondu ve çarpık yerleşim konularında da ek gelir getirici projeler var" dedi. 
     Çillre, 2003’te yüzde 7.5 - 8 büyüme hedeflediklerini anlatan Çiller, enflasyonun da dört yılın sonunda yüzde 4’e gerileyeceğini bildirdi. 
     



 EKONOMİ 

















</TEXT>
</DOC>
