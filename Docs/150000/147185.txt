<DOC>
<DOCNO> 147185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/yasam/yas10.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye çukuru 2 kişiye mezar oldu 
</HEADLINE>
<TEXT>

     TESLİME TOSUN Antalya DHA 

     Antalya’da meydana gelen kazada, belediyenin kanalizasyon inşaatı için açtığı çukura düşen otomobilin alev alması sonucu sürücü Şükrü Güleryüz 60 ile yanında oturan Nedim Doğan 69 yanarak can verdi. Altınkum Mahallesi’nde 05.00 sıralarında meydana gelen kazada, alkollü olduğu öne sürülen Güleryüz’ün kullandığı otomobil, Karpa Kavşağı’nda, aşırı hız ve yolun yağmur nedeniyle kayganlaşması sonucu takla attı. Araç, Antalya Büyükşehir Belediyesi’nce açılan ve çevresinde uyarıcı işaretler bulunan 6.5 metre derinlikteki kanalizasyon çukuruna yuvarlandı. Dipte bulunan ızgaraya takılan otomobil, sızan benzinin tutuşması sonucu alev aldı. Arka koltukta oturan Cihangir Çetin ile Ayhan Uysal, kapıyı açıp dışarı çıkmayı başardı. Otomobilin ön bölümünde sıkışan sürücü Güleryüz ile ön koltukta oturan Nedim Doğan ise feci şekilde yanarak can verdi. 
     


YAŞAM 





















</TEXT>
</DOC>
