<DOC>
<DOCNO> 104046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo03.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor oynadığı oyundan memnun... 
</HEADLINE>
<TEXT>

     Bursaspor'da, Galatasaray karşısında alınan 2-0'lık yenilginin üzüntüsü yaşanırken, takımın ortaya koyduğu futbol, gelecek haftalar için umut verdi. 
     Bursaspor Kulübü Teknik Asbaşkanı Erkan Körüstan, Galatasaray karşısında çok iyi mücadele ettiklerini, deneyim eksikliği yüzünden birçok gol pozisyonundan yararlanamadıklarını kaydetti. 
     Takımın toparlandığını ve mücadele gücünün arttığını ifade eden Körüstan, ''Murat'ın serbest vuruşu direkten döndü. Ender, boş kaleye gol atamadı. Biraz daha etkili olabilseydik, skor daha farklı olabilirdi'' dedi. 
     Körüstan, ilk 20 dakika rakibe oranla iyi futbol oynayan, topa hakim olan ve gol pozisyonu bulan tarafın kendileri olduğunu belirterek, ''Galatasaray karşısında biraz daha becerikli olabilseydik, galip bile gelebilirdik. Rakip, tecrübesiyle maçı almasını bildi. Yenilgiye rağmen, takımın futbolundan memnunuz. İleleyen haftalarda çok daha iyi duruma geleceğiz'' diye konuştu. 
     
     ''PENALTIMIZI VERMEDİ, AMA İYİ MAÇ YÖNETTİ'' 
     Maçın hakemi Kuddusi Müftüoğlu'nun kararlarını da değerlendiren Körüstan, ''Hakem penaltımızı vermedi, ama iyi maç yönetti'' dedi. 
     Körüstan, hakemlerin maçlara baskı altında çıktığını, bu baskıyı da özellikle 3 büyük kulübün yöneticilerinin yaptığını kaydederek, şunları söyledi 
     ''Bursaspor olarak, hakem kararlarını çok fazla eleştirmiyoruz. Hakemler de hata yapacak. Bizim maçlarımızda da yapıyorlar. Maçlara baskı altında çıkan hakemlerin hata oranı oldukça yüksek oluyor. 3 büyük kulüp yöneticileri baskıyı azaltırsa, hakemler daha iyi maç yönetecek. Yöneticiler, hakemleri biraz rahat bıraksınlar.'' 
     





</TEXT>
</DOC>
