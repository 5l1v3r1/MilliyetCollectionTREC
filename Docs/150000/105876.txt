<DOC>
<DOCNO> 105876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sondun08.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gürel "TSK Türkiye'nin modernleşme motorudur" 
</HEADLINE>
<TEXT>

     Başbakan Yardımcısı ve Dışişleri Bakanı Şükrü Sina Gürel, Türkiye'nin tam üyelik müzakerelerinin başlatılması konusunda AB'nin açık tavrını Ekim ayında beklediğini söyledi. 
     Çeşitli temaslarda bulunmak üzere Brüksel'de bulunan Gürel, Belçika gazetelerine demeçler verdi. 
     Yüksek tirajlı muhafazakar ''La Libre Belgique'' gazetesi, bugünkü baskılarında, Gürel'in demecine tam sayfa ayırdı. 
     Gazetenin sorularını yanıtlarken, Türkiye'nin, tam üyelik müzakerelerinin başlangıç tarihi konusunda AB'nin açık tavrını belirtmesini istediğini, Ekim'de açık bir yanıt beklediğini anlatan Gürel, AB'nin bazı tereddütleri olduğunu ve bu önemli kararı vermek için biraz zamana ihtiyaç duyduğunu gördüğünü belirtti. 
     Türkiye'de yapılan reformların, tam üyelik müzakerelerinin başlatılması için yeterli olduğunu ifade eden Gürel, bu reformların zor bir dönemde ve siyasi istikrarsızlık ortamında kabul edildiğini hatırlattı. 
     ''AB'liler Türk ordusunun siyasetteki rolünden endişe duyuyorlar. Bu sistemin son bulacağı düşünülebilir mi '' şeklindeki bir soruyu yanıtlayan Gürel şunları söyledi 
     ''Türk Silahlı Kuvvetleri, baştan beri, Türkiye'nin modernleştirilmesinin motorudur. Laik ve demokratik bir cumhuriyet oluşturulmasında çok önemli rol oynamıştır. TSK'nın rolü, bir AB ordusunun rolü ile mukayese edilemez. Bununla birlikte, Türk toplumunun aşamalı gelişmesiyle, elbette TSK'nın rolü de bir Batı Avrupa ordusunun rolüne benzeyecektir. Ancak bunun zamanı gelmemiştir ve olayların gelişmesini zorlamak uygun olmaz.'' Gürel, ''İslamcı AK Parti iktidara gelirse TSK ne yapar '' şeklindeki bir soruya da, ''Karar yasal kurumlarındır. TSK'nın bir rol oynamak ve Türkiye'yi kimin yöneteceğine karar vermek isteyeceğini düşünmüyorum'' yanıtını verdi. 
     Kıbrıs konusunda müzakerelerin dış müdahalelerden uzak sürdürülmesi gereği üzerinde de duran Gürel, Türkiye'nin, Irak'ın ve tüm dünya ülkelerinin toprak bütünlüğüne saygılı olduğunu belirterek, ABD'nin Irak'a olası bir müdahalesinin bölgeye kaos getireceği endişesini yansıttı ve ''Bu risk konusunda Amerikalı dostlarımızı uyarmak bizim görevimizdir'' dedi. 
     Gürel, ''Türkiye'deki Amerikan üslerinin olası bir Irak harekatında kullanılması için yeşil ışık yaktınız mı '' sorusuna da, ''Bu bizden henüz istenmedi. Amerikalıların neyi, ne zaman ve nasıl yapacaklarını bilmiyoruz'' diye konuştu. 
     Belçika'nın ''Le Soir'' gazetesi de, ''Ankara sabrının sınırlarını AB'ye yansıtıyor'' başlıklı haberinde Gürel'in değerlendirmelerine yer verdi. 
     ''Türk yetkililer artık bekleyemezler. AB'ye tam üyelik müzakerelerinin başlatılmasının geciktirilmesi için hiçbir neden olmadığına inanıyorlar'' diyen gazete, Ankara'nın, en geç Kopenhag Zirvesi'nde, müzakere tarihi beklediğini, ancak AB Komisyonu'nun genişlemeden sorumlu üyesi Günter Verheugen'in son açıklamalarının ''soğuk duş etkisi yaptığını'' yazdı. 
     Gazete, Gürel'in, ''AB'nin, reformların uygulanması konusundaki şüpheli tavrı doğru bir tavır değil. Üstelik, 1999'da, kriterleri yerine getirmeyen iki ülke ile Romanya ve Bulgaristan müzakereleri başlatma kararı almışlardı'' sözlerine yer verdi. 
     Gürel, bu gazetenin, ''Kasım seçimlerinde Türkiye'de bir geriye dönüş yaşanabilir mi '' sorusuna, ''Umarım ki hayır. Ancak AB Türk kamuoyunun beklentilerini yanıtlamazsa hayal kırıklığı seçim sonuçlarına yansıyabilir'' şeklinde cevap verdi. 
     





</TEXT>
</DOC>
