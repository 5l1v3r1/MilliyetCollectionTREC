<DOC>
<DOCNO> 100906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/yasam/yas05.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca İstanbul’a 1.5 saat yetti 
</HEADLINE>
<TEXT>

Yaz ortasında İstanbul’u vuran şiddetli yağış, sadece 1.5 saatte koca kenti çaresiz bıraktı 
     ŞAKİR AYDIN İstanbul 

     İstanbul’da aniden bastıran şiddetli yağış, önceki gece kentin üstüne k bus gibi çöktü. Çok sayıda ev ve işyerini su bastı, yollar göl oldu. 
     Saat 02.00’de başlayan yağmur sadece 1.5 saat sürdü. Buna rağmen sokak ve caddelerde biriken sularla, bazı derelerin taşması sonucu Kadıköy, Üsküdar, Ümraniye, Bağcılar ve Beşiktaş başta, Maltepe, Beykoz, Eyüp, Kartal, Gaziosmanpaşa, Avcılar, Esenler, Bayrampaşa ve Şişli’deki çok sayıdaki ev ve işyeri sular altında kaldı. Kadıköy’deki Kurbağalıdere de taştı. Derenin üzerindeki köprü kısmen çökerken, bazı otomobiller de sel suyuyla sürüklendi. 
     
     İtfaiye botla kurtardı 
     Bodrum ve giriş katlarını su basınca kaçtıkları üst katlarda mahsur kalan yüzlerce kişi, itfaiye tarafından bot ve merdivenli araçlarla kurtarıldı. 
     Yağış, çok sayıda trafik kazasına da neden oldu. Bahçelievler Kocasinan’da istinat duvarının çökmesi sonucu park halindeki 3 otomobilde maddi hasar oluştu. Kendilerine 631 ihbar geldiğini belirten İSKİ Genel Müdürü Veysel Eroğlu, herkese "Dere yataklarını işgal etmeyin" çağrısında bulundu. 
     
Fırtına ve yağış Karadeniz’i vurdu      Aşırı fırtına ve yağışlı hava, Batı Karadeniz’le Doğu’da yaşamı olumsuz etkiledi. Düzce’de 3 işyerine yıldırım düşerken, Bolu’da birçok ev sular altında kaldı. Ağrı Doğubeyazıt’ta da altyapı zarar gördü. Yıldırım düşmesi sonucu çıkan yangınlarda 30 milyar liralık hasar meydana geldi. Akçakoca’nın Melenağzı köyünde devrilen ağaçlar yüzünden yol trafiğe kapandı. Bolu’da da birçok ev ve işyerini su bastı. 
     



 YAŞAM 


























</TEXT>
</DOC>
