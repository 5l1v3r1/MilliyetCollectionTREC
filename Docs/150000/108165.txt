<DOC>
<DOCNO> 108165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/guncel/agun.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Victor, fayı gezip her şeyi anlatacak 
</HEADLINE>
<TEXT>

L’Atalante gemisinin insansız denizaltısı Victor, faylardan numune toplayacak. 12 Türk, 12 Fransız uzman, bu numuneleri inceleyip beklenen depremin büyüklüğünü söyleyecek 
     SERHAT OĞUZ İstanbul 

     TÜBİTAK ve İTÜ’nün girişimleriyle Türkiye’ye gelen Fransız araştırma gemisi "L’Atalante", Marmara Denizi’nde insansız denizaltı "Victoröla tarihi depremlerin izini sürerek, olası depremin büyüklüğünü tespit edecek. TÜBİTAK MAM Başkanı Prof. Dr. Naci Görür, bugüne kadar yapılan araştırmalara göre 7.0’dan büyük deprem beklediklerini, ancak denizaltının 1912 Mürefte depreminde oluşan kırığın Marmara’nın içlerine doğru uzadığının belirlenmesi halinde "deprem daha küçük olacak" müjdesini verebileceklerini söyledi. 
     
     24 UZMAN İNCELEYECEK 
     Marmara Denizi’ne deprem araştırması için gelen yedinci gemi olan "L’Atalante", dün çalışmalarına başladı. Fransız ekibinin başkanı olan Paris Üniversitesi Öğretim Üyesi Prof. Dr. Rolando Armijo’yla birlikte basın toplantısı düzenleyen Prof. Dr. Naci Görür, 12 Türk ve 12 Fransız uzmanın, tarihsel depremlerin yeri ve neden oldukları kırıkları araştıracağını söyledi. Daha önce gelen araştırma gemileriyle Marmara Denizi’nin atlasının çıkarıldığını, fayın üç boyutlu görünümünün elde edildiğini belirten Görür, sözlerini şöyle sürdürdü 
     
     RİSK KÜÇÜLEBİLİR’ 
     "Özellikle Urania ve Le Suroit’in çalışmaları sonucunda, 1912’de karada olan 7.4 büyüklüğündeki depremin, Marmara’daki uzantısı bulunup yaşlandırıldı. Bu kırığın Marmara Denizi’nde ne kadar devam ettiğini araştırmak, deprem tehlikesini belirlemek açısından çok önemli. Bugüne kadar yapılan çalışmalarda en tehlikeli fayın Tekirdağ çukuru ile Orta Marmara kırığı arasında olan ve uzunluğu yaklaşık 110 kilometreyi bulan fay olduğunu söyledik. 1912 depremi Marmara Denizi’nin içinde daha fazla doğuya gidiyorsa bu demektir ki, bizim tehlikeli gördüğümüz 110 kilometre uzunluğundaki fay 1912’de kırılmış. Dolayısıyla bir miktar enerjisini boşaltmış. Bu da deprem riskini küçültecektir. O zaman müjde verebiliriz." 
     
     DR. ARMIJO KARAMSAR 
     Prof. Dr. Rolando Armijo ise karamsar bir tablo çizerek şunları söyledi "Marmara Denizi’ndeki 110 kilometrelik fayın üzerinde büyük bir deprem bekliyoruz, ama ne zaman olacağını bilmiyoruz. Biz artık Marmara Denizi’nde deprem olacağı’ lafından vazgeçtik. Yaptığımız ileri aşamadaki çalışmalar sonucu, parmağımızla depremin hangi fay üzerinde ve nerede olacağını gösteriyoruz. Amacımız da bunu net hale getirmek." 
     
Altı bin metre derinliğe inebiliyor      Victor, 17 Ekim’e kadar araştırma yapacak olan L’Atalante gemisinin en önemli silahı. Altı bin metre derinliğe inebilen denizaltı, iki kolu ile deniz dibinden numune toplayacak. Uzaktan kumandayla topladığı numuneleri, sepetine koyacak. Bu özelliği nedeniyle bahçıvan benzetmesi yapılan Victor, kamerayla fayın yüksek çözünürlüklü görüntülerini alıyor. Bir aylık araştırmadan elde edilen sonuçların veri haline gelmesi altı ayı bulacak. 
     



 GÜNCEL 


















</TEXT>
</DOC>
