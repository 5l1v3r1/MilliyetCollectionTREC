<DOC>
<DOCNO> 103024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/eko09.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerden sıkıldı, uçmaya hazırlanıyor 
</HEADLINE>
<TEXT>

Altı yıldır Çelebi Hava Servisi’nin Genel Müdürü olan Murat Önder Öztürk, yer hizmetlerinden sıkıldığı için bir havacılık ve turizm şirketinde yönetici ortak olacak 
     EBRU SUNGUR 

     Çelebi Hava Servisi Genel Müdürü Murat Önder Öztürk, turizm ve havacılık alanında faaliyet gösteren bir şirkete yönetici ortak olmak için altı yıllık görevinden ayrılıyor. Şirketin resmi açıklamasında Öztürk’ün "mesleki kariyerine farklı bir açılım getirebilmek amacıyla Çelebi’ye veda ettiği" ifadesi yer alırken, Öztürk, Çelebi Hava Servisi Genel Müdürlüğü’nü neden bıraktığını şöyle anlattı 
     "Ben THY kökenliyim. Esas mesleğim uçak mühendisliği. 30 yaşında THY Genel Müdür Yardımcısı oldum. Özelleştirilmesi sırasında Havaş Genel Müdürü’ydüm. 1997’den beri Çelebi’de görev yapıyorum. Yer hizmetleri tek başına beni sıktı. Turizm ve havacılıkta faaliyet gösteren bir şirketin hem yönetiminde rol alacağım, hem de bu şirkette hisse sahibi olacağım." 
     
     Ekibini de götürecek 
     Söz konusu şirketin halen sadece Türkiye’de faal olduğunu bildiren Öztürk, "Yurtdışına açılmaya müsait olan bu şirkette, Çelebi’de bu konuda edindiğim deneyimlerimi kullanacağım. Ayrıca Çelebi’deki ekibimi de beraberimde götüreceğim" dedi. 
     
Çelebi, Kuveyt’te hizmet verecek      Çelebi Hava Servisi’nde yeni genel müdür bulununcaya kadar bu görevi yürütecek olan Yönetim Kurulu Başkan Vekili Canan Çelebioğlu, yabancı ortakları İspanyol FCC’nin Kuveyt’te bir yer hizmetleri ihalesinde ön elemeyi geçtiğini söyledi. Çelebioğlu, ihale komisyonu aksi karar vermezse Kuveyt’te FCC ile çalışacaklarını belirtti. 
     



 EKONOMİ 






















</TEXT>
</DOC>
