<DOC>
<DOCNO> 125826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sondun12.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan BM'ye çağrı "Amerikan suçlamaları reddedilsin" 
</HEADLINE>
<TEXT>

     Irak yönetimi, silahsızlanma yükümlülüklerini çiğnediği yolundaki Amerikan iddiasının BM tarafından reddedilmesini istedi. 
     İktidardaki Baas partisinin yayın organı El Tavra gazetesinin yorumunda, ABD ve İngiltere'nin, Irak halkı ve yöneticilerine karşı ''yalan ve düzmece'' haberlerine devam ettikleri öne sürüldü ve BM Güvenlik Konseyi'nin öteki üyelerinin, ahlaki ve yasal sorumluluklarını üstlenerek ''Irak'ı hedef alan saldırı, tehdit ve adaletsizliğe karşı çıkmaları'' istendi. 
     Gazete, ''Sorun, ne kitle imha silahları, ne denetçilerin dönüşü... Irak'a saldırmak için bahane arıyorlar'' ifadesini kullandı. 
     ABD Dışişleri Bakanı Colin Powell, Irak'ın silah bildiriminde eksiklikler bulunduğunu söylemiş ve bunun, 1441 sayılı BM kararının ihlali anlamına geldiğini iddia etmişti. 
     Powell, ''Irak, barışçıl yoldan silahsızlanmazsa kaba kuvvet yoluyla silahsızlandırılacaktır'' demişti. 
     





</TEXT>
</DOC>
