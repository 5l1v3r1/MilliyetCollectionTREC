<DOC>
<DOCNO> 135917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sondun03.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolombiya'daki patlamada ölü sayısı 20'ye yükseldi 
</HEADLINE>
<TEXT>

     Kolombiya'nın başkenti Bogota'daki seçkin bir kulüp binasında meydana gelen patlamada ölenlerin sayısı, 20'ye yükseldi. 
     Polis yetkilileri, genellikle politikacılar ve iş çevrelerinin önde gelen isimlerinin uğrak yeri olan El Nogal Club'da meydana gelen patlamaya bir araca yerleştirilen bombanın yol açtığını ve binanın yıkıldığını söylediler. 
     Patlamada 100'den fazla kişinin yaralandığını belirten yetkililere göre, patlamada 200 kilogramdan fazla dinamit kullanıldı. Ölü sayısının artmasından endişe ediliyor. 
     Geniş güvenlik önlemlerine rağmen, binanın içindeki bir park yerinde meydana gelen patlamanın sorumluluğunu henüz hiçbir örgüt üstlenmedi. 
     Görgü tanıkları, patlama sırasında 10 katlı binanın 3. veya 4. katından bir alev topunun fırladığını gördüklerini ve daha sonra binada yangın başladığını söylemişti. 
     Patlamanın şiddetiyle çevredeki çok sayıda binanın da sarsıldığı belirtildi. İspanya, İtalya ve Peru'nun Bogota büyükelçiliklerinin patlamanın meydana geldiği mahallede bulunduğu, ancak bu binaların hasar görmediği kaydedildi. 
     El Nogal Club'ın eski müdürünün, şu anki İçişleri ve Adalet Bakanı Fernando Londono olduğu, kulüpte sık sık siyasi görüşmeler yapıldığı ve basın toplantıları düzenlendiği kaydedildi. 
     Gece yarısından kısa bir süre önce meydana gelen patlamanın ardından Devlet Başkanı Alvaro Uribe de bölgeye gitti. 
     El Nogal Club'da geniş toplantı salonları, kapalı yüzme havuzu, squash sahası, sauna, bir otel ve çok sayıda restoran bulunuyordu. 
     Patlama, Ulusal Polis Şefi General Teodoro Campo'nun, Kolombiya Devrimci Silahlı Güçleri FARC gerillalarının Bogota'da düzenlemeyi planladığı bir terör saldırısının başarısızlığa uğratıldığını açıklamasının ardından meydana geldi. 
     





</TEXT>
</DOC>
