<DOC>
<DOCNO> 108722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur06.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan nasıl bir yol izleyecek... 
</HEADLINE>
<TEXT>

     Tayyip Erdoğan seçimlere katılamıyor, meclise girme yolu kapandı. Şimdi ne olacak 
     Tayyip Erdoğan seçimlere partisinin başında Genel Başkan olarak girmeyi planlıyor. 
     Ancak hukukçular bunun da mümkün olmadığını söylüyor. 
     Şimdi herkes aynı soruyu soruyor 
     "Tayyip Erdoğan'ın yerine kim geçecek Tayyip Erdoğan, koltuğunu kime teslim edecek " Ankara'da bu akşam saatlerinde bütün parmaklar Abdullah Gül'ü gösteriyor... 
     Ankara kulislerinde dolaşan bir başka senaryoya göre, AKP Genel Başkanı Tayyip Erdoğan, YSK kararına karşı uygulayacağı modelin zamanlamasıyla ilgili değişikliğe giderek, Başbakan adayını seçime kadar açıklamayıp, 3 Kasım'da AKP'nin birinci olması halinde Cumhurbaşkanı Ahmet Necdet Sezer'i ziyaret ederek "AKP'nin Başbakan adayı" için görev isteme kararı aldı. 
     Ancak parti örgütünde, Abdullah Gül'ün adının da kararın açıklanmasının hemen ardından öne çıkması dikkat çekiyor. 
     Ankara kulislerinde konuşulan senaryoya göre, Erdoğan kendisinin bulunmadığı koşullarda partisinin siyasal yaşamda yol alışının şekli konusunda yeni değerlendirmelere gitti. Buna göre Erdoğan, milletvekilliğinin engellenmesi karşısında kesinlikle geri çekilmeyecek. Erdoğan, 3 Kasım seçimlerine partisinin başında Genel Başkan olarak girecek ve seçmenden "Hiçbir sorun yokmuş gibi" kendisi adına oy isteyecek. Bu süreçte partinin Başbakan adayı kesinlikle açıklanmayacak. 
     Partiyi her platformda Genel Başkan olarak Erdoğan kendisi temsil ederken, yerine hiçbir ismin Başbakan adayı olarak öne çıkarılmasına izin vermeyecek. 
     Erdoğan, 3 Kasım seçimlerinde alınacak sonuca göre, planının ikinci aşamasını uygulamaya koyacak. AKP'nin birinci parti çıkması halinde Erdoğan, belirleyeceği Başbakan adayını Cumhurbaşkanı Ahmet Necdet Sezer'e bildirecek. Erdoğan, bu durumda, AKP'nin Başbakan adayı ile birlikte Cumhurbaşkanı Sezer'i ziyaret ederek, "Ben milletvekili olamadığım için Başbakan da olamıyorum. Yetkili kurulların belirlediği Başbakan adayımızla huzurunuzdayız. 
     Görevi AKP adına kendisine vermeyi takdir ederseniz partimin desteği de arkasındadır" diyerek görev isteyecek. 
     AKP'nin birinci parti olmaması halinde Başbakanlık durumu sözkonusu olmayacağı için bir Başbakan adayı belirlenmesi yoluna gidilmeyecek. Tayyip Erdoğan'ın Başbakan adayının parti içinde dengeleri sarsmamak için çok büyük bir olasılıkla Abdullah Gül olmasına kesin gözüyle bakılıyor. 
     Abdullah Gül'ün adı kararın açıklanmasından sonra öne çıktı. Parti örgütü, Tayyip Erdoğan'ın yerine Abdullah Gül'ün geçeceğine kesin gözüyle bakıyor. 
     Parti tüzüğüne göre de Tayyip Erdoğan'ın yokluğunda onun koltuğuna Abdullah Gül'ün oturmasını öngörüyor. 
     Partililer, Abdullah Gül'ün adının seçmene sıcak geleceğini ve Erdoğan'ın yokluğunda AK Parti'nin oy kaybına uğramayacağını düşünüyor. 
     





</TEXT>
</DOC>
