<DOC>
<DOCNO> 129937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/yasam/yas08.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkondan atılan şişe can aldı 
</HEADLINE>
<TEXT>

Diyarbakır’da yılbaşı gecesi başına bira şişesi düşen lise öğrencisi, kaldırıldığı hastanede dün öldü 
     Şehitlik Lisesi 9-B sınıfı öğrencisi Zülfü Coşan 14 , yılbaşı akşamını birlikte geçirmek için arkadaşı Ramazan Ö.’yü 14 çağırmak üzere Alipınar Mahallesi’ne gitti. Arkadaşının oturduğu Engin Apartmanı’nın önüne gelen Coşan, bu sırada bir balkondan atıldığı sanılan bira şişesinin başına isabet etmesi sonucu yaralandı. 
     
     Parmak izi ele verecek 
     Olduğu yere yığılan Coşan, vatandaşlarca ağır yaralı olarak Dicle Üniversitesi Tıp Fakültesi Beyin Cerrahi Bölümü Yoğun Bakım Ünitesi’ne kaldırıldı. 
     Ancak yaklaşık 9 gündür yaşam mücadelesi veren Coşan, dün sabah öldü. Bira şişesinin apartmanın hangi dairesinden atıldığı belirlenemezken, toplanan cam parçalarındaki parmak izinin bulunması amacıyla çalışmalara başlandı. Yetkililer, parmak iziyle bira şişesini kimin attığının bulunacağını kaydetti. 
     



 YAŞAM 






















</TEXT>
</DOC>
