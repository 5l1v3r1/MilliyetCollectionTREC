<DOC>
<DOCNO> 102831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/siyaset/asiy.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve 6 saat sürdü 
</HEADLINE>
<TEXT>
Derviş, Baykal’a iltihak’ı sordu 
CHP Genel Başkanı Baykal’la görüşen Derviş, aradaki mesafeyi korudu. "CHP’deyim" demedi. Baykal’ın "Tokalaşalım" önerisini kabul etmedi 
     EZELHAN ÜSTÜNKAYA Ankara 

     CHP lideri Deniz Baykal ile Kemal Derviş’in beklenen buluşması dün gerçekleşti. Derviş, Baykal’a, "Neden ittifak değil, iltihak çağrısı yaptınız " diye sorarak, üslup rahatsızlığını dile getirirken, Baykal’ın "Anlaşalım, kamuoyu önüne çıkıp tokalaşalım" dediği Derviş, bunu kabul etmedi. Baykal, bu durumu kurmaylarına, "Derviş katılım konusunda acele etmek istemiyor" diye aktardı. 
     
     Cem’e de gidecek 
     Görüşmede, YTP ve DSP’yle yeniden bir araya gelme kararı alınırken, görüşmeleri Derviş’in yapacağı öğrenildi. Derviş, bu kez, yollarını ayırdığı YTP lideri İsmail Cem’e, CHP’nin mesajlarını taşıyacak. "Memnun, rahat ve iyimserim" diyen Baykal, görüşme sonrası toplantı yaptığı parti yöneticilerine, Derviş’in katılım konusunda ittifak sağlanıp sağlanmayacağını bekleyeceğini söyledi. Baykal, çalışma arkadaşlarına, Derviş’in aceleci davranmayacağını ve kendisine "Amacım milletvekili olmak değil, birilerini milletvekili olarak Meclis’e taşımak da değil. Amacım, merkez solda geniş katılımlı ittifak" dediğini aktardı. 
     Derviş’in, Baykal’ın "İttifak değil, iltihak çağrısı yaptık" sözleri üzerinde durduğu, Baykal’ın da, Derviş’e "DSP ve YTP’lilere kapımız kapalı değil" dediği, bu sözlerin Derviş’i memnun ettiği, ancak "kurumsal işbirliği" için Baykal’ın net yanıt vermemesinin Derviş’i rahatsız ettiği ifade edildi. 
     
     Baykal’dan Ünlü’lere hayır’ 
     Derviş’in aralarında Fikret Ünlü ve kızı Oya Ünlü’nün bulunduğu 15 kişilik liste götürdüğü, Baykal’ın ise, Oya Ünlü’nün Derviş’in danışmanı olarak kalmasını istediği, Fikret Ünlü’ye ise, "geçmişten dolayı" sıcak bakmadığı, "O bize ihanet etti" dediği iddia edildi. 
     Baş başa gerçekleşen 6 saatlik görüşme sonrası Baykal ve Derviş ortak açıklama yaptı. Baykal, görüşmenin "yararlı, güzel bir çalışma" olduğunu belirterek, şunları söyledi "Amacımız, Türkiye’nin önüne ülkemizin sorunlarını çözebilecek, Türkiye’yi dünya ile bütünleştirebilecek, güçlü, demokratik iktidar seçeneğini oluşturmak. Çalışmaları biraz daha sürdürmemiz gerekiyor. Yarın bugün ve sonra bu çalışmaları sürdüreceğiz. Çarşamba günü yarın tekrar bir araya geleceğiz. Türkiye’nin bekleyişini biliyoruz. En iyi biçimde cevap verme gayreti içindeyiz." 
     
     Derviş Pazarlık yok 
     Derviş de, şunları kaydetti "Ortak felsefemiz, dünya görüşümüz sosyal demokrasi, demokratik sol, çağdaş sol anlayışı, piyasayla, küreselleşen, ekonomiyle bütünleşen, etkin devlet kavramını önemseyen bir anlayış. Pazarlık yok. Bu projeyi birlikte gerçekleştire-bilecek miyiz, gönül ve fikir birliği içinde miyiz, bunu nasıl yapacağız Çeşitli insanların katkısı olacak. Amaç Meclis’e girip grup oluşturma olayı değil." 
     "CHP’ye katılacak mısınız " sorusunu, "Daha fazlasını bu akşam söylemek doğru olmaz" cevabını veren Derviş, "Cem ve Ecevit ile görüşecek misiniz" sorularını ise yanıtlamadı. Baykal da basın toplantısını şöyle noktaladı "Pazarlık, çekişme söz konusu değil. Çalışmalarımızı biraz daha sürdürmemiz gerekiyor." 
     
Ortak açıklama      ÜMİT BEKTAŞ 

     Derviş - Baykal görüşmesi, dün CHP Genel Merkezi’nde gerçekleşti... CHP Genel Sekreteri Mehmet Sevigen ile "Baykal’ın mesajcısı" olarak bilinen Özel Kalem Müdiresi Nesrin Baytok’un kapıda karşıladığı Derviş, Baykal’la 6 saat aralıksız görüştü... Görüşmeden yorgun olarak çıktığı gözlenen Derviş, daha sonra Baykal’la ortak basın toplantısı düzenledi. Derviş, basın toplantısının ardından geçtiği ofisinde de Arı Hareketi lideri Kemal Köprülü ile 15 dakika süren bir görüşme yaptı... 
     



 SİYASET 
















</TEXT>
</DOC>
