<DOC>
<DOCNO> 100137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo10.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız, Bursaspor maçında oynayacak 
</HEADLINE>
<TEXT>

     Beşiktaş, Bursaspor ile oynayacağı Birinci Süper Futbol Ligi ilk hafta maçının hazırlıklarını, bugün gerçekleştirdiği idmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde basına kapalı gerçekleştirilen ve yaklaşık 1,5 saat süren idmanda, siyah-beyazlıların kondisyon çalışmasının ardından, taktik çalışması yaptıkları öğrenildi. 
     Kulüp Doktoru Ayhan Optur, İlhan Mansız ve Sergen'in bugün takımla birlikte çalıştıklarını, sakatlığı süren Kaan Dobra'nın ise takımdan ayrı fizyoterapist eşliğinde özel bir çalışmaya tabi tutulduğunu söyledi. Ali Eren'in sol ayak bileğindeki sakatlığı nedeniyle idmana katılmadığını ifade eden Optur, bu futbolcunun büyük bir ihtimalle yarın takımla birlikte idmana çıkabileceğini kaydetti. 
     
     ''İLHAN MANSIZ'I OYNATACAĞIZ'' 
     Ayhan Optur, sağ dizinden menüsküs ameliyatı geçiren İlhan Mansız'ı, Bursaspor maçında oynatmayı hedeflediklerini kaydetti. 
     İlhan'ın durumunun iyi olduğunu vurgulayan Optur, ''İlhan güçlü bir futbolcu, takımla birlikte çalışmalara da başladı. Büyük bir ihtimalle Bursaspor karşısında oynatacağız'' dedi. 
     Kaan Dobra ve Almanya'da tedavisini sürdüren Ahmet Dursun'un Bursaspor karşısında kesinlikle forma giyemeyeceğini belirten Optur, Ali Eren'in durumunun henüz kesinlik kazanmadığını, Sergen ve Nouma'nın ise biraz daha zamana ihtiyacı bulunduğunu söyledi. 
     Bu arada Zago, Tümer ve yeni transferlerden Eser Yağmur bugün Memorial Hastanesi'nde kontrolden geçecek. 
     Optur, Zago'ya radyolojik testler uygulayacaklarını, Tümer'in sol dizinde ağrıları bulunduğunu ve bu dizini kontrol edeceklerini, Eser'in ise normal sağlık kontrolünden geçeceğini ifade etti. 
     





</TEXT>
</DOC>
