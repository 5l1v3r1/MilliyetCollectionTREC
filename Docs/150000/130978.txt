<DOC>
<DOCNO> 130978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun28.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş-Klerides görüşmesi sona erdi. Denktaş dedi ki... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs görüşmelerine iyi niyetle devam edeceklerini belirterek, ''Verebileceğin bir şeyse vereceksin, veremeyeceğin bir şeyse veremeyeceksin'' dedi. 
     Cumhurbaşkanı Denktaş, Rum yönetimi lideri Glafkos Klerides ile ara bölgede yaklaşık 3.5 saat süren görüşmenin ardından Cumhurbaşkanlığına dönüşünde yaptığı açıklamada, Klerides ile Cuma günü saat 16.00'da yeniden görüşeceklerini kaydetti. Denktaş, Cuma günü yapılacak görüşmeye, danışmanlarının da eşlik edeceğini belirtti. 
     Annan belgesinde görmek istedikleri değişikliklerle ilgili karşılıklı görüşme yaptıklarını ifade eden Denktaş, görüşmelerin takvimini cuma günü yapılacak toplantıda belirleyeceklerini söyledi. 
     Cumhurbaşkanı Denktaş, bir soru üzerine, görüşmeyle ilgili izlenimlerinin önemli olmadığını ifade ederek, ''İki tarafın da itirazları var. Bunları bir al-ver şeklinde görüşmek mümkünse bizim istediğimiz bir şeye karşı onlar başka bir şey isteyecek. Verebileceğin bir şeyse vereceksin, veremeyeceğin bir şeyse veremeyeceksin. Dolayısıyla iyi niyetle bu görüşmeyi sürdüreceğiz. Bakalım nereye varacağız. İnşallah iyi bir yere varırız'' diye konuştu. 
     Denktaş, görüşme takviminin sıkışıklığı konusunda BM'den bir öneri gelmediğini belirterek, ''Sıkışıklığı meydanda'' dedi. 
     Cumhurbaşkanı Denktaş, başka bir soru üzerine, KKTC'de yapılan gösterilerin de gündeme geldiğini ve Klerides ile karşılıklı olarak görüşlerini söylediklerini ifade ederek, ne konuştuklarını açıklamayacağını kaydetti. 
     ''Güzel bir yemek yediklerini'' belirten Denktaş, mönüde ne olduğunun sorulması üzerine, ''Ben antibiyotikler nedeniyle yiyemediğim için tadına bakamadım'' ifadesini kullandı. 
     Denktaş-Klerides görüşmesine, BM Genel Sekreteri'nin Kıbrıs Özel Temsilcisi Alvaro De Soto da katıldı. 
     





</TEXT>
</DOC>
