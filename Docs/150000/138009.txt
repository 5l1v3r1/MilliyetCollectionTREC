<DOC>
<DOCNO> 138009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sonspo25.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a çeyrek final yakışır.. 
</HEADLINE>
<TEXT>

     Beşiktaş bu akşam Prag'da çeyrek final vizesi arıyor, Türkiye'nin kalbi kara kartallarla birlikte atıyor... 
     İsviçreli hakem Massimo Busacca'nın yöneteceği ve Star TV'den saat 21 00'den itibaren naklen yayınlanacak maça Beşiktaş'ın şu 11'le çıkması bekleniyor 
     Cordoba, Tolga, Ronaldo, Zago, Kaan Dobra, Tayafur, Pancu, Yasin, ahmet Yıldırım, İbrahim ve Ahmet Dursun. 
     Teknik Direktör Lucescu, bugüne dek sahasında hep bol gollü galibiyetler alan Slavia Prag'ı ilk yarıda durdurmayı hedefliyor. İkinci yarıda maçın gidişine göre Sergen, Guinti ve Nouma'nın oyuna girmeleri bekleniyor. 
     Beşiktaş, Çek Cumhuriyeti'nin SK Slavia Prag takımıyla bu akşam yapacağı UEFA Kupası 4. tur ilk maçıyla birlikte, Avrupa kupalarındaki 85. maçına çıkmış olacak. 
     Siyah-beyazlılar, 1959 yılında başlayan Avrupa kupaları serüveninde, Türkiye'yi 13 kez Avrupa Şampiyon Kulüpler Kupası, 7 kez Avrupa Kupa Galipleri, 5 kez de UEFA Kupası'nda temsil etti. 
     "Kara Kartallar" bugüne dek Avrupa'da yaptığı 84 maçta, 24 galibiyet, 40 yenilgi, 20 de beraberlik aldı. Siyah-beyazlılar, 3 kupada toplam 90 gol atarken, kalesinde 134 gol gördü. 
     UEFA Kupası'na 6. kez katılan Beşiktaş, bugüne dek 4 kez ilk turda elenirken, 1996-97 sezonunda ise 3. tura kadar çıktı. 
     Beşiktaş, 6. kez katıldığı UEFA Kupası'nda yaptığı 22 maçın 8'ini kazanırken, 7'sinde sahadan yenilgi, 7 de beraberlik aldı. 29 gol atıp, kalesinde 26 gol gördü. 
     Beşiktaş, bu sezon Avrupa kupaları tarihinin en başarılı dönemini geçiriyor. 
     UEFA Kupası'nda bu sezon aldığı başarılı sonuçlarla tarihinde ilk kez 4. tura çıkarak bir ilke imza atan Beşiktaş, bu başarısını yenilgi yüzü görmeyerek süsledi. 
     Beşiktaş, Avrupa kupalarındaki en farklı skorlu yenilgisini 2000-2001 sezonunda Avrupa Şampiyonlar Ligi'nde İngiltere'nin AFC Leeds United takımına 6-0 yenilerek alırken, en farklı skorlu galibiyetini de bu sezon 5-0'lık skorla deplasmanda FK Sarajevo'yu yenerek aldı. 
     Siyah-beyazlılar, Avrupa kupaları serüveninde, deplasmanda yaptıkları 42 maçın yalnızca 4'ünü kazanırken, 31'inden yenilgiyle ayrıldı. Deplasman maçlarında attıkları 32 gole karşın, kalesinde toplam 93 gol gördü. 
     Beşiktaş ile SK Slavia Prag arasında yarın yapılacak UEFA Kupası 4. tur ilk maçıyla birlikte, Türk ve Çek takımları 19. kez karşı karşıya gelecek. 
     2 ülke ekipleri arasında bugüne dek yapılan 18 maçın 6'sını Türk, 11'ini ise Çek takımları kazanırken, yalnızca 1 karşılaşma berabere sonuçlandı. 
     Çek takımlarının bu süre içinde attığı 34 gole, Türk ekipleri 15 golle karşılık verdi. 

     
</TEXT>
</DOC>
