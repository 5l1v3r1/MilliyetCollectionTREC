<DOC>
<DOCNO> 128493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun05.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar, kuşlara yoksul ülkelere yardımdan fazla harcıyor 
</HEADLINE>
<TEXT>

     Amerikalıların kuş beslemek için, yoksul ülkelere yaptıkları yardımlar ya da çocukları için aldıkları bebek mamasından daha fazla para harcadıkları ortaya çıktı. 
     Amerikan finans çevrelerinin gazetesi Wall Street Journal'ın haberine göre Amerikalılar, kuşları beslemek için yılda 2.6 milyar dolar harcıyor. Bu miktar, bebek mamaları için harcanan paranın 2, yoksul ülkelere yapılan yardımların ise 2,5 katı. 
     Amerikalıların, kuş yeminin dışında, kuş besleme malzemelerine de ayrıca 733 milyon dolar harcadıkları saptandı. 
     Pek çok hayvansever, kuş beslemenin çok yararlı olduğunu düşünürken, yabani yaşamı inceleyen uzmanlar, yabani kuşların beslenmesinin, hayvanlara yarardan çok zarar verdiği ve doğanın dengesini bozduğu görüşünü savunuyorlar. 
     Kuşların yemliklere yönelmesinin hastalıkların yayılmasına yardımcı olduğunu öne süren uzmanlar, ağaçlara asılan yemliklere ve suluklara gelen kuşların bazı hayvanlar tarafından avlandığına, geceleri ışık sızan camlara çarparak ya da araçların altında kalarak öldüğüne işaret ediyor. 
     Ağaçlara asılı kuş yemliklerinin, kuşlar dışında sincap, fare, rakun ve hatta ayı gibi hayvanları meskun mahallere çektiği de ifade ediliyor. Bu durumda kuşseverler, zararlı saydıkları bu hayvanların yakalanarak öldürülmesi için özel kuruluşların hizmetlerine başvuruyor ve onların zarar görmesine neden oluyorlar. 
     





</TEXT>
</DOC>
