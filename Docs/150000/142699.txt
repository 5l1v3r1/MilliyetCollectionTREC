<DOC>
<DOCNO> 142699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sonspo03.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcuların başarı yolu zihinsel antrenmandan geçer... 
</HEADLINE>
<TEXT>

     Futbolda başarıya ulaşmada sporcuların zihinsel becerilerinin de harekete geçirilmesi gerekiyor. 
     Spor psikoloğu Doç.Dr.Turgay Biçer, Türkiye Futbol Antrenörleri Derneği'nin TÜFAD elektronik spor dergisi ''www.tufad.org.tr''de yayınlanan yazısında, günümüzde sporcularının, zihinsel becerilerine yönelik çalışmanın gözardı edildiğini söyledi. 
     Biçer, yazısında konuyla ilgili şu görüşlere yer verdi 
     ''Futbolun teknik, fizik ve güç özelliklerinin yanında unutulan ve gelişimi tesadüfe bırakılan, sporcu, teknik adam ve yöneticilerin ihmal ettiği, hatta yanlış algıladığı bir özellik de zihinsel beceriler olarak algılama yönüdür ve profesyonel sporda 21. yüzyılda ön plana çıkacak olan yönüdür. Zihinsel antrenmanın teknikleri, sporcuya sahip olması gereken mental özellikleri kazandırmayı amaçlar. Doğru hedef saptama, özgüven, konsantrasyon, zor koşullarla başetmek, pozitif olmak, takım ruhu, doğru düşünmek, gevşeyebilmek gibi özellikler de zihinsel antrenmanm çalışma alanlarıdır.'' 
     
     FUTBOLDA MENTAL ANTRENMAN 
     Antrenmanın çağdaş tanımıyla istenilen sonuçları elde etmek için başta zihinsel, ruhsal, teknik ve kondisyon açısından yapılan bilinçli çalışmaların bütünü olarak kabul edildiğini belirten Biçer, şöyle devam etti 
     ''Futbolun, diğer sporların tersine fiziksel yönü ağır basan bir spor dalı olduğu kuşku götürmez bir gerçektir. Günümüzün futbolunda da fizik-kondisyon ve teknik açıdan yüksek sporcuların şans bulduğu bir gerçektir. Aslında teknik ve güç, topla iyi oynayan ve top becerileri yüksek bir futbolcu tekniğini, amaca yönelik kullanmıyorsa bu teknik üstünlük değil, şova yönelik bir beceridir ve profesyonel futbolda pek yeri yoktur. Futbol adamlarının ortak görüşü, futbolda fizik ve güç kapasitesinin artık hemen hemen globalleştiğidir. Hatta küçük uygulamalar hariç, antrenman çalışmalarında birçok benzerlikler gözlenmiştir. Maç içinde basit hatalarla, basit goller yemek, kaçırmak, son derece iyi yapılan verkaç sonunda kaleciyle karşı karşıya kalıp da o anda teknik kapasiteleri felç olmuşçasına gol kaçıran sporcular, penaltı atamayan, ayakları titreyen oyuncular, kendine yapılan bir faul sonrası zihin ve beden uyumunu yitirip rakip sporcuyu sakatlamaya yönelik, hareketlerden dolayı kart alıp oyun dışı kalmak, rakibi küçük düşürmek, stres veya korku, özgüven yetersizliği gibi nedenlerle becerilerini kullanamayan sporcu ve teknik adamlar, ekip çalışmasına olumsuzluğu ilke edinen, sabah yataktan zor kalkan, gece uyumayan, doğru dürüst profesyenelce beslenmeyen, dinlenemeyen iletişim kuramayan sporcular ve spor adamları. 
     Bu sayılanlar, futbolun daha iyiye ve güzele gitmesi için yapılması, anlaşılması, çalışılması, benimsenmesi gereken, futbolun 21. yüzyılda en çağdaş gereksinimidir ve bu da mental antrenmanla gerçekleşir.'' 
     
     ZİHİNSEL ANTRENMAN VARSA BAŞARI VAR 
     21. yüzyılda futbolcuların mental yönden ileri gittikleri kadar başarı kazanabileceklerini vurgulayan Biçer, şunları kaydetti 
     ''Futbol ayaklarla oynanır. Bununla birlikte şampiyonlukları doğru beyinlere sahip olanlar üretir. Profesyonellik bir tavır, bir yaşama biçimidir. Bazı sporcuların demeçlerini ve şikayetlerini izlerseniz, konsantrasyonlarının çabuk bozulduğundan, iplerin bir anda koptuğundan, bir türlü kendileri, takım arkadaşları ve antrenörleriyle barışamadıklarından, şanssızlıktan, havadan sudan, zeminden, bir yazarın yorumundan etkilendiklerinden dolayı istenilen performansı ortaya koyamadıklarından yakınırlar. Onlar için mutlaka bir engel, bir mazeret vardır. 
     Gerçek profesyonellerin ve şampiyonların ise hiçbir mazereti yoktur. Onlar ya bir yol bulurlar ya da bir yol yaparlar. Daha da ötesi bir yada birkaç yol bulurlar. Onlar şikayet etmezler, olumlu ve gerçekçidirler. Tek amaçları sürekli kendilerini geliştirmektir. Şeytanın ayrıntıda olduğunu bilirler, daha iyisini yapabilmek için kendilerini adarlar. Vizyon ve misyon adamlarıdır, yaşamlarını ilkeler üzerine oturturlar. Başarı ve başarısızlığı fazla ciddiye almazlar. Rakiplerine ve çevrelerine saygı duyarlar, onlar gerçek bir savaşçıdır. Yalnızca kendilerini, kendilerine rakip görürler. Yaşamı bir bütün olarak algılayıp, yaşamın her alanına kendilerini hazırlarlar. Çevreye, ilgiye, ilime saygı duyan gönül adamlarıdır ve bu sıfatları da doğruyu çalışarak elde ederler.'' 
     





</TEXT>
</DOC>
