<DOC>
<DOCNO> 115127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sontur21.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB başbakanlarından randevu istedi 
</HEADLINE>
<TEXT>

     AKP Genel Başkanı Tayyip Erdoğan, 3 Kasım seçimlerinin hemen ardından AB başbakanlarıyla görüşme talebinde bulundu. Erdoğan'ın bu girişimini değerlendiren AB diplomatları, "Erdoğan'ın başbakanlar ile görüşme talebi protokol sorunu yaratacak" dedi. 
     Erdoğan'ın 3 Kasım seçimlerinin hemem ardından AB ülkelerinin başbakanlarıyla görüşme talebi, ilk olarak kurmayları tarafından Ankara'daki AB Büyükelçilikleriyle yapılan temaslarda iletildi. Bunun ardından bu talep ikinci kez olarak bizzat Erdoğan tarafından dile getirildi. 
     Erdoğan, 23 Ekim akşamı, AB Büyükelçileriyle yemeğinde seçimler sonrası AB ülkelerine giderek başbakanlarıyla görüşmek istediğini söyledi. Erdoğan'ın, AB Başbakanlarıyla görüşme talebinde bulunarak seçimlerden sonra bir AKP hükümetinin kurulması halinde başbakanının bir emanetçi olacağı, gerçekte hükümetin başının kendisi olacağı mesajını verdiği yorumu yapılıyor. 
     AB diplomatları, Erdoğan'ın bu talebini değerlendirirken AB başkentlerini ziyaret etme isteğinin olumlu karşılanacağını, ancak başbakanlar ile görüşme talebinin protokol sorunu yaratacağını söyledi. 
     Diplomatlar, Erdoğan'ın her AB başkentinde başbakan düzeyinde görüşemeyebileceğini, bunun yerine bir bakan ile görüştürülebileceğini ifade ettiler. 
     





</TEXT>
</DOC>
