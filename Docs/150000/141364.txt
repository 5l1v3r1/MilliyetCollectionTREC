<DOC>
<DOCNO> 141364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur36.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe görüşmelerinde tartışma... 
</HEADLINE>
<TEXT>

     TBMM Plan ve Bütçe Komisyonu'nda 2003 yılı bütçe görüşmelerinde tartışma yaşandı. 
     AK Parti Konya Milletvekili Mustafa Ünaldı, bütçe üzerinde görüşlerini dile getirirken, sosyal demokratların çalışmak yerine kendilerini takip ettiklerini, bu nedenle seçimlerde başarı kaydedemediklerini söyledi. 
     Ünaldı, kendisinden önce konuşan bir CHP'li milletvekilinin ''AK Parti Genel Başkanı Recep Tayyip Erdoğan'ın batık bir bankanın sahibine ait uçakla seçim çalışması yaptığını'' iddia ettiğini belirterek, ''Sizin genel başkanını da hortumcularla toplantı yapıyor'' dedi. 
     CHP İstanbul Milletvekili Ali Topuz, Ünaldı'nın iddialarını ispatlamasını isteyerek, ''Ya özür diler ya da biz salonu terkederiz'' dedi. Ak Parti'li Ünaldı, ilk iddianın CHP'li milletvekilinden geldiğini belirterek, ''O arkadaşımız özür dilerse ben de dilerim'' karşılığını verdi. 
     Bunun üzerine CHP İstanbul Milletvekili Ali Kemal Kumkumoğlu, görüşmenin öğleden sonraki bölümünde AK Parti Lideri Recep Tayyip Erdoğan ile ilgili sözleri kendisinin söylediğini kaydetti. Kumkumoğlu, ''AK Parti Genel Başkanı Erdoğan'ın Halis Toprak'ın helikopteri ile Bilecik'te seçim çalışması yaptığını bilmeyen var mı Sonra Toprak, kendi seçim bölgesine gidip AK Parti için oy istemedi mi '' dedi. 
     AK Parti Aksaray Milletvekili Ruhi Açıkgöz da CHP Lideri Baykal'ın batık banka sahipleri ile toplantı yaptığının kamuoyuna yansıdığını belirtti. 
     
     ''YA ÖZÜR DİLER YA SALONU TERKEDERİZ'' 
     CHP'li Ali Topuz, Ünaldı'nın kendilerinden özür dilemesi gerektiğini yineleyerek, aksi takdirde salonu terkedeceklerini söyledi. Komisyon Başkanı Sait Açba, saatin geç olması nedeniyle tutanakların çıkarılmasının mümkün olmadığını söyleyince, CHP'li milletvekilleri salonu terketti. 
     Tartışma, CHP'li milletvekilleri salondan çıkarken de devam etti. AK Parti Ağrı Milletvekili Mehmet Melik Özmen Topuz'a, ''Siz değerli bir büyüğümüzsünüz. Ben özür diliyorum'' dedi. 
     CHP Uşak Milletvekili Osman Coşkunoğlu, Ünaldı'nın sözlerinin ''çapsız ve düzeysiz'' olduğunu belirtti. Ünaldı buna, ''Çapını ölçerim'' diyerek karşılık verdi. 
     
     UNAKITAN ''ARKADAŞLARI BEKLEYELİM'' 
     Komisyon Başkanı Açba, CHP'li milletvekillerinin salonu terkederken, Maliye Bakanı Kemal Unakıtan'a söz verdi. Unakıtan, ''Her ne hikmetse ben konuşmaya başladığımda CHP'liler olmuyor. Geçenlerde Genel Kurul'da da aynı şey başıma geldi'' dedi. 
     Komisyon Başkanı Açba, Unakıtan'dan konuşmasına ara vermesini isteyerek, Ünaldı'ya söz verdi. Ünaldı, yaşanan tartışmalardan üzüntü duyduğunu kaydederek, ''Bir yanlış anlaşılma, maksadını aşan bir ifade oldu. CHP Grubu'ndan özür diliyorum. Ancak tartışmanın son aşamasında bana çirkin bir söz söyleyen arkadaşın özür dilemesi kaydıyla...'' dedi. 
     Bu sırada henüz salondan ayrılmayan CHP'li Akif Hamzaçebi, ''Sayın Ünaldı ya üzgündür ya da değildir. Üzgünlüğünün şarta bağlı olması da beni üzdü'' diyerek salondan ayrıldı. 
     Maliye Bakanı Kemal Unakıtan, ''Eğer arkadaşlar gelecekse biraz bekleyelim'' diyerek, CHP'lilerin toplantıya geri dönmesi isteğini ifade etti. Bu arada toplantıya 5 dakika ara verildi, CHP'li milletvekilleri ikna edilerek salona dönmeleri sağlandı. 
     Maliye Bakanı Unakıtan, CHP'li üyelerin geri dönmesinin ardından konuşmasına başladı. 
     





</TEXT>
</DOC>
