<DOC>
<DOCNO> 116358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sondun27.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides "AB üyeliği için kabul edilemez tavizler vermeyeceğiz" 
</HEADLINE>
<TEXT>

     Kıbrıs Rum yönetimi lideri Glafkos Klerides, ''Avrupa Birliği üyeliği için Kıbrıs sorununda kabul edilemez tavizler vermeyeceklerini'' söyledi. 
     Klerides, bir etkinlikte yaptığı konuşmada, Rum yönetimin gelecek günlerde Türkiye'ye karşı ''28 yılın en önemli diplomatik mücadelesini vereceğini'' belirterek, ''Bu mücadele, ülkenin geleceğini belirleyecek. Önümüzdeki kritik aylarda hedefimiz, Kıbrıs sorununa Kıbrıslı Türklerin ve Rumların çıkarına uygun bir çözüm bulmak ve Kıbrıs'ı AB'ye üye yapmaktır'' dedi. 
     ''AB'nin eşiğinde bulunduklarını'' ifade eden Klerides, ''Ancak eşikten içeri girebilmemiz için kabul edilemez tavizler vermemiz söz konusu değildir'' diye konuştu. Klerides, ''Rum tarafının, uluslararası hukuka, BM kararlarına, uluslararası insan hakları sözleşmelerine, Avrupa İnsan Hakları Mahkemesi'nin kararlarına ve Avrupa Birliği normlarına dayalı doğru bir çözümden yana olduğu'' görüşlerini yineledi. 
     





</TEXT>
</DOC>
