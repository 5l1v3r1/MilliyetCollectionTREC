<DOC>
<DOCNO> 144894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun09.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, Amerikan yapımı çıktı 
</HEADLINE>
<TEXT>

     DIŞ HABERLER SERVİSİ 

     CIA’nın öldüğünü öne sürdüğü Irak Devlet Başkan Yardımcısı Taha Yasin Ramazan, dün Bağdat’ta ortaya çıktı. TV ekranlarından yayımlanan bir basın toplantısı düzenleyen Ramazan, Türk hükümetinin hava sahasını açmasına ilişkin bir soruyu yanıtlarken, "Türkiye ile ilişkileri tırmandırmak istemiyorum. Türk hükümeti için İslamcı denilmişti ama onlar da Amerikan yapımı çıktı" ifadesini kullandı. Alaycı bir dille, ABD birliklerini Bağdat’a beklediklerini ifade eden Ramazan, müttefiklerin güneyden ilerleyişlerini "Şimdilik çölde gezmelerine izin veriyoruz" diye yorumladı. Ramazan, "Savaşçılarımız uluslararası bu caniler çetesinin yüzüne tokadı indirip kıçlarına tekmeyi basacak" dedi. 
     
Saldırıyı desteklerseniz bunu pahalı ödersiniz      Irak Dışişleri Bakanı Naci Sabri, dün de Ankara’ya tehdit dolu mesajlar gönderdi. Sabri, Mısır’ın başkenti Kahire’de dün yapılan Arap Birliği toplantısından sonra yaptığı basın açıklamasında, "Türkiye, halkına karşı geldi ve eğer Irak’a yönelik sömürgeci kampanyada yer alırsa bunu pahalı öder. Irak bölgenin istikrarında anahtardır. Türkler saldırıyı desteklerse, Müslüman halkı karşısında saf tutmuş olur" diye konuştu. Naci Sabri, önceki gece Suriye’de yaptığı açıklamada da, ABD önderliğindeki savaşa yardım etmesinin Türkiye ile ilişkilerine büyük zarar vereceğini ifade etmişti. 
     


GÜNCEL 
























</TEXT>
</DOC>
