<DOC>
<DOCNO> 110525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/yazar/guclu.html </URL>
<DATE> 2002/10/01/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yaşlı deyip geçmeyin. Bir gün siz de... 
</HEADLINE>
<TEXT>

     Hep gençleri yazıyoruz. Onların sorunlarıyla boğuşuyoruz. Ama yaşlılarımızı ve onların engin tecrübelerini hiçbir zaman unutmuş değiliz. Gençlerin enerjisi ne kadar önemliyse, yaşlılarımızın tecrübeleri de bir o kadar önemli. Keşke her ikisi bir araya gelebilse. Keşke her iki taraf da birbirini engel olarak değil de tamamlayıcı olarak görebilse... 
     1 Ekim yani bugün Uluslararası Yaşlılar Günü. Dünya Sağlık Örgütü tarafından kabul edildi ve giderek yaygınlaşan bir şekilde tüm dünyada kutlanıyor. Türkiye’de de bu kapsamda Hacettepe Üniversitesi öncülüğünde değişik etkinlikler söz konusu... 
     Bilim adamları, yaşlılığı, yeteneklerin kristalleştiği ve yoğun bir yaşam birikimi ile anıların, insanı yeni deneyimlerinin tadını çıkarmaya hazır kıldığı onurlu bir dönem olarak nitelendiriyorlar. 
     Yaşlılığın tadını sanırım en iyi Japonlar çıkarıyor. Ne zaman havaalanına gitsem mutlaka yaşlı Japon turistlerle karşılaşıyorum. Yaşları 70, hatta 80’in üzerinde olanlar çoğunlukta. Sırtlarında çantaları tin tin dünyanın dört bir yanını dolaşıyorlar. İkinci, üçüncü baharlarını yaşıyorlar. 
     Bizim yaşlılarımız ise 60’ından sonra adeta ölümü bekliyorlar. Her ne kadar bazıları koltuklarına yapışıp kalsalar da .. 
     12 Nisan 2002’de gerçekleşen Uluslararası Yaşlanma Asamblesi tarafından yayımlanan Yaşlanma 2002 Uluslararası Eylem Planı’nda "İnsanların her yerde güvenli ve saygın bir şekilde yaşlanmalarını ve toplumlarında bütün haklara sahip birer vatandaş olarak yaşamaya devam etmelerini garanti etme" kararı alındı... 
     Evet, Batılı toplumlar, yaşlılarına fazlasıyla önem veriyorlar. Çünkü çok iyi biliyorlar ki bugün bu noktadalarsa bunu onlara borçlular. 
     Olaya Türkiye açısından baktığımızda ise vitrindeki bazı yaşlı örnekler, bu kesim adına ödüllendirici değil adeta cezalandırıcı oluyor. Bazı isimler yüzünden tüm yaşlılar aynı kefeye konuluyor... 
     
     Kafaların değişmesi gerekiyor 
     Türkiye’nin çocuk, genç ve erişkin politikalarının yanı sıra yaşlılara yönelik politika geliştirmesinin zamanı geldi de geçiyor. Ülkelerin refah düzeyi artık yaş ortalaması ve yaşlılara sunulan olanaklar çerçevesinde ele alınıyor. 
     Batılı toplumlar yaşlılara sunduğu olanakları çok daha fazla artırırken, bizim çocuklara ve gençlere bile yeterince kaynak sağlayamıyoruz, şimdi yaşlıların sırası mı demeye hakkımız yok. Unutmayalım ki bugün yaşlılara burun kıvırıp, sırtını dönenler de yarın aynı konuma gelecekler. Yaşlılar da elbette çekilmesini bilmeliler... 
     Özetin özeti Tüm dünyada olduğu gibi ülkemizde de yaş ortalaması giderek artıyor. Batılı ülkeler kadar olmasa da yaşlılarımızın sayısı her geçen gün çoğalıyor. Uzun yaşam eziyet değil, keyif getirmeli. Politikacılar gençlik konusunda olduğu gibi maalesef bu konuda da sınıfta kaldılar... 
     Yaşlılarımızın bu özel gününü canı gönülden kutluyoruz. 
     
     







Seçimler olacak mı 


Irak’a doğru... 


Ecevit Ertelenirse düşünürüm 


Kendi alnına kara çalmak 


Derviş Dışişleri’ne 


Aldatma mevzusunu bir de ondan dinleyin 


Yaşlı deyip geçmeyin. Bir gün siz de... 


İki kabadayı gibi... 


Genç Parti olayı 


IMF’den iflas sopası’ 


</TEXT>
</DOC>
