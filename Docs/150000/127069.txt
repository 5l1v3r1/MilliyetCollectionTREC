<DOC>
<DOCNO> 127069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sonspo25.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Mehmet Yılmaz İkinci yarıda daha faydalı olacağım 
</HEADLINE>
<TEXT>

     Trabzonspor'un golcü oyuncusu Mehmet Yılmaz, bordo-mavili takımın yeni ve genç bir ekiple sezona başladığını belirterek, ''Kimse takımın bu kadar iyi olacağını beklemiyordu. Bazı insanları yanılttık'' dedi. 
     Mehmet Yılmaz, yaptığı açıklamada, ligin ilk yarısında 4 gol atmasına karşın maçlarda çok iyi bir mücadele örneği ortaya koyduğunu ifade etti. 
     Ligin ilk yarısında takım olarak gol sıkıntısı yaşadıklarını dile getiren Yılmaz, ''Yine de takımda en fazla gol atan 2. oyuncuyum. Yeni ve genç bir kadromuz olduğundan dolayı savunma ağırlıklı oynadık. Şimdi takım olarak uyum sorununu aştık. Ligin ikinci yarısında takım olarak daha da iyi olacağız'' diye konuştu. 
     Ligin ikinci yarısında takıma daha faydalı olacağına inandığını da kaydeden Yılmaz, ''İlk yarıda yüzde 100'e yakın bir performansla oynayamadım. Ancak ikinci yarıda performansımın üst seviyeye ulaşacağıma inanıyorum. 6 yıllık profesyonel futbol yaşantımda da ligin ikinci yarılarında daha iyi maçlar çıkardım'' dedi. 
     Öte yandan Trabzonspor'da kiralık olarak oynayan ve bonservisi Sadettin Saran'da bulunan futbolcu, menajerine Galatasaray'ın teklifte bulunduğu bildirdi. 
     Mehmet Yılmaz, Sadettin Saran ile 2004 yılında sözleşmesinin sona ereceğini belirterek, şunları söyledi 
     ''Bunun için sezon sonunda satışım yapılacaktır. Menajerim Galatasaray'ın talip olduğunu bana söyledi. Ancak doğrudan bir teklif yok. Trabzonlu bir futbolcu olarak ilk olarak Trabzonspor tercihimdir. Şu anda bu konularda fazla konuşmaya gerek yok. Sezon sonunda konu netlik kazanacaktır.'' 
     





</TEXT>
</DOC>
