<DOC>
<DOCNO> 149113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko24.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Özelleştirmeye Tekel ve petro-kimya ile başlayacağız 
</HEADLINE>
<TEXT>

     Devlet Bakanı Ali Babacan, hükümetin özelleştirmeye Tekel ve petro-kimya sektöründe faaliyet gösteren kuruluşlardan başlamak istediğini söyledi. 
     Devlet Bakanı Babacan, Fransa'da yayınlanan le Figaro gazetesinin Türkiye'deki son ekonomik gelişmelerle ilgili sorularını yanıtladı. 
     Babacan, hükümetin orta vadede hava yolu şirketini de özelleştirmek istediğini bildirdi. 
     Le Figaro'nun, ''Dünya çapındaki büyük şirketlerin önemli mali sorunları olduğunu dikkate alacak olursak, bu operasyonlara başlamak için sizce doğru bir zamanlama mı '' şeklindeki sorusunu Babacan, ''Bir çok Avrupalı grup, özellikle de yatırım bankaları, şimdiden ilgilendiklerini gösteriyorlar. Ayrıca bu kamu şirketleri çok fazla para kaybediyorlar ve Devlet'in elinde kaldıkları sürece de kaybetmeye devam edeceklerdir. Bu şirketleri düşük fiyata satsak bile tasarruf yapmış oluruz'' diye yanıtladı. 
     
     KAMU HARCAMALARINA DENETİM 

     Babacan, hükümetin vergi politikasını sıkılaştırarak mali durumda sapma olmaması için gerekli önlemleri aldığını belirtti ve ''savaş devam etseydi, yeni önlemler alırdık. Öte yandan IMF ile daha yeni vardığımız anlaşma, ekonomiyi modernleştirme iradesine sahip olduğumuzu piyasalara kanıtlayan güçlü bir işarettir'' dedi. 
     AKP iktidarı ile bir önceki hükümetini ekonomik politikalarının hangi noktada farklılık gösterdiği '' yolundaki bir soru üzerine Babacan şunları söyledi 
     ''Kamu harcamalarını yeniden ayarlayarak, sosyal alanda farklılık gösteriyoruz. Düşük maaşlarda ayrıca, gerçekten çok düşük olan bir kısım emeklilerin maaşlarında artış başlattık. Ama buna karşılık devletin ve kamu iktisadi kuruluşlarının harcamalarını azaltacağız. Kamu yatırım programını durdurduk. Çünkü öngörülen 5 bin projeden bazıları etkinlik arzetmiyor. Şimdiden proje sayısı 4 bine indirildi bile. Son olarak da, kamu gelirlerini iyileştirmek için özelleştirmelere güveniyoruz. 
     Bir mucize olmayacaktır. Dolayısıyla açığı azaltmak ve uzun vadede borç ağırlığını hafifletmek için bütçe politikamızda kararlı davranmaya devam etmemiz gerekiyor.'' 
     
     TEZKERENİN REDDİ 

     Türkiye'nin AB'ye tam üye olma yolundaki kararlığına dikkati çeken Babacan, Türkiye'nin siyasi ve ekonomik kriterleri yerine getirmek için gerekli çabayı gösterdiğini söyledi. 
     Babacan ayrıca, ''ABD ile tam bir askeri işbirliğini öngören hükümet tezkeresinin TBMM tarafından kabul edilmemesi, demokrasi yolunda hızla ilerlediğimizi Avrupalılara kanıtlayabilecek başlı başına bir örnektir. Bizim için esas olan, Türkiye'nin AB'ye katılım şartlarını müzakere etmeye Avrupalıları 2004 sonuna kadar ikna edebilmektir'' dedi. 
     





</TEXT>
</DOC>
