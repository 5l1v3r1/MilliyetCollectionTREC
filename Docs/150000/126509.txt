<DOC>
<DOCNO> 126509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/spor/spo04.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON ŞOKTA 
</HEADLINE>
<TEXT>

Fenerbahçe karşısında alınan yenilgi, Bordo - Mavililer’i şaşkına çevirdi. Başkan Özkan Sümer, "Basit hatalar yaptık", Aybaba "Onlar kazanmadı, biz kaybettik" dedi 
     "Sonuç üzücü" 
     TRABZONSPOR, Fenerbahçe yenilgisinin üzüntüsünü üzerinden atamadı. Başkan Özkan Sümer, basit hatalarla goller yediklerini söyledi ve "Büyük takımlar, özellikle savunma düzeni içinde bu kadar basit hatalar yapmamalı. Genç ve yeni oluşan bir takım. Bu nedenle hata yapılabiliyor. Sonuç üzücü. Ama bir, iki eksik tamamlandığı zaman, bu takımda hayat olduğunu gösterdik" dedi. 
     
     "Zemin hazırladık" 
     SAMET Aybaba ise maçın bütününde Fenerbahçe’den çok daha etkin futbol ortaya koyduklarını ileri sürdü. Tecrübeli hoca, "O kadar büyük seyirci baskısına rağmen, oyuncularım orta alanda rakibi sıkıştırdı, pas yapmalarını engelledi. Ancak savunmamızın ve kalecimizin hataların sonucu 3 gol yiyerek yenilgiye zemin hazırladık. Bu maçı Fenerbahçe kazanmadı, biz kaybettik" diye konuştu. 
     
     Petkoviç şaşırtıyor 
     AVUSTRALYA’DAN transfer edilen, gün geçtikçe kalitesini kanıtlayan Petkoviç’in ligde yediği son 9 golün 8’inde hatalı olması kafaları karıştırdı. Karşılaşmalarda çıktığı yan toplara bir türlü sahip olamayan ve formsuzluğu ile dikkat çeken Petkoviç bu gollere mazeret aramadığını söyledi. 
     



 SPOR 























</TEXT>
</DOC>
