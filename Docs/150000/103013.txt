<DOC>
<DOCNO> 103013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/aeko.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde Irak korkusu 
</HEADLINE>
<TEXT>

Irak’a olası bir operasyon ve ABD stoklarının düşüklüğü petrolün varil fiyatını 29.84 dolarla son 15 ayın en yüksek seviyesine çıkarttı. Petrol fiyatı yılbaşından bu yana yüzde 50 yükseldi 
     EVRİM ERGİN 

     ABD’nin Irak’a yapmayı planladığı operasyon öncesi New York borsasında petrol fiyatları önceki gün yüzde 1.7 yükselerek varil başına 29.84 dolardan işlem gördü. Londra Borsası’nda 27 cent artan Brent petrol de 27.27 dolardan kapandı. Böylece petrol fiyatları son 15 ayın en yüksek seviyesine ulaştı. Yılbaşından bu yana meydana gelen artış yüzde 50’yi buldu. 
     Yükselişin temel nedeni olarak Irak’a yönelik olarak düzenlenmesi planlanan operasyon ve ABD’deki stokların önceki operasyona göre düşük olması gösteriliyor. Fiyatların daha da artabileceği ve Bush yönetimini zor durumda bırakabileceği belirtiliyor. Beyaz Saray’dan önceki gün yapılan açıklamada ise rezervlerin kullanılması ile ilgili şu anda herhangi bir plan olmadığı kaydedildi. 
     
     OPEC harekete geçebilir 
     Bu arada gözler Petrol İhraç Eden Ülkeler Örgütü’ne OPEC bağlı ülkelerin petrol bakanlarının önümüzdeki ay Japonya’da yapacakları toplantıya çevrilmiş durumda. Özellikle fiyatların 29 doların üzerine çıkması ile birlikte hem tüketici ülkelerin, hem de OPEC ülkelerinin bu konuda hassas hale geldikleri belirtildi. 
     Irak’a operasyon yapılması halinde en büyük tehlike olarak Arap ülkelerinin birleşerek petrol konusunda ortak bir tutum içine girmesi gösteriliyor, Ancak, bunun da uzak bir ihtimal olduğu kaydediliyor. Rusya gibi ülkelerin üretimi artırma eğiliminin olması da petroldeki arzla ilgili endişelerin azalmasına neden oluyor. 
     
Türkiye’nin üç aylık stoğu var      Türkiye’de muhtemel bir Irak operasyonu durumunda herhangi bir petrol sıkıntısının olmayacağı belirtildi. 
     Türkiye’nin rafineriler ve dağıtım şirketlerinde ortalama iki - üç ay yetecek düzeyde stoğu olduğunu belirten Petrol Ürünleri İşverenler Sendikası PUİS Başkanı İsmail Aytemiz, operasyonun bir hafta ya da en fazla bir ay süreceğini bu sürede de Türkiye’nin sadece gemilerin geçiş sıkıntısı yaşayacağını bu durumda da petrol alımı için Norveç, Rusya gibi ülkelere yönelebileceklerini belirtti. 
     Türkiye’nin yıllık petrol tüketimi bu yıl için 24 milyon varil olarak tahmin ediliyor. Türkiye’deki kurulu petrol işleme kapasitesi ise yıllık 32 milyon varili buluyor. Türkiye petrol ithalatına 2000 yılında 4.2, 2001 yılında da 3.9 milyar dolar para ödedi. Kanun gereği bütün dağıtım şirketleri yüzde 10’luk bir stok bulundurmak durumunda. 
     



 EKONOMİ 






















</TEXT>
</DOC>
