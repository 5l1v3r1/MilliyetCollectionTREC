<DOC>
<DOCNO> 126554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sondun18.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak "BM ile konuşmaya hazırız ancak yeni bilgi yok" 
</HEADLINE>
<TEXT>

     Irak, BM silah denetim komisyonu UNMOVIC ile 12 bin sayfalık silah bildirimi dosyası hakkındaki eleştirileriyle ilgili olarak konuşmaya hazır olduğunu, ancak eklenecek yeni bilgi bulunmadığını bildirdi. 
     Irak Ulusal Denetleme Komisyonu Başkanı General Hüsam Muhammed Emin, verdiği özel demeçte, UNMOVIC Başkanı Hans Blix ve Uluslararası Atom Enerjisi Ajansı IAEA Başkanı Muhamed El Baradei tarafından geçen hafta yapılan eleştiriler için bir neden görmediğini söyledi. 
     Emin, hükümetinin, Blix ve El Baradei ile bir anlaşmaya varmak istediğini, ancak silah bildirimi konusunda gerçekten ekleyecek yeni bilgileri olmadığını, çünkü sundukları bilginin gerçek ve tam olduğunu belirtti. 
     ''Kitle imha silahlarımız olmadığını çok iyi biliyoruz ve çok iyi biliyorlar'' diyen Emin, hükümetinin, Irak'ın silah programlarıyla ilgili başka görüşmeler için ülkeden ayrılmaları yönünde BM silah denetçilerinden gelen teklifleri kabul edecek Iraklı bilim adamlarını tehdit etmeyeceğini söyledi. 
     Emin, BM silah denetçilerinin, bilim adamlarıyla 10 gündür ülke sınırları içinde görüştüğüne dikkat çekerek, hükümetinin, Blix ve El Baradei'nin de bu kişilerin görüşme için yurtdışına çıkarılmalarına gerek duymadığını belirtti. 
     BM'nin, Irak'taki silah denetimleriyle ilgili 1441 sayılı kararı, BM silah denetçilerine, Bağdat yönetiminden baskı yapılabileceği ihtimali nedeniyle Iraklı bilim adamlarıyla Irak sınırları dışında görüşme hakkı tanıyor. 
     Blix ve El Baradei, geçen hafta, Irak'ın bu ayın başında sunduğu silah bildirimi dosyasının, çoğunlukla bilinen eski bilgiler olduğunu ve Irak'tan daha fazla veri beklediklerini söylemişti. 
     





</TEXT>
</DOC>
