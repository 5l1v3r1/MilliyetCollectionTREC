<DOC>
<DOCNO> 137543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo12.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe antremanda el topu oynadı... 
</HEADLINE>
<TEXT>

     Fenerbahçe, Denizlispor ile deplasmanda yapacağı lig maçının hazırlıklarını 1 günlük iznin ardından bugün gerçekleştirdiği tek idmanla sürdürdü. 
     Teknik sorumlu Oğuz Çetin yönetiminde Samandıra Tesisleri'nde gerçekleştirilen ve yaklaşık 1,5 saat süren idmanda futbolcular, el topu, kondisyon, taktik çalışmasının ardından çift kale maç yaptılar. 
     Sarı-lacivertliler, antrenmanda 6 eksikle çalıştı. Sakatlıkları bulunan Serhat, Rüştü, Abdullah, Mirkoviç, Almanya'da tedavi olan Steviç, hasta olan kaleci Recep idmana katılmadı. Soğuk algınlığına yakalanan Hakan ve Semih ise takımdan ayrı koşu yapıp, tesislere gitti. 
     Fenerbahçe, yarın yapacağı çift antrenmanla Denizlispor maçının hazırlıklarını sürdürecek. 
     Bu arada sarı-lacivertlilerin Denizli'ye 22 Şubat Cumartesi günü özel uçakla gideceği ve maçtan hemen sonra İstanbul'a döneceği bildirildi. 
     
     KIZILTAN GÖREVE BAŞLADI 

     Fenerbahçe'de altyapı antrenörlerinden Özcan Kızıltan, bugün A takımında göreve başladı. 
     Sarı-lacivertlilerde, yaklaşık 2 yıl altyapıda görev yapan Kızıltan'ın bundan sonra A takımında antrenörlük yapacağı belirtildi. 
     Fenerbahçe'de Oğuz Çetin'in teknik direktörlük diploması olmadığı için maçlarda teknik direktörün Nurettin Yıldız, yardımcı antrenörlerin Çetin, Stefano Marrone ve Özcan Kızıltan olacağı, karşılaşmalara bu şekilde çıkacakları öğrenildi. 
     Sarı-lacivertlilerde, kaleci antrenörünün ise A takımla antrenmanlara çıkmayan altyapı antrenörlerinden Yavuz Şimşek olarak gösterileceği bildirildi. 
     
     KIYAT'IN ACI GÜNÜ 

     Öte yandan, Fenerbahçe Kulübü Asbaşkanı ve Basın Sözcüsü Atilla Kıyat'ın halası Muazzez Termiyeci vefat etti. 
     Termiyeci'nin cenazesi, bugün Fenerbahçe Camii'nde kılınacak ikindi namazının ardından Karacaahmet Mezarlığı'na defnedilecek. 
     





</TEXT>
</DOC>
