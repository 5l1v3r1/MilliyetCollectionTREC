<DOC>
<DOCNO> 126647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur30.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Sandal'ın hapsi istendi... 
</HEADLINE>
<TEXT>

     Pop müzik sanatçısı Mustafa Sandal'ın ''Vergi Usulu Kanunu'na muhalefet etmek'' suçundan yargılandığı davada esas hakkındaki görüşünü açıklayan Cumhuriyet Savcısı, sanığın 3 yıla kadar hapis cezasına çarptırılmasını istedi. 
     İstanbul 3. Ağır Ceza Mahkemesi'ndeki duruşmaya, tutuksuz sanık Mustafa Sandal katılmadı. 
     Duruşmada esas hakkındaki görüşünü açıklayan Cumhuriyet Savcısı, Beşiktaş Vergi Dairesi mükellefi olan Sandal'ın 1996 yılına ait hesaplarının KDV yönünden sınırlı biçimde incelendiğini kaydetti. 
     Sanığın Beyoğlu Vergi Dairesi mükellefi Meterol Turizm Sanayi Ticaret Limited Şirketi'nden aldığı 13 milyar 185 milyon lira tutarındaki 2 faturanın sahte olduğunun belirlendiğini anlatan Savcı, Sandal'ın bu faturaları kullanarak KDV beyannamesinde haksız yere indirim konusu yaptığını ve bu şekilde vergi ziyanına neden olduğunun ''vergi suçu raporu'' ve ''bilirkişi raporu''ndan anlaşıldığını bildirdi. Savcı, bu nedenle Sandal'ın ''213 sayılı Vergi Usul Kanunu'na muhalefet etmek'' suçundan 6 ay ile 3 yıl arasında hapis cezasına çarptırılmasını istedi. 
     Duruşma, Sandal ve avukatının esas hakkındaki savunmalarını yapmaları için ertelendi. 
     





</TEXT>
</DOC>
