<DOC>
<DOCNO> 111189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sonspo19.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Johnson tüm dikkatleri üzerine çekti... 
</HEADLINE>
<TEXT>

     Forvet oyuncularından gol yollarında henüz beklediği başarıyı elde edemeyen Fenerbahçe'de, orta saha ve savunmanın başarılı ismi Samuel Johnson, golcülüğüyle dikkati çekiyor. 
     Fenerbahçe'nin Birinci Süper Lig ve UEFA Kupası'nda oynadığı son 3 resmi maçında rakip filelerini toplam 4 kez havalandıran Ganalı futbolcu, galibiyetlerde büyük pay sahibi oldu. 
     UEFA Kupası birinci turunda İsveç'in AIK Solna takımıyla deplasmanda oynanan ilk maçta bir gol atan Johnson, bu maçın ardından Birinci Süper Lig'in 7. haftasındaki zorlu geçen Elazığspor maçında iki kez rakip fileleri havalandırdı. 
     Johnson, son olarak da dün akşam İsveç ekibiyle oynanan rövanş maçında 74. dakikada attığı golle takımını 2-1 öne geçirerek, 3-1'lik galibiyetin mimarları arasında yer aldı. 
     Sarı-lacivertli takımın etkili gol silahları Serhat 1 , Revivo 2 ve Ortega'yı 2 geçerek resmi maçlarda şu ana kadar 4 gol kaydeden Ganalı futbolcu, Washington ile aynı sayıda gole imza attı. 
     Başarılı performansıyla dikkat çeken Johnson, teknik direktör Werner Lorant'ın, Serhat, Ortega ve Washington ile birlikte en çok tercih ettiği isimler arasında yer alarak ligde oynanan 6 maçın hepsinde forma giydi. 
     
     WASHİNGTON ''KAYIP'' 

     Fenerbahçe'nin gol umudu Brezilyalı futbolcu Stecanelo Cerqueire Washington, ligin 3. haftasında Denizlispor ile oynanan maçta attığı 3 golün ardından adeta sessizliğe büründü. 
     Denizlispor maçının ardından Gaziantepspor ve Malatyaspor maçlarında gol atamayan, AIK Solna ile deplasmanda oynanan UEFA Kupası birinci tur ilk maçında yedek kulübesinde bekleyen ve ligin 7. hafta maçında Elazığspor karşısında da ikinci yarıda oyuna dahil edilen Washington, İsveç ekibiyle dün akşam oynanan rövanş maçında da kendisine verilen şansı iyi değerlendiremedi. 
     





</TEXT>
</DOC>
