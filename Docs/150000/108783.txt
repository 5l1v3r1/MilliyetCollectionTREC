<DOC>
<DOCNO> 108783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/siyaset/siy03.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mücadelemiz devam edecek’ 
</HEADLINE>
<TEXT>

Meydan okuyan Erdoğan, bu durumun şahsi mücadele olmaktan çıktığını belirterek, "Milletin kararı 3 Kasım’da ortaya çıkacak" dedi 
     ANKARA Milliyet 

     3 Kasım seçimlerine katılma hakkını kaybeden AKP Genel Başkanı Recep Tayyip Erdoğan, YSK kararının ardından meydan okuyarak, "Mücadelemiz sürecek. Her gecenin bir sabahı vardır. Bu kararla milletin vicdanı ağır bir yara almıştır" dedi. 
     YSK kararının açıklanmasının ardından AKP Genel Merkezi partililerin akınına uğrarken, "Türkiye seninle gurur duyuyor", "Başbakan Tayyip", "Bir Tayyip gider, bin Tayyip gelir" sloganları altında kürsüye gelen Erdoğan, Türkiye’nin derin vicdanının bu yanlış kararı düzelteceğini kaydetti. "Milletin kararı 3 Kasım’da ortaya çıkacaktır" diyen Erdoğan, devlete küsmeyeceğini, mevki ve şan mücadelesi içinde olmadığını kaydederek, şunları söyledi 
     "Bu sadece Tayyip Erdoğan’ın şahsi mücadelesi olmaktan çıktı. Mücadeleye devam etmek, anamızın ak sütü gibi helal ve mukaddes bir durumdur. AKP’ye verilecek oylar da ana sütü gibi helal ve mukaddestir. Hizmet aşkımıza atılan düğümler 3 Kasım’da çözülecek. Benim değil milletin iradesi engellenmek isteniyor. Yasaklarla milletin önünü kesmek istiyorlar. Karanlık Türkiye arzusundakiler bu emellerine asla erişemeyecek. Türkiye bu karanlık tünelden çıkacak. Bu vatan bizler için bir sevdadır. Bu yolda husumete yer yoktur. Bugüne kadar hukuksuzluk yapmadım. Bu devlet, milletin devletidir ve küsülmez. Bu yara elbette sarılacaktır." 
     
     Yasakları halk kaldıracak 
     AKP Genel Başkan Yardımcısı Abdüllatif Şener de, "3 Kasım’da bütün yasaklar halk tarafından kaldırılacaktır. Nasıl karar verildiğini halk iyice gördü" dedi. 
     



 SİYASET 















</TEXT>
</DOC>
