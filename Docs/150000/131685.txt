<DOC>
<DOCNO> 131685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sondun11.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'nin AB'ye giriş sürecinin kısa olmadığını herkes biliyor" 
</HEADLINE>
<TEXT>

     Avrupa Birliği Konvansiyonu Başkan Yardımcısı Giuliano Amato, ''Türkiye'nin AB'ye giriş sürecinin kısa olmadığını herkesin bildiğini'' söyledi. 
     Avrupa Sosyalistleri Partisi'nin PSE iki gündür İtalya'nın Floransa kentinde devam eden toplantılarından sonra gazetecilere açıklama yapan Amato, AB konvansiyonunda Sosyalistlerin ortak görüşünü oluşturmak için toplantılarda yapılan tartışmaları değerlendirdi. 
     Amato, İtalyan gazetecilerin bu tartışmalarda Türkiye'nin ele alınıp alınmadığına ilişkin sorusu üzerine şunları söyledi 
     ''Türkiye, şu anda AB'ye aday bir ülke. Bizim Türkiye'deki temsilcimiz CHP'den parlamenterler de bu toplantıya katıldı. Bunlar ve Türkiye'deki diğer parlamenterler de çok iyi biliyor ki, Türkiye'nin AB'ye giriş süreci kısa değil. Buradaki görüştüğümüz sadece AB iç yapısıyla ilgili genel konular olduğu için, Türkiye ile ilgili konulara hiçbir şekilde değinilmedi.'' Amato, toplantılarda, gelecekte yapılacak AB Komisyonu ve AB Konseyi seçimleri yerine tek bir başkanın seçilmesi fikrinin, dış savunma politikasının ve buna bağlı olarak savunma ve güvenliğin hangi kriterlere göre ayrılması gerektiğinin, ekonomik ve sosyal politikadaki koordinasyonun ele alındığını ve tartışmalarda Avrupalı sosyalistlerin çok farklı seçenekler ortaya koyduğunu söyledi. 
     Toplantıya katılan İtalyan anamuhalefet partisi Solun Demokratları'nın DS lideri Piero Fassino ise A.A muhabirinin gündemdeki Irak kriziyle ilgili sorusu üzerine, ''Türkiye, Irak'a olası harekatı önlemek için Avrupa ile birlikte hareket etmeli'' dedi. 
     Fassino, ayrıca Türkiye'de yapılan genel seçimlerden sonra anamuhalefet partisi olan CHP ile ilişkilerinin daha sıkılaştığını ve işbirliğinin süreceğini kaydetti. 
     
     DERVİŞ 
     Bu arada basına kapalı yapılan sabahki toplantıya, CHP milletvekilleri Kemal Derviş, Damla Gürel ve Necdet Budak da katıldı. 
     Alınan bilgilere göre, dış savunma politikalarının tartışıldığı sırada söz alan Derviş, savunma ve güvenlik konularının ayrı ayrı ele alınması gerektiğini bildirdi. 
     Güvenlik ihtiyacı giderek arttığını kaydeden Derviş, ''Türkiye de özellikle güvenlik konusunda büyük tecrübeleri olan bir ülkedir. Türkiye'yi AB'ye tam üye olarak aldığınızda, bu tecrübelerini sizlerle daha yakından paylaşacaktır. Bu da Avrupa için önemli olan güvenlik konusunda daha sağlam adımların atılmasını kolaylaştıracaktır'' diye konuştu. 
     Sosyalist Enternasyonal toplantısı için bu akşam Floransa'dan Roma'ya geçecek olan CHP Genel Başkanı Deniz Baykal, yarın sabah toplantıya katılanlar için Fassino'nun verdiği kahvaltıda DS lideriyle görüşecek. 
     





</TEXT>
</DOC>
