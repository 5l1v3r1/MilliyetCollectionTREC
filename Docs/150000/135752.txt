<DOC>
<DOCNO> 135752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sonspo16.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı aday kadrosu açıklandı... 
</HEADLINE>
<TEXT>

     A Milli Futbol Takımı'nın 12 Şubat Çarşamba günü İzmir'de Ukrayna ile yapacağı özel maçın aday kadrosu açıklandı. 
     Milli Takımlar Teknik Direktörü Şenol Güneş, 30 kişilik aday kadroya Beşiktaşlı İbrahim Üzülmez'i ilk kez çağırırken, 17. Dünya Kupası finalleri öncesi açıkladığı geniş kadrodan fazlalık nedeniyle çıkardığı Real Sociedad'dan Tayfun Korkut'u da yaklaşık 7 ay sonra yeniden davet etti. 
     Aday kadroda ayrıca, liglerin devre arasında yapılması planlanan, ancak son anda gerçekleştirilmeyen Dubai kampı aday kadrosuna çağrılan futbolculardan Beşiktaşlı Ahmet Yıldırım ve Tümer Metin, Gençlerbirliği'nden Deniz Barış ile Denizlispor'dan Mustafa Özkan da bulunuyor. 
     Aday kadroda Galatasaray'dan 8, Fenerbahçe ve Beşiktaş'tan ise 5'er futbolcu yer aldı. 
     
     ADAY KADRO 

     Şenol Güneş tarafından belirlenen aday kadroya çağrılan futbolcular şunlar 
     Tayfur Havutçu, İlhan Mansız, Ahmet Yıldırım, Tümer Metin, İbrahim Üzülmez Beşiktaş , Bülent Korkmaz, Ergün Penbe, Ümit Davala, Hasan Şaş, Emre Aşık, Arif Erdem, Hakan Ünsal, Cihan Haspolatlı Galatasaray , Deniz Barış Gençlerbirliği , Rüştü Reçber, Abdullah Ercan, Fatih Akyel, Ümit Özat, Serhat Akın Fenerbahçe , Fatih Tekke Trabzonspor , Ömer Çatkıç Gaziantepspor , Mustafa Özkan Denizlispor , Zafer Özgültekin Ankaragücü , Tugay Kerimoğlu Blackburn Rovers , Alpay Özalan Aston Villa , Emre Belözoğlu, Okan Buruk FC Inter , Tayfun Korkut, Nihat Kahveci Real Sociedad , Yıldıray Baştürk TSV Bayer 04 Leverkusen . 
     
     PAZARTESİ GÜNÜ TOPLANIYORLAR 

     A Milli Futbol Takımı aday kadrosu, Ukrayna maçı için 10 Şubat Pazartesi günü İstanbul'da toplanacak. 
     Öğle saatlerinde Polat Renaissance Oteli'nde biraraya gelecek milliler, ilk çalışmasını akşam sat 18.00'de Galatasaray'ın Florya Metin Oktay Tesisleri'nde yapacak. 
     11 Şubat Salı günü saat 14.40'ta özel uçakla İzmir'e gidecek milliler, aynı gün saat 19.00'da maçın yapılacağı Atatürk Stadı'nda bir çalışma yapacak. 
     Bu arada Milli Takımlar Teknik Direktörü Şenol Güneş, 10 Şubat Pazartesi günü kamp yapılan otelde saat 12.00'de maçla ilgili basın toplantısı düzenleyecek. 
     
     HAKEMLER MALTALI 

     Türkiye-Ukrayna A milli futbol takımları arasındaki hazırlık maçında Maltalı hakemler görev yapacak. 
     Karşılaşmada Joseph Attard düdük çalacak. Attard'ın yardımcılıklarını Philip Agius ve Ingmar Spiteri yapacak. Müsabakanın 4. hakemi ise Bülent Uzun. 
     İzmir Atatürk Stadı'ndaki maç saat 20.30'da başlayacak. 
     Karşılaşmanın bilet fiyatları ise 1, 2 ve 5 milyon lira olarak açıklanmıştı. 

     
</TEXT>
</DOC>
