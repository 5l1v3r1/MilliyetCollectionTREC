<DOC>
<DOCNO> 104242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo10.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yeni transferi Christian göz doldurdu... 
</HEADLINE>
<TEXT>

     Galatasaray, hafta sonunda deplasmanda Malatyaspor ile yapacağı lig maçının hazırlıklarını sürdürdü. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve 1.5 saat süren antrenmanda futbolcular, tek pas ve koşunun ardından, teke tek, 2'ye 2 ve 3'e 3 gol çalışması yaptı. 
     Sarı-kırmızılıların yeni transferi Brezilyalı Christian ilk kez antrenmana çıktı. Teke tek gol çalışması sırasında 5 denemeden 2'sinde gol bulan Christian, çift kale maçta attığı kafa golüyle de beğeni topladı. Brezilyalı futbolcu, zaman zaman yaptığı teknik hareketlerle de göz doldurdu. 
     Antrenmanda Vedat kolay geçilirken, Emre'nin sert oyunu da dikkati çekti. 
     Teke tek gol çalışmasında Batista, hırsı ve 5 girişimde attığı 4 golle göz doldurdu. 
     İdmanda, sakatlığı bulunan Arif koşu yaparken, çalışma, savunma oyuncularının katılmadığı dar alandan çift kale maçla sona erdi. 
     Çift kale maçta Fatih Terim, bir pozisyonda şut atan Hasan'ı yanına çağırarak uyardı. 
     
     ERGÜN'ÜN SAKATLIĞI NÜKSETTİ 

     Sarı-kırmızılı takımda sakatlıktan yeni kurtulan Ergün, şanssızlığını bir türlü yenemiyor. 
     Bugünkü antrenmanda milli futbolcunun, girdiği ikili mücadelede sol ayak bileğindeki sakatlığı nüksetti. Tedavisi saha içinde yapılan Ergün, çalışmayı yarıda bıraktı. 
     Bu arada sağ ayağında ağrı hisseden Ümit Davala da çalışmayı yarıda bırakarak, tesislere gitti. 
     Kulüp sağlık kurulu başkanı Prof.Dr.Mehmet Kurtoğlu, 2 futbolcunun durumunun yapılacak kontrollerden sonra belli olacağını söyledi. 
     Öte yandan, antrenmanın sonunda Hasan'ın da sol dizinde ağrı meydana gelince, bu oyuncunun dizine buz tedavisi yapıldı. 
     





</TEXT>
</DOC>
