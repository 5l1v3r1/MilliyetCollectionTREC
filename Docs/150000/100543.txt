<DOC>
<DOCNO> 100543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/soneko21.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aracı kurumların mali yapısı ''olumlu'' 
</HEADLINE>
<TEXT>

     Türkiye Sermaye Piyasası Aracı Kuruluşları Birliği TSPAKB , ''Türkiye Sermaye Piyasası'' başlıklı yıllık raporunu yayınladı. Raporda genel hatları ile aracı kurumların, oldukça likit, borçsuz ve güçlü sermaye yapısına sahip bir yapıda bulundukları belirtildi. 
     123 aracı kurumun verilerinin konsolide edilerek oluşturulan rapora göre, aracı kurumların toplam aktif büyüklüğü 2001 yılında yüzde 42 artışla 669 trilyon liradan 950 trilyon liraya çıktı. Dolar bazında ise yüzde 34 küçülerek 991 milyon dolardan 6 milyon dolara geriledi. 
     Önceki yıllarda dönen varlıkların toplam aktifler içindeki payı yüzde 90'lar civarında iken 2001 yılında yüzde 81'e düştü. Fakat bu gerileme sektörün likit yapısındaki bozulmadan değil, muhasebe sistemindeki bir değişiklikten kaynaklandı. 
     Pasif yapısına bakıldığında kısa vadeli borçların oranı yüzde 40'tan yüzde 37'ye, uzun vadeli borçların oranı yüzde 11'den yüzde 2'ye indi. Pasifin en önemli grubu olan özsermayenin payı ise yüzde 49'dan yüzde 60'a çıktı. 
     Raporda, ''Bilanço yapısından izlenen, genel hatları ile aracı kurumların oldukça likit, borçsuz ve güçlü sermaye yapısına sahip bir mali yapıda olduklarıdır'' denildi. 
     
     ZİYA TOPRAK "RAPORUN AMACI YÖNLENDİRMEK DEĞİL, BİLGİ VERMEK" 

     Türkiye Sermaye Piyasası Aracı Kuruluşları Birliği TSPAKB Başkanı Y. Ziya Toprak, raporun sunuşunda yer alan değerlendirmesinde, 2001 yılında Nobel Ekonomi ödülünü ''piyasalardaki asimetrik bilginin analizine yaptıkları katkılardan dolayı'' A. Michael Spence ve Joseph E. Stiglitz ile paylaşan George A. Akerlof'un, piyasadaki oyunculardan bir kısmının diğerlerinden daha fazla bilgiye sahip olması hali olarak tanımlanan asimetrik bilginin piyasaların çökmesine, hiç var olmamasına, ya da var olan piyasalarda ''yanlış seçimler'' yapılmasına yol açtığını gösterdiğine dikkat çekti. 
     Asimetrik bilginin en yakın örneğinin geçtiğimiz yıllarda yaşanan internet şirketleri patlaması olduğunu vurgulayan Toprak, şu görüşleri dile getirdi. 
     ''Yatırımcılar açısından ilk bakışta internet şirketleri arasında çok büyük farklılıklar yoktur. Fakat, bu şirketlerin sahipleri şirketlerinin karlılığı ve geleceği hakkında yatırımcılardan daha fazla bilgiye sahiptirler. Bir süre sonra bu bilgi farkının 'yanlış yatırımlara' yol açtığı görülmüş ve piyasa çökmüştür. Türkiye'de ise hisselerine el konulan ya da işleme kapanan halka açık şirketlerin yatırımcılarının durumu yukarıdaki örnekle benzeşmektedir. '' Şeffaflık, etik değerlere saygı gibi kavramların temelinde de bilgi açıklığının yattığını, yatırımcı güveninin sağlanmasında en önemli faktörün doğru bilgilenme olduğunu belirten Toprak, gelişmiş ülkelerdeki halka açık bilgi yoğunluğu ile piyasaların büyüklüğü arasındaki ilişkinin tesadüf olmadığını belirtti. Y. Ziya Toprak, şunları kaydetti 
     ''Amerika gibi şeffaflığın en ileri boyutta olduğu, dünyanın en gelişmiş piyasasındaki Enron skandalı, gelişmiş ülkelerin bilgi paylaşımına yaklaşımlarını göstermesi açısından iyi bir örnektir. Mali yapısı hakkında açık bilgi sağlamayan şirket ve denetçileri ilk aşamada sorumlu tutulmakla beraber, piyasa kuralları ve kurumları da gözden geçirilmeye başlanmıştır. Çözüm arayışı, şeffaflığın daha da artırılmasına ve bilgi aktarımının daha da etkin hale getirilmesine yöneliktir. 
     Piyasalarımızın da bu gelişmelerin dışında kalması mümkün değildir. Sermaye piyasamız kısa sayılabilecek bir geçmişe sahiptir. Buna rağmen, çok önemli gelişmeler sağlanmış ve küçümsenmeyecek bir mesafe katedilmiştir. Fakat, gelişmiş ülkeler seviyesine ulaşmak için kapatılması gereken önemli bir ara vardır. Bu gelişim ise doğru bilginin zamanında piyasaya ulaştırılması ile sağlanabilecektir.'' ''Türkiye Sermaye Piyasası'' yıllık raporunun, yorumlarla yönlendirici olmaktan ziyade bilgi sunmayı hedeflediğini bildiren Toprak, raporun her yıl, değişen ihtiyaçlara cevap verecek şekilde revize edilerek yayınlanacağını duyurdu. 
     
     ARACILAR REEL OLARAK KÜÇÜLDÜ 

     Aracı kurumların 2000 yılında 221,6 katrilyon lira olan hisse senedi işlem hacmi, 2001 yılında 186,1 katrilyon liraya geriledi. Dolar bazında net kar ise 187 milyon dolardan 177 milyon dolara indi. 
     Türkiye Sermaye Piyasası Aracı Kuruluşları Birliği'nin TSPAKB 123 aracı kurumun verilerinin konsolide edilerek oluşturduğu ''Türkiye Sermaye Piyasası'' başlıklı yıllık raporuna göre, 2001 yılında şüpheli alacaklar karşılığı yüzde 26 oranında küçüldü. 2000 yılında toplam alacakların yüzde 14'ü kadar şüpheli alacak karşılığı ayrılmışken 2001 yılında bu oran yüzde 7'ye indi. 
     Maddi duran varlıklara bakıldığında aracı kurumların sahip oldukları gayri menkuldeki yüzde 176 oranındaki artış dikkat çekti. Maddi olmayan duran varlıklarda görülen yüzde 54 artış, 2001 yılında küçük de olsa yazılım yenileme veya geliştirme faaliyetinde bulunulduğunu gösterdi. 
     En yüksek aktif büyüklüğüne sahip 20 aracı kurum, sektörün toplam aktiflerinin yüzde 61'ini oluşturdu. Bu kurumların aktifteki paylarındaki artış ağırlıklı olarak özsermayelerindeki artıştan kaynaklandı. Özsermayedeki artışa ise net kardaki hızlı artış etki etti. 
     Aktif büyüklükteki ilk 20 aracı kurum, işlem hacminde yüzde 43.23, aracılık komisyonlarında yüzde 50.21, brüt karda yüzde 62.86 pay aldı. 
     
     TOPLAM HİSSE PORTFÖYÜNÜN YÜZDE 45'İ YABANCI FON VE TÜZEL KİŞİLERE AİT 

     ''Türkiye Sermaye Piyasası'' başlıklı yıllık raporuna göre, toplam 1 milyon 30 bin 569 yatırımcının sahip olduğu portföy değeri 4,7 milyar dolar iken ilk 10 tüzel yatırımcının portföy büyüklüğü 4,4 milyar dolara ulaştı. 
     1 trilyon lira üzerinde portföye sahip olan 738 gerçek ve tüzel kişi ise toplam menkul kıymetlerin yüzde 68,5'ine sahip bulunuyor. 
     Toplam yatırımcıların yüzde 53'ü 40 yaşın altındakilerden, dörtte biri kadınlardan oluşuyor. 
     Raporda yer alan Takasbank verilerine göre, 5 Nisan 2002 tarihi itibariyle 2 milyon açık hesap, 1.2 milyon bakiyeli hesap sayısı bulunuyor. Bir başka deyişle, hesapların ancak yüzde 60'ının içinde hisse senedi var. 
     Hesap sayıları ile yatırımcı sayılarının birleştirilmesiyle toplam 1,78 milyon adet hesabın 1,56 milyon adet yatırımcıya, 1,03 milyon yatırımcının ise 1,14 milyon bakiyeli hesaba sahip olduğu görüldü. 
     Yıllar itibariyle sürekli olarak artan hesap sayısı ilk defa 2001 yılında azalma eğilimine girdi. 
     
     738 KİŞİ TOPLAM MENKUL KIYMETLERİN YÜZDE 68,5'İNE SAHİP 

     Toplam hisse portföyünün yüzde 45'inin yabancı fon ve tüzel kişilere olduğu belirlendi. Yüzde 1,22'si yerli fona, yüzde 6,31'inin ise yerli tüzel kişilere ait bulunuyor. 
     Portföy büyüklüklerine göre yatırımcılar sıralandığında, ilk 10 yatırımcının 4,4 milyar dolar portföy değeri ile toplam hisse senetlerinin yüzde 35'ine sahip bulunduğu görülüyor. 
     İlk on yatırımcının beşi yabancı tüzel kişi, biri yabancı fon, biri yerli tüzel kişi, üçü ise yerli fon. 
     Toplam 1 milyon 30 bin 569 yatırımcının sahip olduğu portföy değeri 4,7 milyar dolar iken ilk on tüzel yatırımcının portföy büyüklüğü 4,4 milyar dolar olarak belirlendi. 
     Portföy büyüklüklerine göre sıralamada 10 milyar lira ve altında portföye sahip olan yatırımcılar sayıca toplam yatırımcıların yüzde 60,2'sini oluşturdu. Bununla beraber bu yatırımcılar toplam menkul kıymetlerin sadece yüzde 8,6'sına sahip. 1 trilyon lira üzerinde portföye sahip olan 738 gerçek ve tüzel kişi ise toplam menkul kıymetlerin yüzde 68,5'ine sahip bulunuyor. Bunlardan 385 gerçek kişinin portföy toplamları 846 milyon dolar olarak hesaplandı. 
     
     KARABÜK, NÜFUSA ORANLA YATIRIMCI SAYISI EN YÜKSEK İL 

     Rapora göre, hisse senedi yatırımcılarının önemli bir çoğunluğu İstanbul'da yerleşik. İstanbullu yatırımcılar sayıca toplamın yüzde 31'ini temsil etmelerine rağmen toplam bireysel portföylerin yüzde 52'sine sahip bulunuyor. İstanbullu yatırımcıların ortalama portföy büyüklükleri, 3,97 milyar lira olan genel ortalamanın yüzde 70 üzerinde. İstanbul aynı zamanda en yüksek bayan yatırımcı oranına sahip il. 
     18 bin 131 yatırımcının bulunduğu Karabük, nüfusa oranla yatırımcı sayısının en yüksek olduğu il. Karabük'ün öne çıkmasının, ağırlıklı olarak Kardemir hisse senedi sahipliğinden kaynaklandığı tahmin ediliyor. Karabük, portföy değeri sıralamasında ise ilk 20'ye giremedi. 
     İkametgahlarına göre yurtdışında yerleşiklerin yüzde 59,5'i T.C. vatandaşı, yüzde 40,5'i ise diğer ülke vatandaşları olarak belirlendi. Yurtdışında yerleşiklerin ortalama portföy değerinin yüksekliği dikkat çekti. 
     





</TEXT>
</DOC>
