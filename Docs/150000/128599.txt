<DOC>
<DOCNO> 128599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo33.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe transferde 6 isim üzerinde yoğunlaştı... 
</HEADLINE>
<TEXT>

     Fenerbahçe Kulübü Futbol Şubesi Sorumlusu Sadettin Saran, transfer çalışmalarıyla ilgili bilgi vermek amacıyla düzenlediği basın toplantısında, 6 futbolcu üzerinde yoğunlaştıklarını açıkladı. 
     Sadettin Saran, Ortaköy'deki ofisinde bazı yöneticilerle yaptığı görüşme sonrasında düzenlediği basın toplantısında, Rusya Milli Takımı oyuncusu Vladimir Bestchastnykh, Standart Liege forması giyen Kongolu Ali Lukunku, Wolsburg'da forma giyen Tomislav Mariç, AFC Ajax'ta oynayan Nikos Machlas, Uruguaylı Richard Morales ve Bursasporlu Okan konusunda transfer çalışmalarını sürdürdüklerini bildirdi. 
     Transferde önceliği forvet pozisyonuna verdiklerini kaydeden Saran, sarı-lacivertli takımda maddi ve manevi uyumu bozmayacak bir transfer gerçekleştirmek istediklerini söyledi. 
     Ara transfer dönemi olması nedeniyle futbolcuların değerlerinin 2 katına çıkarıldığını kaydeden Saran, ''10 gündür transfer çalışmalarını sürdürüyoruz. Önce belirlediğimiz 26 futbolcu üzerinde çalışmalar yaptık. Ancak şimdi bu sayıyı 6'ya düşürdük. Acele etmiyoruz, zamanımız var. Takımdaki uyumu bozmak istemiyoruz'' diye konuştu. 
     Ukraynalı Rebrov ile bizzat kendisinin görüştüğünü de ifade eden Saran, bu oyuncuyla anlaşma sağladıklarını, ancak kulübüyle uzlaşamadıklarını vurgulayarak, ''Zaten Rebrov forvet değil. Bu nedenle transferde önceliği yoktu. Kulübüyle kiralamak için görüştük. Rakamlar yine çok yüksekti. Olmama ihtimali yüksek. Forvet arayışlarımızı 1 haftada sonuçlandıracağız'' dedi. 
     Arjantinli futbolcu Batistuta ile ilgilenmediklerini yineleyen Saran, Ankaragücü'nde forma giyen Augustine konusunda da kulüp başkanı Cemal Aydın ile fiyatta anlaşamadıklarını dile getirdi. 
     Transfer çalışmaları doğrultusunda Hollandalı Van Hooijdonk'un yanısıra Arjantinli Garce ile de menajerler aracılığıyla ilgilendiklerini belirten Saran, 6 seçenek arasında yer alan Machlas ile ilgili araştırmalarının sürdüğünü kaydetti. 
     
     REVIVO'NUN DURUMU 
     Saran, bugün İstanbul'a gelen İsrailli futbolcu Revivo'nun menajeriyle 7 Ocak Salı günü biraraya geleceklerini söylerken, bu görüşmeden sonra Revivo'nun Fenerbahçe'deki durumunun netlik kazanması bekleniyor. 
     Ortega'nın 8 veya 9 Ocak tarihlerinde Türkiye'ye gelerek, Antalya'daki kampa katılacağını anlatan Saran, Oktay ile yollarını teknik sorumlu Oğuz Çetin'in isteği doğrultusunda ayırdıklarını bildirdi. 
     Oğuz Çetin ile görüşmek için İstanbul'a gelen, ancak görüşme fırsatı bulamayan Erhan Albayrak'ın durumunun, forvet transferinden sonra değerlendirilebileceğini ifade eden Saran, ''Oğuz Çetin isterse Erhan ile görüşebiliriz'' dedi. 
     Saran, Gaziantepsporlu Kemal ile ilgili sorulara net bir yanıt vermedi ve açıkladıkları 6 isim üzerinde yoğunlaştıklarını vurguladı. 
     Saran, Fenerbahçe'nin transfer gündeminde yer aldığı biçiminde haberler çıkan Brezilyalı Silvera ile de sarı-lacivertli kulüpten hiçbir yetkilinin görüşmediğini söyledi. 
     
     WASHINGTON'UN DURUMU 
     Geçirdiği kalp rahatsızlığı sonrası tedavi olmak için ülkesine giden Brezilyalı futbolcu Washington'un takımdaki durumunun, ABD'de geçeceği kontrolden sonra belirleneceği açıklandı. 
     Bu futbolcudan ABD'de bulunan dünyaca ünlü bir kalp merkezinden rapor almasını istediklerini anlatan Saran, ''Washington şu anda Brezilya'da. Kendisine ABD'de bir kalp merkezinden randevu aldık. Ancak Noel nedeniyle ABD'ye gidemedi. İkinci randevuya da vize sorunu nedeniyle gidemedi. Bize Brezilya'da kontrolden geçmek istediğini bildiren bir yazı gönderdi. Ancak biz ABD'yi uygun gördük. Gelecek raporu bekliyoruz'' diye konuştu. 
     





</TEXT>
</DOC>
