<DOC>
<DOCNO> 118131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sontur14.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Orgeneral Hilmi Özkök yurda döndü... 
</HEADLINE>
<TEXT>

     Genelkurmay Başkanı Orgeneral Hilmi Özkök, Irak'a bir müdahale olacaksa bunun uluslararası yasal zemin içerisinde yapılmasının uygun olacağını belirterek, ''Temennimiz, Irak yönetiminin Cuma günü oybirliğiyle ulaşılan Birleşmiş Milletler Güvenlik Konseyi kararına uyması ve bölgemizde sıcak gelişmelere neden olabilecek olaylara meydan vermemesidir'' dedi. 
     ABD'ye yaptığı ziyareti tamamlayarak yurda dönen Orgeneral Hilmi Özkök, ABD'deki temas ve incelemelerine ilişkin olarak Etimesgut Askeri Havaalanı'nda basın açıklaması yaptı. 
     ABD ziyaretinin iki bölümde gerçekleştiğini belirten Orgeneral Özkök, gezinin birinci bölümünde Washington'da üst düzey görüşmelerde bulunduğunu, ikinci bölümünde ise değişik askeri birlik ve karargahlarda temas ve incelemeler yaptığını anlattı. Washington'daki üst düzey görüşmeleri sırasında, Dışişleri Bakanlığı'ndan bir heyet ile Türkiye'nin Washington Büyükelçisi Faruk Loğoğlu'nun kendisine refakat ettiğini kaydeden Orgeneral Özkök, şöyle devam etti 
     ''Ziyaretimin birinci bölümünde ABD Genelkurmay Başkanı Orgeneral Richard Myers, Savunma Bakanı Donald Rumsfield, Dışişleri Bakanı Colin Powell, Başkan Bush'un Ulusal Güvenlik Başdanışmanı Dr. Rise ile yüz yüze görüştüm. Ayrıca Başkan Yardımcısı Cheney ile de telefon konuşması yapma fırsatı buldum. Görüşmelerde dost ve müttefik ABD yetkilileriyle stratejik ortaklık kapsamında çok geniş bir yelpaze içinde çeşitli güvenlik politikaları ve askeri konularda bilgi alışverişinde bulundum. Özellikle ikili askeri ilişkilerimiz, uluslararası terörle mücadele, NATO, AB ve Avrupa Güvenlik ve Savunma Politikası AGSP , Afganistan'daki uluslararası güvenlik yardım kuvvetinin geleceği ile Kıbrıs ve Irak konularındaki beklentilerimizi, düşüncelerimizi, kaygılarımızı ve temennilerimizi ABD'li muhataplarımıza aktardım. Aynı konularda onları dinledim. Savunma sanayii konusundaki işbirliğimizi geliştirme imkanlarını da birlikte gözden geçirdik. 
     NATO'da yürütülen yeni komuta yapısı kapsamında öncelikli olarak askeri ölçütlerin ve Türkiye'nin artan öneminin mutlaka dikkate alınması gerektiğini vurguladım. AB ve AGSP konularında temel görüşlerimizi yineleyerek bu konuda ABD desteğinin önemini vurguladım.'' 
     
     KIBRIS 
     Kıbrıs'ın iyi zamanlanmamış AB üyeliğinin, adadaki siyasi çözüme olabilecek olumsuz etkilerini, özellikle Londra ve Zürih anlaşmalarına, adada yaşanmış ve oluşmuş olan gerçeklere ve KKTC halkına, meşru haklarına atıfta bulunmak suretiyle açıkladığını belirten Orgeneral Özkök, ''Kıbrıs'ın Türkiye'nin güvenliği için vazgeçilmezliğini ortaya koyarak, AB'ye Türkiye ile birlikte girişinin olası birçok krize çözüm getireceğine olan inancımı ifade ettim'' dedi. 
     Türkiye'nin ABD'nin 11 Eylül'den sonra yaşadıklarını en iyi anlayan ülkelerden biri olduğunu, Türkiye'nin terör konusunda yıllardır anlatmaya çalıştıklarının böyle bir olayla doğrulanmasının üzücü olduğunu ve bazı ülkelerin terörle mücadele konusunda uluslararası işbirliğinin önemini hala tam olarak anlayamadıklarını belirttiğini ifade eden Orgeneral Özkök, ''ABD liderliğinde sürdürülen uluslararası terörle mücadele çabalarına başından beri katkıda bulunduk. Bu katkıların özellikle Afganistan'ın başkenti Kabil'de Türkiye'nin liderliğinden yürütülen Uluslararası Güvenlik Yardım Kuvveti harekatının başarısının ABD tarafından takdirle karşılandığını görmekten mutlu oldum'' diye konuştu. 
     Görüşmelerinde Irak konusunun da ele alındığını belirten Orgeneral Özkök, kendisinin edindiği izlenimin ''ABD'nin Irak'ın kitle imha silahlarından arındırılması ve tehdit olmaktan çıkarılması konusunda kesin kararlı olduğu, ancak bunun nasıl olacağı konusunda henüz politik bir karar vermediği yönünde'' olduğunu söyledi. 
     
     ''BARIŞIN SON ANA KADAR ZORLANMASI'' 
     Irak yönetiminin Cuma günü oybirliğiyle ulaşılan Birleşmiş Milletler Güvenlik Konseyi kararına uyması ve bölgede sıcak gelişmelere neden olabilecek olaylara meydan vermemesini temenni ettiklerini belirten Orgeneral Özkök, şöyle konuştu 
     ''Bütün bu temaslarda tarafımızdan Irak konusunda ifade edilen görüşlerin ana hatları şöyle olmuştur son Birleşmiş Milletler kararında da teyit edildiği üzere kitle imha silahları ve bu konudaki çalışmalar bölge için ciddi bir endişe kaynağı oluşturmaktadır. Sorunun mümkünse barışçıl yollardan çözülmesi, barışın son ana kadar zorlanması önem taşımaktadır. Eğer bir müdahale olacaksa bunun uluslararası yasal zemin içerisinde yapılması uygun olacaktır. Irak'ın kuzeyinde Türkiye'nin karşı çıkacağı oluşumlara fırsat verilmemelidir. Irak'taki diğer etnik grupların yanında Türkmenlerin haklarının da korunması önemsediğimiz bir konudur. Türkiye'nin Körfez harekatında uğradığı ve yeni bir müdahalede uğrayacağı ekonomik kayıpları telafi edici tedbirlerin alınması hayati önemdedir.'' Daha sonra Türk Amerikan Konseyi temsilcileriyle kahvaltıda biraraya gelme fırsatı bulduğunu kaydeden Orgeneral Özkök, bu tür kuruluşların Amerikan siyasi sisteminde önemli bir yere sahip olduğunu, çalışmaları bilinen Konsey temsilcileriyle çeşitli konularda kısaca görüş alışverişinde bulunmanın da oldukça yararlı olduğunu söyledi. 
     Bu toplantıyı müteakip ABD'de Türkiye'ye her zaman destek veren lobi temsilcileriyle de kısa bir görüşme yaptığını ifade eden Orgeneral Özkök, sözlerini şöyle sürdürdü 
     ''Gezimin ikinci bölümünde Georgia eyaletinde bir piyade tümeniyle piyade ve komando okulunda incelemelerde bulundum. Bilahare ABD'deki Merkezi Kuvvetler Komutanı'na nezaket ziyaretinde bulundum. Ziyaretim sırasında teröre karşı sürdürülen uluslararası mücadele konusunda görüşme fırsatı buldum. Gezimin son bölümünde Florida eyaletindeki Cape Canaveral ve Cape Kennedy uzay merkezlerinde incelemelerde bulundum. Bu ziyaretlerimin uzay çalışmalarına Türkiye'nin katılma kararının akılcılığı açısından oldukça yararlı olduğunu söyleyebilirim.'' Orgeneral Özkök, Washington ve ziyaret ettiği tüm askeri birlik ve karargahlarda sıcak bir ilgiyle karşılaştığını dile getirerek, ''Bu misafirperverlik, elbette ki ülkemin öneminden dolayı gösterilmiştir. ABD yetkililerine bir kez daha teşekkür ediyorum'' dedi. 
     
     SORULAR 
     Basın mensuplarının sorularını da yanıtlayan Orgeneral Özkök, ''Olası bir Irak harekatında Türkiye'den ne gibi talepler olur Görüşmelerinizde gündeme geldi mi '' sorusuna ''Şu aşamada herhangi bir resmi talep almış durumunda değiliz. Bu talep yapılacaksa bütün o gelenekleri olan devletlerin yaptığı şekilde belirli kanallardan yapılması gündemde olacaktır'' karşılığını verdi. 
     Bir gazetecinin ''Açıklamalarınız sırasında sizin Irak'ın kuzeyinde Türkiye'nin istemediği bir oluşuma müsaade edilmemesini karşı tarafa ilettiğinizi söylediniz. Temaslarınız sırasında edindiğiniz izlenim böyle bir oluşuma müsaade edilip edilmeyeceği noktasında nedir '' diye sorması üzerine de Orgeneral Özkök, ''Böyle bir oluşuma müsaade edileceğine dair herhangi bir ifadeye rastlamadım'' dedi. 
     ''ISAF'ın görev süresinin uzatılması konusunda bazı duyumlar vardı. Bu, sonuca bağlandı mı '' diye sorulması üzerine de Orgeneral Özkök, şöyle konuştu 
     ''Duyumdan ziyade bir niyet şeklinde gayri resmi olarak bize ulaştırılmıştır. Çünkü planlama yapmak durumundadır yerimize geçecek ülke. Ama biz bunun Aralık ayının 20'sinde normal süresi içerisinde bir başka sorumluya devredilmesini istediğimizi, çünkü buranın bize aksi takdirde çok büyük güçlükler çıkaracağını ve ekonomik bazı bedelleri olacağını kendilerine ifade ettim. Bu konudaki gelişmeleri biz de bekliyoruz.'' Orgeneral Özkök, ''ABD geziniz sırasında ABD kaynaklı haberler çıktı. ABD hükümetinin, Türkiye'ye 5 milyar dolar civarında veya farklı miktarlarda yardım hazırladığı yolunda. Görüşmeleriniz sırasında Türkiye'ye bir yardım dile getirildi mi '' sorusunu ise şöyle cevaplandırdı 
     ''Görüşmelerim sırasında, metinde değindiğim üzere, birinci Körfez harekatında çok büyük ekonomik kayıplara uğradığımızı, bunun halkımızı menfi olarak etkilediğini ve yeni bir harekatın bize çok büyük boyutta zararları olmasını beklediğimizi, bu ekonomik kayıpların bir türlü telafi edilmesi gerektiğini kendilerine ifade ettim.'' ''ABD yayın organlarında, olası bir Irak müdahalesinde Türkiye'deki üslerin de kullanılabileceği yönünde haberler çıkıyor. Bu konudaki durum nedir '' sorusu üzerine Orgeneral Özkök, ''Böyle bir talep olursa devlet geleneği içerisinde ilgili yollar ve usuller uygulanmak suretiyle bu haberler, Türkiye'deki siyasi otoriteye ulaşacaktır. Bu konuda daha fazla bir şey söylemek durumunda değilim'' diye konuştu. 
     Orgeneral Özkök, ''Uzay merkezini ziyaret ettiniz. Türkiye'de de bu konuda projeler var. Bizden personel gönderilmesi söz konusu olabilir mi '' sorusuna ise şu yanıtı verdi 
     ''O konuyu görüştüm. Bu konudaki çalışmalar sürmektedir. Bir uzay ajansı kuruluyor. Türk Hava Kuvvetlerimizin ve İTÜ'nün bu konuda projesi ve yaklaşımları vardı. Bu konu, Türkiye gibi bir devletin mutlaka el atması gereken konulardan bir tanesidir. Bunu ben özel olarak yakından takip etmiş olmama rağmen her şeyi gözümle gördükten sonra Türkiye'nin bu kararının ve arzusunun ne kadar akılcı olduğuna bir defa daha kanaat getirdim. İnşallah bir gün bizim de uzay çalışmalarında rol almamız, gerek kişi olarak gerek materyal olarak, hepimizi çok mutlu edecektir.'' 
     





</TEXT>
</DOC>
