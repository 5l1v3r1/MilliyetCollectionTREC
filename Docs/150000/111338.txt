<DOC>
<DOCNO> 111338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sonspo03.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak milli takımına Alman teknik direktör... 
</HEADLINE>
<TEXT>

     Irak Milli Takımı'nın 4 yıl süreyle teknik direktörlük görevine gelen Alman antrenör Bernd Stange 54 bugün sözleşmesini imzalayarak göreve başlıyor. 
     Bild Gazetesi, eski Doğu Alman Milli Takımı'nın anternörlüğünü de yapan Stange'nin sözleşmeyi imzaladıktan hemen sonra Güney Kore'ye giderek, Irak'ın 2006 yılı Dünya Futbol Şampiyonası eleme maçlarındaki rakiplerini izleyeceğini yazdı. 
     Stange, Irak'a yönelik olası bir harekat durumunda sözleşmeyi feshedebileceğini de belirterek, ''Bu konuda sözleşmeye ek bir madde ilave ettirdim. Olası bir harekat durumunda, Bağdat'taki Almanlarla birlikte ülkeden ayrılacağız. Ancak bu konuda, dünyanın barışçı ve akılcı tutumuna güveniyorum'' dedi. 
     Almanya'nın doğusunda yaşayan ve eski Doğu Almanya zamanında antrenörlük yapan yaklaşık 400 kişinin bugün işsiz olduğunu kaydeden Stange, ''Irak'ın Dünya Şampiyonası'na katılmasını sağlayabilirim. Olimpik ideallere bağlıyım. Daha önce Ukrayna, Avustralya ve Umman'da da spor elçiliği yapmıştım'' diye konuştu. 
     Stange'nin eşi Dorothea, endişe etmesine rağmen eşi ile birlikte Bağdat'a gideceğini ifade ederek, ''Tabii ki belirli bir endişe vardı. İkimiz için de zor bir karar oldu. Eşim şimdilik Bağdat'taki durumu araştırıyor'' şeklinde konuştu. 
     





</TEXT>
</DOC>
