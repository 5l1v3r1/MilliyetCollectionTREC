<DOC>
<DOCNO> 115706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/siyaset/siy03.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’siz olmaz 
</HEADLINE>
<TEXT>

ABD eski Ankara Büyükelçisi Parris, "Irak’ta Türkiye’nin taleplerine karşı kayıtsız kalınırsa tatsız sürprizlerle karşılaşabiliriz. Türkiye’ye şimdiden destek olunmalı" dedi 
     DIŞ HABERLER SERVİSİ 

     1997 - 2000 yılları arasında ABD’nin Ankara Büyükelçisi olarak görev yapan ve halen Washington Enstitüsü Yakındoğu Politikaları kuruluşunun Türkiye araştırmaları programında danışmanlık yapan Mark R. Parris, The Washington Times gazetesine yazdığı bir makalede, ABD’nin Irak operasyonunun Türkiye’nin katkısı olmadan yapılamayacağını vurguladı. Parris, "Irak’ta Saddam sonrasının tasarlanmasında çıkarları gereği Türkiye de söz sahibi olmak istiyor. Ancak karşılanmasını istedikleri çok sayıda talepleri var. Bunlara karşı kayıtsız kalınırsa tatsız sürprizlerle karşılaşabiliriz" uyarısında bulundu. 
     
     Destek verilmeli 
     Parris, özetle şu görüşlere yer verdi "Kasım sonunu bulacak yeni hükümet işbaşına gelinceye kadar şimdiki Bülent Ecevit hükümeti görevde kalacak. Ancak Ecevit, ABD’nin Irak politikasını eleştiriyor. Kaldı ki, aralıkta kurulacak yeni hükümet dikkatini AB’nin 12 Aralık Kopenhag Zirvesi’ne ve iş dünyasına yöneltecek. Yeni başbakan kendisini muazzam bir kamuoyu baskısı altında bulucak. Belki de reformlar yeni ayarlamalardan geçirilecek. Ekonominin düzelmesi ve IMF’nin 30 milyar dolarlık kredisi riske girecek. Bu koşullarda Irak operasyonuna destek yeni başbakanı daha çok zorlayacak. Bu nedenle Bush yönetimi Türkiye’ye destek çalışmalarını şimdiden yoğunlaştırmalı. AB - Türkiye ilişkilerinin kayaya çarpmasını önlemeli. Başka bir deyişle ABD, Türkiye’nin Irak operasyonuna destek karşılığında alacaklarını somut olarak şimdiden açıklamalı." 
     



 SİYASET 


















</TEXT>
</DOC>
