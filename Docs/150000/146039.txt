<DOC>
<DOCNO> 146039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur07.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç kızın safra kesesinden solucan çıktı 
</HEADLINE>
<TEXT>

     Gaziantep'te, şiddetli karın ağrısı ile hastaneye gelen genç bir kızın safra kesesinden, ameliyatla 15 santimetre uzunluğunda solucan çıkartıldı. 
     Alınan bilgiye göre, Şükran Güngör 17 , şiddetli karın ağrısı nedeniyle tedavi olmak için Özel TAM-MED Hastanesi'ne geldi. Burada, hastaya müdahale eden Radyoloji Uzmanı Dr. Şükrü Calp, röntgen ve ultrason sonuçlarını inceleyince, safrakesesinde canlı bir olgu tespit etti. 
     Bunun üzerine, Genel Cerrahi Uzmanı Dr. Cahit Kuyucu ile birlikte ameliyat kararı verilen genç kızın safrakesesinden 15 santimetre uzunluğunda solucan çıkartıldı. 
     Dr. Kuyucu, tıpta bu tür vakalara ender rastlandığını ve çok şaşırdığını ifade etti. 
     Dr. Calp ise böyle bir vakayı ameliyat etmenin mesleki açıdan bir şans olduğunu belirterek, ''Hastamız, başarılı bir ameliyat geçirip, sağlığına kavuştu. 4 milimetrelik kese kanalından, solucanın safrakesesine girmesi çok ilginç. Bu vakayı, tıp dergilerine göndereceğiz'' dedi. 
     Başarılı bir ameliyatla ağrılarından kurtulup sağlığına kavuşan Şükran Güngör ise duygularını şu şekilde dile getirdi 
     ''Uzun süreden beri karın ağrısı çekiyordum. Bu ağrılarımdan kurtulmak için sürekli olarak ağrı kesiciler kullanıyordum. Ağrılarım dayanılmaz hale gelince hastaneye geldim. Doktorlar, ameliyat kararı verince çok korktum. Ameliyat sonrasında ise safrakesemden solucun çıktığı söylenince çok şaşırdım. Sonuçta, sağlığıma kavuştuğum için çok mutluyum.'' 
     
</TEXT>
</DOC>
