<DOC>
<DOCNO> 128582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo16.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Antalya'ya gitti... 
</HEADLINE>
<TEXT>

     Bursaspor, ligin ikinci yarısının hazırlıkları için Antalya Belek'e gitti. 
     Ligin ilk yarısını 16 puanla 14. sırada tamamlayarak hayal kırıklığı yaşatan yeşil-beyazlılar, 13 günlük iznin ardından ikinci yarı hazırlıkları için Antalya'ya gitmek üzere bu sabah Vakıfköy Orhan Özselek Sosyal Tesisleri'nde toplandılar. 
     İstanbul'da bulunan Teknik Direktör Erdoğan Arıca ile Kelemen dışındaki yabancı oyuncular Junior, Franja, Mirza, Bulat ile memleketi Ordu'da bulunan kaptan Ömer'in kafileye Antalya'da katılacağı bildirilirken, Arıca'nın isteği üzerine Bursa Merinosspor'dan Metin ve Murat da kadroya dahil edildi. 
     Bursaspor Futbol Şube Sorumlusu Nurettin Karayaka, hareket öncesi yaptığı açıklamada, ligin ikinci yarısında yeşil-beyazlı taraftarların karşısına iyi bir takım çıkmak için çok çalışmaları gerektiğini söyledi. 
     Belek'te yoğun bir çalışma programına gireceklerini anlatan Karayaka, ''Kamp süresince çok iyi çalışıp ikinci yarıya hazır olacağız. 14 günlük kampa tam kadro gidiyoruz. Sakat oyuncularımızın da çoğu iyileşiyor. Bursa'ya hazır şekilde dönmek istiyoruz'' dedi. 
     Karayaka, Belek kampına denenmek üzere yalnızca Çaykur Rizespor'un Kamerunlu eski kalecisi Süleyman Hamidou'yu davet ettiklerini sözlerine ekledi. 
     
     KRAL İKİNCİ YARIDAN UMUTLU 
     Bu arada, gol krallığı yarışmasında ilk sırada bulunan Okan Yılmaz, sezon başında istenmeyen olaylar nedeniyle başarısız olduklarını belirterek, ''Yaşadığımız bazı olumsuz gelişmeler takım olarak hepimizi etkiledi. İkinci yarıda yeni bir sayfa açmak istiyoruz. İkinci yarıya bomba gibi gireceğiz'' diye konuştu. 
     Bursaspor'un bir diğer golcü oyuncusu Murat Sözkesen de Belek kampının ardından ikinci yarıda özlenen Bursaspor'u izletmek istediklerini kaydetti. 
     Yeşil-beyazlılar, daha sonra Belek'te 14 gün sürecek ikinci yarı hazırlık kampı için otobüsle Antalya'ya hareket ettiler. 
     





</TEXT>
</DOC>
