<DOC>
<DOCNO> 112946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sontur10.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekin'den pantolon genelgesi Siyah, füme ve gri renk giyilecek 
</HEADLINE>
<TEXT>

     Milli Eğitim Bakanı Necdet Tekin, liselerde kız öğrencilerin siyah, füme ve gri renk pantolon giyebileceklerini bildirdi. 
     Tekin'in yayımladığı "kılık-kıyafet" konulu genelgede, Türkiye'nin coğrafi konumu nedeniyle aynı anda dört mevsimin yaşandığı, özellikle kışın İç Anadolu ile Doğu Anadolu bölgelerinin bazı kesimlerinde havanın çetin geçtiğine dikkat çekildi. 
     Ortaöğretim kurumlarında okuyan öğrencilerin velilerinden, iklim koşullarına uygun giyim konusunda yoğun istek geldiği belirtilen genelgede şöyle denildi 
     "Bu isteklerin değerlendirilmesi sonucu, ortaöğretim kurumlarındaki kız öğrenciler siyah, füme ve gri renk pantolon giyebileceklerdir. Pantolon ve tamamlayıcı olan, yakalı, uzun kısa kollu bluz, gömlek, yelek, ceket, hırka, kazak, fular, arma gibi giyeceklerin seçimine, okul aile birliği ve okul koruma derneği başkanı ya da temsilcileri bu birlik dernekten ikişer üye, onur kurulu ikinci başkanı ile bu kurulca belirlenen iki kız öğrencinin de katılacağı öğretmenler kurulu görüşü de alınarak, okul yönetimlerince karar verilecektir. 
     Bu seçimde, mevsim koşulları ve renk uyumuna dikkat edilecektir. Öğrencilerin beden gelişimine engel olacak darlıkta pantolon, kot, streç gibi giysilerin giyilmesine izin verilmeyecektir. Seçilen pantolonun ve diğer giyeceklerin modeli, okul ilan panosunda sergilenecek ve öğrenciler ile velilere duyurulacaktır. Resmi bayram ve törenlerde, birlik ve bütünlüğü sağlamak amacıyla forma ya da pantolon giyilmesinin seçimi de aynı koşullarla belirlenecektir." 
     





</TEXT>
</DOC>
