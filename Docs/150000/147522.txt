<DOC>
<DOCNO> 147522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko20.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çekirdek enflasyon olumlu karşılandı... 
</HEADLINE>
<TEXT>

     Çekirdek enflasyon olarak bilinen özel imalat sanayi fiyat artışının, bu yılın Mart ayında yüzde 1.6 oranında kalmasının olumlu bulunduğu belirtildi. 
     Oyakbank Ekonomik Araştırma Bölümü tarafından, yalnızca bilgi vermek amacıyla hazırlanan ve bankayı bağlayıcı niteliği bulunmayan ekonomi notlarına göre, çekirdek enflasyon yılın ilk çeyreğinde yüzde 6.8 oranında artarken, yıllık yüzde 30.9 olarak belirlendi. 
     Ekonomi notlarında Merkez Bankası alış kurları alınarak hesaplanan kur sepeti, ABD Doları ile Euro'nun Türk Lirası karşısında değerlenme oranları da yer aldı. 
     Buna göre kur sepetinde aylık yüzde 6.2, yılbaşından bu yana yüzde 5.9 ve yıllık yüzde 40.1 artış oldu. 
     ABD Doları Türk Lirası karşısında aylık yüzde 6.6, yılbaşından bu yana yüzde 4.5, yıllık yüzde 28.2 oranında artış yaşandı. 
     Euro'nun Türk Lirası karşısındaki artış oranı aylık yüzde 5.8, yılın ilk çeyreğinde yüzde 7.6, yıllık yüzde 57.8 oldu. 
     
     YÜZDE 20'LİK TÜFE HEDEFİ 
     Bu arada Bankanın Hazine bölümü tarafından hazırlanan bültene göre, yüzde 20'lik 2003 yılı TÜFE hedefinin ulaşabilirliği zayıfladı. 
     Özellikle tarım ve gıda fiyat artışlarının, hem Mart ayı hem de yılbaşından bu yana yaşanan TEFE ve TÜFE artışları üzerinde belirleyici olduğu belirtilen bültende, 2003 yılının üç ayında TEFE artışının yüzde 12,4 olmasına rağmen, TÜFE artışının tüketim talebinde henüz kayda değer bir yükseliş olmadığından yüzde 8,2 ile sınırlı kaldığı ifade edildi. 
     ''Yıl sonu için belirlenen yüzde 20'lik TÜFE hedefinin halen yüzde 41'ine ulaşması, piyasa beklentilerinin yüzde 27-30'larda ağırlık kazanmasına neden olabilecektir'' ifadelerine yer verilen bültende, aradaki yüzde 4,2 puanlık farkın ise beklenen talep gelişimi dahilinde önümüzdeki aylarda TÜFE'ye yansıyabilecek önemli bir risk olarak görünmediği kaydedildi. 
     
     MART AYINDAKİ TÜFE ARTIŞININ SEBEPLERİ 
     Bültene göre Mart ayındaki yüzde 3,1'lik TÜFE artışı, büyük oranda mevsimsellikle de ilgili olarak, gıda- içki- tütün fiyatlarındaki hızlı artıştan kaynaklandı. Yılbaşından bu yana yüzde 8,2 artan TÜFE'de de, aynı dönemde yüzde 15,5 artan gıda-içki-tütün fiyatları esas belirleyici konumda bulunuyor. 
     Yılbaşından bu yana tarım fiyatlarında yaşanan yüzde 22,6'lık artışın, benzer şekilde TEFE'yi yukarı çekerken, TEFE'deki artışta petrol ve kamu mallarına yapılan zamların da etkili olduğu belirtildi. 
     Yılbaşından bu yana kok kömürü, rafine edilmiş petrol ürün fiyatları yüzde 18,9, imalat sanayinde kamu malları fiyatları yüzde 15 arttığı bildirildi. 
     Bültende, ''Dolayısıyla, yılbaşından bu yana kümülatif TEFE artışında, yüzde 9,3'lük toplam imalat sanayi fiyat artışı önemli rol oynarken, kamu ve özel imalat sanayi fiyat artışları çekirdek enflasyon arasındaki fark yüzde 8,2 puana çıkmıştır'' denildi. 
     





</TEXT>
</DOC>
