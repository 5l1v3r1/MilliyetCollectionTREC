<DOC>
<DOCNO> 118675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo10.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da yönetim-taraftar gerginliği... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, ''çete oluşturmak'' suçundan yargılanan taraftarların serbest bırakılmasından mutluluk duyduklarını söyledi. 
     Nurettin Karayaka, yaptığı açıklamada, kamuoyunda, ''taraftarların, Bursaspor yönetiminin girişimiyle tutuklandığı'' biçiminde bir izlenim oluştuğunu, ancak yönetimin bu olayla hiçbir ilgisinin bulunmadığını bildirdi. 
     Taraftarlarla her zaman, grup ayrımı yapmadan iyi ilişkiler içinde olmak istediklerini anlatan Karayaka, ''Biz hiç kimsenin zor durumda kalmasını istemiyoruz. Taraftarlar, Bursa Valiliği ve Bursa Emniyet Müdürlüğü'nün kararıyla gözaltına alındı. Olay, yargıya intikal ettiği için yönetim olarak müdahale etme şansımız yok. Ancak, taraftarların serbest bırakılmasından mutluluk duyduk. İnşallah bir daha böyle olaylar yaşanmaz'' dedi. 
     Bursaspor-Malatyaspor maçı öncesi taraftarlara dağıtılan formaların bazı kişiler tarafından yere atılması olayına da değinen Karayaka, ''Yönetimin dağıttığı formaların yere atılmasını, anlık öfke olarak değerlendiriyoruz. Gerçek taraftarların, kötü gününde takımının yanında olması gerekir. Hepimiz Bursaspor'un başarısını istiyoruz. Bundan sonra böyle münferit olaylar olmayacağını umuyorum. Taraftarlarımızın bundan sonraki maçlara gelirken, yanlarına dağıtılan formaları da almalarını istiyoruz'' diye konuştu. 
     Teksaslılar Derneği'nin kendi tribünlerinden atılan formalar için Bursaspor kamuoyundan özür dilediğini hatırlatan Karayaka, yönetim olarak olayı unuttuklarını, tek isteklerinin taraftarların bundan sonraki maçlarda, takıma gerekli desteği vermesi olduğunu bildirdi. 
     Karayaka, Malatyaspor maçı öncesi dağıtılan 10 bin formanın hazırlanmasında emeği geçen Sönmez Holding, Yeşim Tekstil, Akbaşlar Grubu ve Faniteks'e teşekkür ettiklerini de sözlerine ekledi. 
     





</TEXT>
</DOC>
