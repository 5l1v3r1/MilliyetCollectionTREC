<DOC>
<DOCNO> 100889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/spor/spo01.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
KARPIN GÜN SAYIYOR 
</HEADLINE>
<TEXT>

Beşiktaş, Rus futbolcunun transferini hafta başında bitirmeye hazırlanıyor. Sağ kanattaki açığı Valery Karpin ile kapatmak isteyen Kartal, fiyat kırmak için son pazarlıkları yapıyor 
     BİLAL MEŞE 

     Altınsay takipte 
     BEŞİKTAŞ, Celta Vigo’da forma giyen Karpin’in transferini bitirmek için artık gün sayıyor. Yaklaşık on gündür Rus futbolcu ile temasta olan Siyah - Beyazlı yöneticilerin, pazartesi günü bu transfere son noktayı koymayı planladığı öğrenildi. Tecrübeli oyuncunun menajeriyle masaya oturan Dış İlişkiler Sorumlusu İbrahim Altınsay’ın 1.5 milyon dolarlık fiyatı yarıya indirdiği bildirildi. 
     
     Lucescu istiyor 
     SİYAH - BEYAZLI yöneticiler, Karpin’in, Toshack döneminde gündeme geldiğini ancak astronomik rakam nedeniyle transfer edilemediğini söylediler. Bonservisi elinde olan 33 yaşındaki Rus yıldız için Teknik Direktör Lucescu’nun da olumlu rapor verdiği açıklandı. Rumen hocanın, sağ kanatta yaşanan sorunu Karpin ile kapatabileceğini belirttiği iddia edildi. 
     
     Rötar yaptılar 
     RUS oyuncu ile yapılan pazarlıkların gizli tutulmasının temelinde Bursaspor maçının yattığı kaydedildi. Karpin olayının medyaya sızması nedeniyle bu transferin rötar yaptığını vurgulayan yöneticiler, "Bursaspor ile zorlu bir maç oynayacağız. Futbolcularımızın kafalarının karışmaması nedeniyle bu olayı gizli tutmak istedik. Üç gün içinde bu iş biter" dediler. 
     
Amaral’da mutlu son      Beşiktaş, eksik evrakları yetişen Brezilyalı yıldız ile dün üç yıllık sözleşme imzaladı 
     CENGİZ MALGIR 

     BEŞİKTAŞ’TA Amaral sorunu dün çözüme kavuştu. İtalya’dan evrakları gelen Brezilyalı oyuncu Akaretler’deki kulüp binasında kendisini üç yıllığına Siyah - Beyazlı renklere bağlayan sözleşmeyi imzaladı. Bir yılı opsiyonlu anlaşma yapan siyahi futbolcu, yarın Bursaspor ile oynanacak olan ligin ilk sınavında takımdaki yerini alabilecek. 
     YENİ sezonda şampiyon olacaklarını iddia eden Amaral, "Çok iyi bir kadromuz var. Tüm arkadaşlarım çok iyi futbolcular. Brezilya’da dahi böyle bir kadro görmedim. Kesinlikle şampiyon olacağız. Defansta gole geçit vermem" dedi. Brezilyalı futbolcu, Beşiktaş tarihinin 58. yabancı futbolcusu oldu. Siyah - Beyazlı takımda daha önce üç Brezilyalı futbolcu kadroda yer almıştı. 
     
     Beşiktaş günlüğü 
Demirören’den Nihat yorumu      BEŞİKTAŞ Asbaşkanı ve Futbol Şube Sorumlusu Yıldırım Demirören, Fenerbahçe - Nihat temasının kendilerini ilgilendirmediğini söyledi. Demirören, "Hangi futbolcunun nereye transfer olacağı bizim sorunumuz değil. Real Sociedad ile görüşerek, aramızda olan protokolü hatırlattık. Anlaşmaları aralarındaki bir sorun" diye konuştu. Demirören, futbolcu satmadan, transfer yapacaklarını açıkladı. 
     
     İlhan sevinci 
     SAKATLIĞI yüzünden Bursa’da forma giymesi şüpheli olan İlhan Mansız’ın, yarınki maçta oynayacağı açıklandı. Dünkü idmanda son kez denenen yıldız futbolcu çalışmayı tamamladı ve çift kalede attığı gollerle hazır olduğunu gösterdi. Kulüp doktoru Ayhan Obtur, "İlhan’ın sakatlığı tamamen geçti. Artık oynayabilir" dedi. Nouma ve Sergen’in ise 15 - 20 dakika oynayabilecek düzeye geldiği belirtildi. 
     
     İşkence sona erdi’ 
     BEŞİKTAŞ’IN yıldızı Ahmet Dursun, Nevzat Demir Tesisleri’nin açılmasıyla birlikte motivasyon sıkıntılarının sona erdiği söyledi. Ahmet, "Eskiden tesislere giderken ayaklarımız geri geri giderdi, antrenmanı bitirir bitirmez ayrılmak için can atardık. Kamplar bizim için bir anlamda işkenceydi. Şimdi eve gitmeye bile gerek duymuyoruz" dedi. 
     
     Tek idman yaptılar 
     BEŞİKTAŞ dün yaptığı tek antrenmanla Bursa maçının hazırlıklarını sürdürdü. Lucescu futbolculara son uyarılarını yaptı. Öte yandan Siyah - Beyazlı takım bu sabah yapacağı tek idmanın ardından Bursa’ya gidecek. Holiday İnn Oteli’nde kalacak olan Kartal, maç sonrası karayoluyla İstanbul’a dönecek. 
     



 SPOR 
























</TEXT>
</DOC>
