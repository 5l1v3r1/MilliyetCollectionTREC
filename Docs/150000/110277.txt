<DOC>
<DOCNO> 110277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/yazar/congar.html </URL>
<DATE> 2002/09/30/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
IMF nereye Ya biz 
</HEADLINE>
<TEXT>

     Uluslararası Para Fonu IMF ile Dünya Bankası’nın sonbahar toplantılarını izlemek için gerekli basın kimliğini bir gün önceden almama hatasına düşünce, geçen cuma günü, IMF binasına ulaşmaya çalışırken, kendimi bir anda, kalabalık bir protestocu grubun paralelinde, polis barikatlarına doğru yürürken buldum. 
     Rengarenk eylemciler arasında, siyahlar ama öyle tipik "anarşist üniforması" şeklinde değil, bir baloya gidercesine, siyahlar giymiş bir kadın dikkatimi çekti. Siyah saçlarını topuz yapmıştı. Beli kemerli siyah eteği, tam da yeni modaya uygun biçimde, tüller, payetler, kırpıntılar halinde kah diz hizasına kadar yükseliyor kadar topuklarına kadar iniyordu. Yüksek ökçeli, bileklerden bağlanan siyah ayakkabıları, Washington’ın kızgın asfaltını tepmekten ziyade, parke üzerinde tango adımları atmak için yapılmıştı, belli. 
     Aykırı siyah kadının siyah tişörtü üzerinde, "Ben Arjantin’im," yazıyordu, "Ağla benim için " 
     
     Arjantinleşmemek adına... 
     Kolay değil bir zamanlar, IMF’nin kapak kızıydı şimdi dünyanın birçok dilinde, bir fiil kökü. 
     Geçen aralıkta, 141 milyar dolarlık dış borcunun büyük bölümünü ödeyemeyeceğini ilan eden, IMF ile müzakerelerinde dokuz aydır sonuç alamayan, bu yıl yüzde 15 düzeyinde küçülmeyi bekleyen Arjantin’in hali, haftasonu Washington’da toplanan maliye bakanlarının aklındaydı kuşkusuz... Ağustosta, IMF ve ABD kredisi sayesinde, bankacılık krizinin eşiğinden dönen Uruguay’ın dış borçlarını ödeyemez hale geleceği yönündeki beklentiler de... Fon’un 30 milyar dolarlık rekor bir krediyle el uzattığı Brezilya’da, 6 Ekim başkanlık seçimlerini kazanması beklenen sol kanat aday Luiz Inacio Lula da Silva’nın iktisadi programı sürdüremeyeceği konusundaki kaygılar da... Velhasıl, IMF’nin politikalarını belirleyen Mali Komite, bu sonbahar bütün dikkatini, "arjantinleşmeye karşı" önlemlere verdi. 
     Komite’nin aldığı karar, aslında IMF adına bir dönüm noktası. Üstelik, G - 7’lerin ikircikli yaklaşımına, Wall Street’teki itirazlara rağmen atılmış bir ilk adım. 
     Özetle, IMF’nin bir tür "uluslararası iflas mahkemesi" kurma niyeti var. Dış borç yükünün altından kalkamayan ülkelere çıkış yolu sağlama amaçlı bu adımın fikir anası, IMF’nin iki numarası Anne Krueger. 
     Krueger, bundan bir süre önce, zor durumdaki ülkelerin dış borçlarının yeniden yapılandırılabilmesi için, IMF yasalarının değiştirilmesini önermişti. Bu öneriye göre, bir ülkenin iflasına ve ödeme moratoryumuna karar vermek için, kreditörlerin önemli çoğunluğunun onayı aranacak, ancak bir kez bu çoğunluk sağlandı mı da, artık hiçbir alacaklı, ellerindeki tahvillerin son sentine kadar ödenmesi için davacı olamayacak. Bir bakıma, dış borçlarını ödeyemeyez hale gelen ülkelerin, son anda büyük kredi paketleriyle kurtarılmasının alternatifi, "danışıklı iflas" olacak. 
     "Cek - cak" dediğime bakmayın bu plana son noktası konulmadı daha. IMF Mali Komitesi, 28 Eylül bildirgesinde, dış borç ödeme krizine giren ülkelerin iflasına olanak tanıyacak, kredi verenleri de, ilgili ülkeye daha uygun ödeme koşulları sağlamaları için zorlayacak bir mekanizma konusunda somut öneri hazırlanması kararını aldı. IMF personeli, Krueger’in fikrinden yola çıkan bir çalışma yapacak ve önerisini, Mali Komite’nin 12 Nisan 2003’teki toplantısına yetiştirecek. 
     
     3 Kasım’a doğru... 
     Sonbahar toplantılarının karalı kadını, Arjantin, kaygılı kıtası, Latin Amerika’ydı ama, finans çevrelerinin aklının bir köşesinde de Türkiye vardı. 
     Bir yandan, toplantılar sırasında Washington’da bulunan eski bakan, CHP’li Kemal Derviş, bir yandan da, toplantılarda Türkiye’yi temsil eden halefi, DSP’li bakan Masum Türker, Türkiye’nin iktisadi programı konusunda övgüler işittiler. 
     IMF, Türkiye’nin "arjantinleşmemesinde," koalisyondan kaynaklı tüm zorluklara rağmen, reformlara ve anti - enflasyonist disipline sadık kalmayı başarabilen Derviş’in ekonomi yönetimine ve işbaşındaki ekonomi bürokrasisine büyük pay biçiyor. Aynı şekilde, hem IMF, hem de Bush yönetimi yetkilileri, Türker’e, iktisadi programın seçim sürecine kurban edilmemesindeki katkısı nedeniyle takdirlerini ilettiler. 
     Ancak piyasalarda belirgin bir Türkiye kaygısı da var. 3 Kasım’a endeksli bu kaygı, Irak savaşı beklentisiyle de besleniyor. 
     IMF’nin Avrupa Direktörü Michael Deppler, geçen hafta Reuters ajansına verdiği mülakatta, her iki konudaki kaygılara da değindi. Deppler’ın ifadelerini dikkatle okumakta yarar var. 
     Irak konusunda şöyle diyor "Eğer savaş kısa süreli olursa, bizim açımızdan, Türkiye’de çok alarm verici bir durum olmayacaktır." 
     Yani Deppler’a göre, Saddam’ı kısa sürede devirip Irak’ta istikrarı hızla sağlayacak bir şipşak savaş senaryosu, Türk ekonomisini çok da fazla sarsmayabilir. Dahası, ekonomisi nispetinde, bugüne dek gelmiş geçmiş en yüksek IMF kredisini alan ülke konumundaki Türkiye’ye, bu savaş nedeniyle yeniden kaynak aktarılması gerekmez. 
     Deppler’ın 3 Kasım yorumu da çarpıcı "Şu anki yüksek faiz oranları, siyasi belirsizliğin ve biraz da Irak unsurunun yansıması. Seçimlerden sonra, siyasi belirsizlik ortadan kalkacak ve eğer belirsizlik iyi yönde ortadan kalkarsa, faizler düşecek ve Türkiye mevcut programıyla iyi bir durumda olabilecek." 
     
     Kıssadan hisse açık değil mi 
     Birincisi, kısa sürede asayişi berkemal kılacağının hiçbir garantisi olamayan Irak harekatına karşı, Türkiye’nin ABD’den iktisadi destek garantisi alması şart. 
     İkincisi, 3 Kasım seçimlerinin "anlamsız" olduğu, ertelenmesinin gerektiği konusundaki terennümler, Türkiye’deki siyasi belirsizliği daha uzun zamana yaymayı göze alıp bunun ekonomiyi yeniden krize sokabileceğini görmezden gelen sorumsuzluk ifadeleri. 
     Üçüncüsü, uluslararası piyasalar, siyasi belirsizliğin ortadan kalkmasını istiyor, ama Deppler’ın ifadesiyle, piyasaların sakinlemesi, bu belirsizliğin "iyi yönde" ortadan kalkmasına da bağlı. Bu yön, iktisadi reformlar ve enflasyonla mücadeleyi sürdürecek, popülist bir ekonomiye kaymayacak bir hükümetin sandıktan çıkmasıdır. 
     Oyumuzun, Türkiye’nin "arjantinleşip arjantinleşmeyeceği" ile yakından ilgisi var, unutmayalım 
     
     







Çiller’den Ecevit’e çağrı 


Haliç 


DSP’nin tavrı 


IMF nereye Ya biz 


Hak mı, yoksa sorumluluk mu 


KONDA’nın 3 Kasım tahmini 


Küresel köyümüzden son haberler 


Çalışan sayısı ve ücret azalıyor üretim ve verim artıyor 


</TEXT>
</DOC>
