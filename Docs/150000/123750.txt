<DOC>
<DOCNO> 123750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/soneko18.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Kongresi... Cumhurbaşkanı Sezer Sanayileşme sürmeli... 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin kalkınmasının en önemli ayağını oluşturan rekabet gücü yüksek sanayileşme çabalarını sürdürmek zorunda olduğunu söyledi. 
     Cumhurbaşkanı Sezer, İstanbul Sanayi Odası'nın İSO düzenlediği Sanayi Kongresi'nin açılışında yaptığı konuşmada, siyasal, yönetsel ve hukuksal altyapısı, laik ve demokratik sosyal hukuk devleti niteliği ile oluşturulan Türkiye'nin çağdaşlaşmasının vazgeçilmez boyutunu kalkınmanın oluşturduğunu söyledi. 
     Türkiye Cumhuriyeti'nin ekonomik yönden güçlenmesinde ve kalkınma sürecinin hız kazanmasında Cumhuriyet'le birlikte başlatılan sanayileşme atılımlarının belirleyici rol oynadığına işaret eden Sezer, sanayileşmenin Türkiye'nin ekonomik yönden gelişmesinin, güçlenmesinin ve toplumun gönenç düzeyinin yükseltilmesinin en önemli aracı olduğunu ifade etti. 
     Cumhurbaşkanı Sezer, Türkiye'nin Cumhuriyet'ten günümüze dünya piyasalarında rekabet edebilir bir sanayileşme atılımını başarı ile gerçekleştirdiğini vurgulayarak, bugün sanayi sektörünün Türk ekonomisini ayakta tutan uluslararası rekabette güçlü kılan ana sektörlerden birisi olduğunu kaydetti. Sezer, konuşmasını şöyle sürdürdü 
     ''Dış satımın yüzde 90'ı sanayi ürünlerinden oluşmakta, TM markalı ürünler dünyanın hemen hemen her ülkesinde rahatlıkla satılabilmektedir. Ülkemizde üretilen sanayi ürünlerinin dünya pazarlarında kolaylıkla alıcı bulması, girişimcilerimizin başarısı kadar Türk sanayinin ulaştığı rekabet gücünün de önemli göstergesidir. Sanayileşme atılımları gelişen ve yenileri kurulan küçük sanayi siteleri ve organize sanayi bölgeleriyle sevindirici düzeye ulaşmıştır. Küçük ve orta ölçekli işletmeler bu kapsamdaki çabalarda öncü role sahiptir. Küçük ve orta ölçekli sanayi işletmeleri, istihdam yaratılması, girişim yeteneğinin geliştirilmesi, küçük sermaye birikimlerinin yatırımlara yönlendirilmesi ve sanayinin yurt geneline yaygınlaştırılması yönünden büyük önem taşımaktadır. 
     Ülkemizin kalkınmasının en önemli ayağını oluşturan rekabet gücü yüksek sanayileşme çabalarını sürdürmek zorundayız. Unutulmamalıdır ki sanayileşme enflasyondan işsizliğe kadar pek çok sorunun çözümünü de kolaylaştıracaktır.'' 
     





</TEXT>
</DOC>
