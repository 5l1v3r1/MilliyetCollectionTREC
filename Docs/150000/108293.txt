<DOC>
<DOCNO> 108293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sonspo03.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor UEFA Kupası maçı için Macaristan'a gitti... 
</HEADLINE>
<TEXT>

     UEFA Kupası 1. Turu'nda Ferencvaroş ile karşılaşacak olan Kocaelispor, Macaristan'a gitti. 
     Teknik direktör Hikmet Karaman'ın nezaretinde dün akşam son taktik çalışmasını Sefa Sirmen Tesisleri'nde yapan Körfez ekibi, sabah 08.00'de otobüsle Pendik'teki Sabiha Gökçen Havaalanı'na gitti. Buradan saat 10.00'da özel bir uçakla Macaristan'a hareket eden Kocaelispor, akşam maçın oynanacağı statta bir idman yapacak. 
     Turu geçmek için galibiyet ya da gollü bir beraberliği hedefleyen Körfez ekibinde, sakatlığı süren Altan yer alamayacak. Orhan Ak, Capone, Paço ve Uğur'un durumu ise maç saatinde belli olacak. 
     Futbol Şubesi sorumlusu Can Ulusoy'un başkanlığını yaptığı kafilede 20 futbolcu, teknik heyet, idareci, taraftar ve basın mensuplarından oluşan 92 kişi bulunuyor. 
     
     MACAR TAKIMLARIYLA 22. KARŞILAŞMA OLACAK... 

     Kocaelispor ile Ferencvaros takımları arasında yarın oynanacak UEFA Kupası 1. tur ilk maçıyla birlikte Türk ve Macar takımları 22. kez karşı karşıya gelecek. 
     Şimdiye kadar iki ülke takımları arasında yapılan 21 maçın 6'sını Türk, 11'ini de Macar takımları kazanırken, 4 karşılaşmada ise taraflar birbirlerine üstünlük sağlayamadı. Türk takımlarının 22 golüne, Macar ekipleri 42 golle karşılık verdi. 
     
     10 EŞLEŞMEDE 3 TUR 

     Türk takımları bugüne dek Avrupa kupalarında 10 kez eşleştikleri Macar takımlarını 3 kez saf dışı edebildi. 
     10 eşleşmenin 7'sinde Macar ekipleri turu geçen taraf olurken, Fenerbahçe, Galatasaray ve Sakaryaspor Macar takımlarına 2'şer maç sonunda üstünlük kuran ekipler oldu. 
     
     FERENCVAROS 4 MAÇIN 2'SİNİ KAZANDI 

     Kocaelispor'un rakibi Ferencvaros, bugüne kadar iki kez Türk takımları ile eşleşti. 
     Bu iki eşleşmenin birinde turu geçen, diğerinde ise elenen Macar takımı, oynadığı 4 maçın 2'sini kazandı, 1'ini kaybetti, 1'inde de berabere kaldı. 
     İlk olarak 1963-64 sezonunda Avrupa Şampiyon Kulüpler Kupası'nda Galatasaray ile eşleşen Ferencvaros, sarı-kırmızılılara 4-0 yenilip, evinde 2-0 galip geldi ve kupaya veda etti. 
     Macar takımı 1971-72 sezonunda ise UEFA Kupası ilk turunda eşleştiği Fenerbahçe'yi 3-1 yenip, 1-1 berabere kalarak eledi. 
     





</TEXT>
</DOC>
