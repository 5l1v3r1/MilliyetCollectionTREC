<DOC>
<DOCNO> 116227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur26.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Baykal'ın yaşına taktı 
</HEADLINE>
<TEXT>

     AKP Genel Başkanı Recep Tayyip Erdoğan, CHP Genel Başkanı Deniz Baykal'ın 1978'de bakanlık yaptığını, milletin akaryakıt ve yağ kuyruklarında çile çektiğini savunarak "40 yaşında bakanlık görevini başaramayan insan şu anda 65 yaşında bunu nasıl başaracak" dedi. 
     Niğde'de halka seslenen Erdoğan, CHP'nin yuhlanması üzerine "Bu yuhları sandığa doldurun" diye konuştu. CHP'nin, ne temel hak ve özgürlüklerden ne demokrasiden ne de Türkiye'yi inşa etmekten nasibini almadığını savunan Erdoğan, CHP'nin iktidarda olduğu dönemlerin ülkede yoklukların, yoksulluğun ve kuyrukların dönemi olduğunu öne sürdü. 
     Bu dönemlere ilişkin birkaç örnek vermek istediğini, CHP'lilerin de isterse kendi dönemleriyle ilgili örnek verebileceğini kaydeden Erdoğan, 1978'de Baykal'ın Enerji Bakanı olduğunu, Ecevit'in de Başbakanlık yaptığını anımsatarak, "Millet o dönemde akaryakıt ve yağ kuyruğunda çile çekiyordu. Baykal o zaman 40 yaşındaydı, 40 yaşında bakanlık görevini başaramayan insan şu anda 65 yaşında bunu nasıl başaracak" diye konuştu. 
     
     "ÇİLLER İKİNCİ LİGDE" 

     Çiller aleyhinde slogan atılması üzerine Erdoğan, "Onun adını anmayın, o ikinci ligde oynuyor" dedi. 
     Eğitim sorunlarına da değinen Erdoğan, AKP iktidarında gençlerin umutlarının yeşereceğini, seçilme yaşını da 25'e indireceklerini ifade etti. 
     Kendi iktidarlarında milletin "fıstıklı helva" yiyeceğini söyleyen Erdoğan, konuşmasını meydandakilere, "Beraber yürüdük biz bu yollarda" şarkısını söyleterek tamamladı. 
     





</TEXT>
</DOC>
