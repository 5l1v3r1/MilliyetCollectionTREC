<DOC>
<DOCNO> 139758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur11.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın Meclis'te oylama, sokakta eylem var 
</HEADLINE>
<TEXT>

     Ankara yarın çok hareketli bir gün geçirecek. Yurt dışına asker gönderme ve yabancı asker bulundurmaya ilişkin tezkere TBMM'de oylanacak. Aynı saatlerde Ankara sokakları bugüne dek yapılmış en büyük "savaşa hayır" mitingine tanıklık edecek. 
     Başkentte yarın yapılacak olan ''Savaşa Hayır'' mitingi öncesinde Ankara Emniyet Müdürlüğü'ne bağlı birimler geniş güvenlik önlemleri aldı. Belli noktalara sabit görevliler yerleştirilirken, şüpheli görülen kişilere kimlik sorgulaması yapılıyor. 
     Yarın bazı siyasi partiler, sendikalar ve sivil toplum örgütlerinin öncülüğü ile yapılacak miting öncesinde Çevik Kuvvet'e bağlı polis ekipleri başta TBMM olmak üzere Güvenpark, Sıhhiye çevresinde sabit önlemler aldılar. Polis panzerlerinin yanı sıra yaya devriye gezen polisler şüpheli gördükleri kişilerin merkeze bildirerek kimlik sorgulaması yapıyorlar. 
     Emniyet yetkilileri yarınki miting nedeniyle Ankara Emniyet Müdürlüğü'ne bağlı polislerin izinlerin kaldırıldığını belirterek, tüm birimlerinin mitingde görev alacağını bir bölümünün de takviye kuvvet olarak merkezde bekletileceğini söylediler. TBMM'de yarın Başbakanlık Tezkeresi'nin de görüşüleceğini vurgulayan yetkililer, İl Jandarma Komutanlığı'na bağlı birliklerin belli noktalarda hazır bekletileceğini de söylediler. 
     Yetkililer Ankara dışından gelenlerin Hipodrom'da toplanarak mitingin yapılacağı Sıhhiye'ye yürüyeceğini, bu güzergah, miting ve Meclis çevresinde yaklaşık 5 bin polisin görev yapacağını söylediler. 
     Mitinge katılacak vatandaşlara da çağrıda bulunan üst düzey bir yetkili, ''Terör örgütü PKK yanlıları vatandaşların savaş konusundaki insani duygularını istismar atmak istiyorlar. Lütfen mitinge katılacak vatandaşlar bu kişileri aralarına almasınlar. Provokasyonlara dikkat etsinler'' dediler. 
     





</TEXT>
</DOC>
