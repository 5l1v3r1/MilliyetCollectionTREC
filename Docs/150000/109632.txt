<DOC>
<DOCNO> 109632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/spor/spo03.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötü futbolun hesabı soruldu 
</HEADLINE>
<TEXT>
FLORYA’DA İCTİMA 
Barça yenilgisinin ardından sinirler gerildi. Fatih Terim futbolcularını gece evlerine yollamadı 
     ERHAN TELLİ 

     Kampı uzattı 
     GALATASARAY’DA, Barcelona yenilgisinin şoku, maçtan sonraki saatlerde de sürdü. Yenilginin faturasını futbolcularına çıkaran Teknik Direktör Fatih Terim, önceki gece tesislerde hesap sordu. Oyuncularını evlerine göndermeyen ve kampa devam emri veren tecrübeli hoca, gecenin geç saatlerine kadar kötü futbolun nedenlerini araştırdı. Fatih Terim, kampı sabah yapılan antrenmandan sonra dağıttı. 
     
     Kabul etmiyor 
     FATİH Terim’in oyuncularıyla yaptığı toplantıda, özellikle büyük rahatsızlık duyduğu "yenilgiyi kabullenmişlik" görüntüsü üzerinde durduğu bildirildi. Futbolcularına "Sizi bir daha böyle görmek istemiyorum" diyen başarılı hocanın, Arif, Christian ve Felipe’yi de sert bir dille uyardığı açıklandı. Terim’in, bu üç yıldıza, orta sahaya yardımcı olmadıkları için çıkıştığı iddia edildi. 
     
     Hepsine isyan etti 
     TECRÜBELİ hocanın, kötü futbol nedeniyle şaşkın olduğunu dile getirdiği de vurgulandı. Terim’in Şampiyonlar Ligi’nde final düşünen bir takım gibi oynamadıklarını belirtip, "Futbol anlayışınız ve sahadaki haliniz beni oldukça şaşırttı. Biz büyük hedefleri olan bir takımız. Futbolunuz beni çok üzdü. Yine de size inanıyorum. Birlikte ayağa kalkacağız" dediği öğrenildi. 
     
     Çıt çıkmadı 
Cim-Bom, İstanbul maçının hazırlıklarına vakit kaybetmeden başladı. Teknik heyet ve futbolcuların moralsiz olduğu gözlerden kaçmadı 
     BARCELONA yenilgisinin ardından gözünü İstanbulspor ile oynayacağı lig maçına çeviren Galatasaray’da hazırlıklar dün başladı. Teknik Direktör Fatih Terim ve futbolcularının oldukça moralsiz olduğu gözlendi. İstanbul maçında kadroda revizyona gidileceği öğrenildi. Başarılı hocanın, arka adalesinden sakatlanan Almaguer’in yerine Emre’yi yeniden ilk onbirde oynatmayı planladığı bildirildi. 
     TERİM’İN Barcelona maçında yedek kalan Hasan Şaş’ı ilk onbirde oynatması beklenirken, formsuzluğu devam eden Ümit Davala’yı dinlendireceği vurgulandı. Ayrıca Balic’in de ilk onbirde oynama ihtimalinin gündemde olduğu ifade edildi. Sarı - Kırmızılı takımın dün yaptığı çalışmada, Barcelona maçında oynayanlar düz koşu yapmakla yetindi. Diğer oyuncular ise çift kale maçla hazırlıklarını sürdürdü. 
     
4 trilyon dağıtıldı      CÜNEYT KARAKAYA 

     BARCELONA yenilgisinin ardından büyük bir moral bozukluğu yaşayan Galatasaraylı futbolculara, yönetim para dopingi yaptı. Sarı - Kırmızılı yöneticiler, transfer taksitlerini bekleyen futbolcuların 2.5 milyon dolar 4 trilyon 150 milyar tutarındaki alacaklarının tamamını ödedi. Ayrıca Gaziantepspor’a Batista transferi nedeniyle oluşan borç da kapatıldı. 
     YÖNETİCİLER, Barcelona’ya kaybedilen üç puanın abartılmaması görüşünde birleşti. İkinci Başkan Ali Dürüst, yenilginin dünyanın sonu olmadığını vurgulayıp, "Bu karşılaşmanın çok zor olacağı belliydi. İnsanların maça gelirken hisettiği beklentiler gerçekleşmedi. Ama galibiyeti olduğu kadar, yenilgiyi de abartmamak lazım" diye konuştu. 
     
Meşale krizi      BARCELONA maçında, tribünlerde yakılan meşaleler, Galatasaray yönetimini ayağa kaldırdı. Maç öncesi alınan sıkı tedbirlere karşın, stada yanıcı maddelerin sokulması ve sahaya atılması, UEFA gözlemcisinin raporunda da yer aldı. Sarı-Kırmızılı yöneticiler, taraftarların umursamaz tavrına tepki gösterdi. 
     YÖNETİM, meşale konusunda büyük bir titizlik göstererek, sorumlularını araştırmaya başladı. Yanıcı maddelerin bir gün önceden stada sokulma ihtimalinin fazla olduğu iddia edildi. Başkan Özhan Canaydın, olaylara çok kızıp, Sarı - Kırmızılı taraftarların liderlerini uyardığı belirtildi. 
     
Sahte bilet alarmı      BARCELONA maçı öncesinde, karaborsacıların piyasaya bir çok sahte bilet sürdüğü tespit edildi. Bu biletler sayesinde, maça giremeyen taraftarlardan çok ciddi miktarlarda paraların alındığı belirtildi. Galatasaray yönetimi, bu şok gelişme üzerine Brugge maçı öncesinde emniyet ile ortak çalışma içinde olma kararı aldı. Yöneticiler, ayrıca taraftarları elden bilet almamaları konusunda uyardı. Bu arada stadda bazı kapıların kırıldığı ve buralardan çok sayıda kişinin bedava içeriye girdiği ortaya çıktı. 
     
     
İSPANYA BASINI      EL MUNDO DEPORTIVO Türk şampiyonu sahada silindi 
     "Barça’dan Türkler’e büyük darbe. Galatasaray sadece çırpındı, çabaladı. Türkler’in bu Barcelona karşısında yapacak bir şeyi yoktu. Van Gaal, sistemini İstanbul’da test etti, "pekiyi" aldı. Barcelona’nın çıkardığı müthiş oyun, Türk şampiyonunu sahadan silmeye yetti." 
     MARCA Galatasaray hafif kaldı 
     "Barcelona cehennemden hem kolay hem de lider çıktı. Galatasaray oldukça hafif kaldı. Türkler’in nefesi 15 dakika bile yetmedi. Fatih Terim "Benim beklediğim Barcelona da buydu. Sürpriz olmadı" dedi. Barcelona ligde ve Şampiyonlar Ligi’nde hızlı adımlarla hedefe koşuyor." 
     AS Şeytan üçgeni işi bitirdi 
     "Barça, Ali Sami Yen cehenneminin ateşini söndürdü. Luis Enrique 100. golüyle Galatasaray’a ders verdi. Ne yapsınlar, nefesleri bu kadarmış. Türkler sadece koştular, oynamadılar. Kluivert, Saviola, Luis Enrique’nin oluşturduğu şeytan üçgeni, işi bitirdi." 
     SPORT Barcelona’dan buz gibi duş 
     "Bu Barcelona can yakıyor. Barcelona’dan İstanbul cehennemine buz gibi duş. Van Gaal’ın Barça’sı finale koşuyor. Barça oynadı, Galatasaray ve taraftarları sadece seyretti. Bu futbolla Galatasaray’ın puan alması mümkün değildi. İki devrede de sahada top oynayan sadece Barcelona idi." 
     35 saniyede ağır darbe’ 
     BARCELONA’NIN Galatasaray karşısında attığı gol İspanyol basınında geniş yer buldu. Gazeteler golün şemasını yayınlarken, ilginç analizler yaptı. Pozisyonun başından itibaren topun dolaştığı noktaları süre olarak hesaplayan gazeteler, "9 oyuncu, 35 saniyede 14 pas ile işi bitirdi. İşte Barcelona’nın sırrı bu" ifadelerini kullandı. 
     



 SPOR 


























</TEXT>
</DOC>
