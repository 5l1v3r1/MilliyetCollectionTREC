<DOC>
<DOCNO> 134463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/son/sondun01.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ve Blair buluştu, konuştu ve görüş birliğine vardı... 
</HEADLINE>
<TEXT>

     ABD Başkanı George Bush ve İngiltere Başbakanı Tony Blair, Irak'ın, Birleşmiş Milletler'in BM istediği gibi silahsızlanmadığını söylediler. 
     Beyaz Saray'da görüşen iki lider, görüşmenin ardından ortak basın toplantısı düzenledi. 
     Bush, basın toplantısında "Irak Devlet Başkanı Saddam Hüseyin silahsızlanmıyor, bu bir tehlike ve aylar değil, haftalar içinde silahsızlanmalı" dedi. 
     George Bush, ikinci bir BM kararının memnuniyetle karşılanacağını ancak kendisine göre BM'nin Irak ile ilgili 1441 sayılı kararın Irak'a askeri müdahale için yeterli olduğunu belirterek, "Bu sorun hızla çözülmelidir. Birleşmiş Milletler'in bu konuda ikinci bir tasarıyı onaylamayı kararlaştırması durumunda, eğer bu karar Saddam Hüseyin'i silahsızlandırmak niyetinde olduğumuz yönünde bir sinyal olacaksa memnunlukla karşılanır" dedi. 
     Bush, ayrıca, Irak'ın BM silah denetçilerini tekrar Bağdat'a davet etmesinin, Irak Devlet Başkanı Saddam Hüseyin'in yeni bir aldatmacası olduğunu söyledi. 
     George Bush, ABD Dışişleri Bakanı Colin Powell'in gelecek hafta BM Güvenlik Konseyi'nde Irak'ın silahlanma programları ile ilgili kanıtlar sunarken, Saddam Hüseyin'in dünyayı aldatmaya çalıştığını açıkça ortaya koyacağını belirterek, "Saddam Hüseyin'in barışa bir engel olduğunu açıklığa kavuşturacağız" dedi. 
     İngiltere Başbakanı Tony Blair de, Saddam Hüseyin'in kendisine silahsızlanmayı emreden BM kararlarını ihlal ettiğini söyledi. 
     "Uluslararası kamuoyunun bunun için Saddam'ı sorumlu tutmak zorunda olduğunu" belirten Blair, "Bu, uluslararası kamuoyu için bir deneydir" dedi. 
     





</TEXT>
</DOC>
