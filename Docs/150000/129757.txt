<DOC>
<DOCNO> 129757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/soneko08.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındıkçılar yarın Ankara'da... 
</HEADLINE>
<TEXT>

     Fındık Tarım Satış Kooperatifleri Birliği FİSKOBİRLİK Yönetim Kurulu Başkanı Salih Erdem, yeni sezon fındık politikasının şimdiden belirlenmesi amacıyla, Sanayi ve Ticaret Bakanı Ali Coşkun ile yarın Ankara'da bir görüşme yapacaklarını söyledi. 
     Erdem, yaptığı açıklamada, Türkiye'nin fındık ihracatından hedeflediği geliri elde edebilmesi ve iç ve dış piyasalarda fındık fiyatlarını kontrol altında tutabilmesi için, istikrarlı fındık politikası izlemesi gerektiğini belirtti. 
     Türkiye'nin, fındık fiyat ve politikasını, Şubat ya da en geç Mart ayında belirleyerek iç ve dış piyasaları rahatlatması gerektiğini dile getiren Erdem, şunları söyledi 
     ''Yeni sezon fındık politikasının şimdiden belirlenmesi amacıyla, Sanayi ve Ticaret Bakanı Ali Coşkun'u makamında ziyaret edeceğiz. Geçmiş yıllarda fındık politikası ve fiyatının, hasat zamanında belirlenmesi nedeniyle sıkıntılar çekildi. Bakan Coşkun'a, bu sıkıntıların bir daha yaşanmaması için fındık fiyat ve politikasının en geç Mart ayında belirlenmesi gerektiğini anlatacağız.'' 
     
     ALIM KAMPANYASINI UZATMA GİRİŞİMİ 
     2002 ürünü alım kampanyasının uzaltılması için de, girişimlerde bulunacaklarını ifade eden Erdem, ''Üreticinin elinde 100 bin ton dolayında ürün kaldığını tahmin ediyoruz. Bu ürünün regüle edilmesi ve piyasaların rahatlaması için alım kampanyasının 1 ay daha uzatılmasına çalışacağız'' dedi. 
     Erdem, görüşmelerde, FİSKOBİRLİK'in üreticiden aldığı 2002 ürünü 47 bin ton fındığın randıman bedeli farkının ödenmesi ve buna 5 trilyon lira kaynak bulunması konusunu da gündeme getireceklerini kaydetti. 
     





</TEXT>
</DOC>
