<DOC>
<DOCNO> 139226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo25.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçilmiş Sivasspor, liderlik yolunda önemli mesafe katetti... 
</HEADLINE>
<TEXT>

     İkinci Futbol Ligi A Kategorisi'nde mücadele eden Sivasspor'da, kulüp başkanı Osman Seçilmiş, takımın hedefe ulaşması için kalan 13 adımda herkesin üzerine düşeni yapması gerektiğini belirterek, ''Sivasspor liderlik yolunda önemli mesafe katetti'' dedi. 
     Osman Seçilmiş, yaptığı açıklamada, zor geçeceğini önceden tahmin ettikleri Erzurumspor maçında, takımlarının ortaya koyduğu oyunun, ağır hava koşullarına karşın kendilerini sevindirdiğini belirterek, alınan 3 puanın önemli olduğunu vurguladı. 
     Bu maçta stada kaçak girişlerin engellenmesini hedefleyen bir çalışma yapıldığını yönetim olarak sonradan öğrendiklerini de hatırlatan Seçilmiş, açıklamasında şu görüşlere yer verdi 
     ''Bu çalışmalarda taraftarların bir süre rahatsız olduğunu öğrendik, taraftarların sıkıntı çekmemesi çok daha güzel olurdu. Sivasspor'un menfaatine yönelik yapılan bu çalışmanın farklı zeminlere çekilebilmesini anlayabilmiş değiliz. Bu konuda yapılan yayınlar bilgisizlikten ve kendi mesleğinin icap ettirdiği çalışmaları yapamamaktan kaynaklanıyor. Eğer böyle değilse art niyetli yaklaşım olarak değerlendiriyoruz.'' Sivasspor'un çıkarlarına yönelik çalışmaların farklı zeminlere çekilmesini anlayamadaklarını ve stada ücretsiz girişlerin tamamıyla önlenmesi konusunda gerekli hassasiyeti göstereceklerini belirten Seçilmiş, açıklamasını şöyle sürdürdü 
     ''Stada büyükleriyle beraber ücretsiz giren çocuklar konusunda, yönetim olarak rahatsızlığımızın olmadığını, hatta memnun olduğumuzu herkes bilmektedir. Ancak 8-10 bin kişinin yer aldığı toplumsal olaylarlarda küçük yaştaki çocukların bulunmasının sakıncaları da gözardı edilemez.'' Oynayacakları Gümüşhane Doğanspor maçı için yönetim kurulu olarak gerekli karar ve önlemlerin alındığına da dikkati çeken Seçilmiş, bu maç için futbolcuların herhangi bir talebi olmamasına karşın galibiyet priminin 600'er milyon liradan 800'er milyon liraya, beraberlik priminin ise 250'şer milyon liradan 400'er milyon liraya çıkarıldığını duyurdu. 
     Sivas Valisi Hasan Canpolat'ın da, göreve başladığının arefesinde tesislerini gezerek, takımlarına her türlü desteği sunacağı sözünü verdiğini hatırlatan Seçilmiş, Sivasspor'a yardım kampanyalarının sürdüğünü, bu çerçevede önümüzdeki günlerde İstanbul'da, Devlet Bakanı ve Başbakan Yardımcısı Abdullatif Şener'in de katılacağı 100 kişilik bir yemek organize etmeyi planladıklarını da açıkladı. 
     





</TEXT>
</DOC>
