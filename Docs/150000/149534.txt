<DOC>
<DOCNO> 149534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun25.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Türkiye, Kerkük'teki iddialarından vazgeçmeli 
</HEADLINE>
<TEXT>

     Irak Kürdistan Demokrat Parti IKDP lideri Mesud Barzani, ''Türkiye'nin Kuzey Irak'a asker gönderebileceği yolundaki açıklamaları ve Kerkük'teki petrol alanları üzerindeki iddialarından vazgeçmesi'' gerektiğini söyledi. 
     Barzani yaptığı açıklamada, IKDP'nin koalisyon güçleri ve Iraklı muhaliflerle imzalanan anlaşmalara saygılı olduğunu belirterek, Irak'ta hızla siyasi, sosyal ve ekonomik yapının kurulmasına ihtiyaç bulunduğunu söyledi. Barzani, ''Bölge ve komşu ülkeler Irak'ın toprak bütünlüğüne saygı göstermeli ve Irak halkının içişlerine müdahaleden kaçınmalıdır'' dedi. 
     ''Türkiye'nin Kuzey Irak'a asker gönderebileceği yolundaki açıklamaları ve Kerkük'teki petrol alanları üzerindeki iddialarından vazgeçmesi'' gerektiğini söyleyen Barzani, Irak kentlerinde görülen yağmalama olaylarıyla ilgili olarak daha önce birkaç kez koalisyon güçleri ve muhalif güçlerle görüşmelerinde bu tür olayların olabileceği konusunda kaygılarını dile getirerek, gerekli önlemlerin alınmasını istediklerini belirtti. 
     Barzani, IKDP'ye bağlı peşmergelerin bulundukları yerlerde güvenliği ve düzeni sağladığını ve yağmalama olaylarını durdurduğunu öne sürerek, Kerkük'te güvenliği ve düzeni sağlamak için Amerikalı askerler, muhalif güçler ve peşmergelerden oluşan özel bir gücün derhal oluşturulması önerisinde bulundu. 
     Öte yandan, IKDP yetkilisi Taha Tayfur, İRNA'ya yaptığı açıklamada, IKDP'ye bağlı peşmergelerin düzenlediği operasyonla Irak güçlerini petrol zengini bölgelerden uzaklaştırdığını, Dohuk bölgesinin Zummar, Erbuyya ve Şingal kesimlerinde 64 petrol kuyusunu kontrol ettiğini, doğal olarak bu petrolün tüm Irak halkına ait olduğunu söyledi. 
     Tayfur, ''25 yıl önce Bağdat rejiminin adı geçen bölgelerde yaptığı etnik temizlikle Kürtleri uzaklaştırarak, yerine Arapları getirdiğini ve bu Arap ailelerin hala burada yaşadığını, Şam yönetiminin IKDP güçlerinin petrol kuyularını ele geçirdiğini öğrendikten sonra bölgeye ihraç ettiği elektriği kestiğini'' ileri sürdü. 
     
     TALABANİ KEKRÜK'TEKİ PEŞMERGELER ÇEKİLECEK 

     İRNA'nın haberine göre, dün Kerkük'te Kürt, Arap, Türkmen ve Asuri temsilcileriyle toplantı yapan Talabani, Kürt, Arap, Türkmen ve Asurilerin Kerkük'te barışçı bir ortamda yaşadıklarını, bu kentte siyasi ve idari programların kent halkı tarafından uygulanması gerektiğini söyledi. Talabani, ''Kerkük Kürt, Arap, Türkmen ve Asuriler arasında kardeşlik ve barışın sembolüdür. Saddam Hüseyin Irak'ta etnik gruplar arasında ayrımcılık siyaseti izliyordu, bu tür siyasetler insanlar arasında kaos ve anlaşmazlıklara yol açar'' diye konuştu. 
     IKYB'nin, Irak'ta etnik gruplar arasındaki anlaşmazlıkların ortadan kaldırılmasına yardımcı olacağını ve bu grupların taleplerine ''federal Irak'' çerçevesinde saygılı olacağını ifade eden Talabani, Kerkük'teki peşmergelerin mümkün olan en kısa zamanda kentten çekileceğini kaydetti. 
     





</TEXT>
</DOC>
