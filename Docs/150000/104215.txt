<DOC>
<DOCNO> 104215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/soneko11.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Sandığı'nın açığı kapanacak gibi değil... 
</HEADLINE>
<TEXT>

     Sosyal güvenlik finansmanındaki sıkıntı devam ederken, kuruluşlar arasında, açığı en çok artan kurum olan Emekli Sandığı paraya doymuyor. 
     Açıkları çığ gibi büyüyen Emekli Sandığı'na, yedi aylık dönemde bütçeden, yaklaşık 3 katrilyon liralık para aktarılırken, Bağ-Kur ve SSK'ya, bütçeden yapılan toplam transfer ise Emekli Sandığı'na gerçekleştirilen transferle eşit düzeyde kaldı. Bağ-Kur ve SSK'ya, aynı dönemde yalnızca 1.5'er katrilyon liralık para transfer edildi. Bu yıl, yedi aylık dönemde, bütçeden, sosyal güvenlik kuruluşlarına 6 katrilyon 38 trilyon liralık ödeme yapıldı. 
     Temmuz ayında, SSK'ya 190 trilyon, Bağ-Kur'a 188 trilyon ve Emekli Sandığı'na da 400 trilyon lira bütçeden aktarıldı. 
     Uzmanlar, sosyal güvenlik reformu çerçevesinde, alınan tedbirlerle, daha önce en büyük kara delik kaynağı olan SSK'nın düzelme yoluna girmesine rağmen, Emekli Sandığı için aynı şeyi söylemenin mümkün olmadığını belirtiyorlar. 
     
     HEDEFLERİN TUTMASI İMKANSIZ... 
     Öte yandan bu yılın tamamı için ise her üç kuruluşa da, yaklaşık olarak 7.5 katrilyon liralık bir toplam kaynak aktarımı öngörülüyor. Temmuz ayında, 6 katrilyon liranın aşılması nedeniyle, bu hedefin tutturulamayacağı kaydediliyor. 
     Sosyal güvenlik kuruluşlarının, ayrıca 200 trilyon liranın üzerinde ilaç bedeli borçları da bulunuyor. 
     2002 yılı hedefleri içinde, bu kuruluşların açıklarını kapatmak için Emekli Sandığı'na 4 katrilyon lira, Sosyal Sigortalar Kurumu'na 1 katrilyon 670 trilyon lira, Bağ-Kur'a da 1 katrilyon 740 trilyon lira kaynak aktarılması öngörülüyor. 
     





</TEXT>
</DOC>
