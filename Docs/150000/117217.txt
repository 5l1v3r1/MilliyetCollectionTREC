<DOC>
<DOCNO> 117217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur08.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İftar sonrasında tatlıya dikkat... 
</HEADLINE>
<TEXT>

     Ramazan ayında iftar yemeğinin üzerine ara verilmeden tatlı yenmesinin, damar tıkanıklığı başta olmak üzere çok sayıda hastalığa davetiye çıkardığı bildirildi. 
     Konya Numune Hastanesi Başhekim Yardımcısı Ali Okur, oruç tutanların büyük bölümünün iftar sofrasında ağır yiyecekler tükettiğini söyledi. 
     Oruç sırasında kan şekerinin önemli derecede düştüğünü ve bu çerçevede açlık hissinin üst seviyelere tırmandığını belirten Okur, bu hissin yüksek kalorili gıdalarla sağlık sorunlarına yol açtığını kaydetti. 
     İftarda aşırı miktarda vücuduna yüksek kalori yükleyen kişinin bir de üzerine kaloriyi en az ikiye katlayacak tatlı yediğini ifade eden Okur, yüksek dozdaki kalori nedeniyle tokluk kan şekerinin önemli oranda arttığını ifade etti. 
     Okur, iftar sofrasında hatalı beslenmenin kan akışını azaltarak, kanın pıhtılaşmasına neden olduğuna dikkati çekerek, şöyle devam etti 
     ''Yükselen kan şekeri damar tıkanıklığına neden olur. Bu da, tehlikeli kalp rahatsızlıkları başta olmak üzere, felç ve olumsuz vücut fonksiyonları gibi hastalıklara davetiye çıkarır. Ayrıca, tıkanma, beyine yakın bölgelerde ise, beynin oksijen alamaması, unutkanlık ve uyuşukluk gibi değişik rahatsızlıkları beraberinde getirir.'' 
     
     SAĞLIKLI RAMAZAN İÇİN DİKKATLİ OLUNMALI 
     Özellikle oruç tutan kişilerin Ramazan ayını sağlıklı bir şekilde geçirmesi için çok sayıda ayrıntıya dikkat etmesi gerektiğini belirten Okur, sofraya oturulduğunda bütün yiyeceklerin birden tüketilmesi yerine ara verilerek yenmesinin daha iyi olacağını söyledi. 
     Bu çerçevede iftar zamanı başta hamurlu yiyecekler olmak üzere sindirildiğinde hemen kaloriye dönüşen yüksek karbonhidrat içerikli gıdaların yenmemesinin üzerinde duran Okur, ''Oruç bir tabak çorba ile açılıp 5-10 dakika beklenirse daha fazla yiyeceğin alınması önlenebilir. Bu da dolayısıyla vücuda yüksek kalori yüklemesinin önüne geçecektir'' dedi. 
     Okur, iftar saatine kadar aç kalındığı için vücudun sürekli şekere ihtiyaç duyacağını ifade ederek, ''Bu istek bir şekilde bastırılmalıdır. Yemeğin üzerine tatlının yenmesi doğabilecek tehlikeli hastalıklar düşünülerek ertelenmeledir. İftarda yenen yemeklerin sindirilmesinden sonra, yani en az 3 saat sonra tatlının tüketilmesi sağlık açısından oldukça önemlidir'' diye konuştu. 
     





</TEXT>
</DOC>
