<DOC>
<DOCNO> 138475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/guncel/agun.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk vekil, Türk limanına alınmadı 
</HEADLINE>
<TEXT>

CHP’li Durgun, "can güvenliğinizi sağlayamayız" denince İskenderun Limanı’na girmekten vazgeçti 
     TUNCAY DAĞLI Mersin DHA 

     Füze bataryası sistemi taşıyan Hummer’ların da aralarında bulunduğu 522 askeri aracın indirildiği İskenderun Limanı, askeri kararg hı andırıyor. Askeri araçların konuşlandığı bölge konteynerlerle perdelendi. Askeri araçlar da Dynamix 98 tatbikatında ABD çadırlarının kurulduğu bölgede sıralandı. 
     
     GİRİŞ YASAK’ DENDİ 
     CHP Hatay Milletvekili Gökhan Durgun, dün İskenderun Limanı’na indirilen malzemelerle ilgili bilgi almak için bir grup partiliyle İskenderun Limanı A Kapısı’na geldi ve içeri girmek istedi. Kapıdaki görevlinin yasak olduğunu bildirmesi üzerine Durgun, milletvekili olduğunu, yetkili bir kişiyle görüşmek istediğini söyledi. 
     Askeri araçların bulunduğu alandan sorumlu albay rütbeli bir Türk yetkiliyle görüşen Durgun, can güvenliğinin sağlanamayacağının söylenmesi üzerine limana girmekten vazgeçti. 
     Limana girme isteğinin partisinin bilgisi dahilinde, ancak kişisel bir hareket olduğunu kaydeden Durgun, CHP Genel Başkan Deniz Baykal’a da bilgi vereceğini belirterek şunları söyledi "Limanda muharebe malzemesi olup olmadığını görmek istedim. Limanı gezip, partimin yetkililerine bilgi verecektim. İçeri girmek istediğimde yasak olduğu belirtildi. Albay rütbeli Türk subayla telefonla görüştüm. Bana can güvenliğimi sağlayamayacaklarını ifade etti. Ben de can güvenliğimin olmadığı yere girmekten vazgeçtim." 
     Öte yandan dün İskenderun Limanı önünde toplanan yaklaşık 100 kişi ABD’yi protesto etti. 
     
     



 GÜNCEL 


















</TEXT>
</DOC>
