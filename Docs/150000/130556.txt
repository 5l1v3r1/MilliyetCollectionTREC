<DOC>
<DOCNO> 130556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko39.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Süleyman Demirel Bağdat gezisini fevkalade yanlış görüyorum 
</HEADLINE>
<TEXT>

     9. Cumhurbaşkanı Süleyman Demirel, Devlet Bakanı Kürşad Tüzmen başkanlığında Bağdat'a yapılan geziyi değerlendirirken, ''fevkalade yanlış görüyorum'' dedi. 
     Demirel, Genç Girişimciler Grubu'nun Ankara Sheraton'da düzenlediği ''Bir başka boyut'' toplantısına katılarak bir konuşma yaptı ve konukların sorularını yanıtladı. 
     ''Merkez sağın çok parçalanmış olduğu ve bu parçalanmının toparlanıp toparlanamayacağı'' konusundaki bir soruya Demirel, merkez sağın şu anda dağınık olduğunu ama kaybolmayacağını söyledi. 
     ''Merkez sağ, Türkiye'nin çimentosudur aslında. Türkiye'ye hem merkez sağ, hem de merkez sol lazımdır. siyasi partiler Türkiye'de büyük bir bunalımdan geçiyor. Ancak bu bunalım sonsuza kadar sürmez'' diyen Demirel, bir toparlanma olacağını bildirdi. 
     Kendisinin bu toparlanma görevini, 1960'lı ve daha sonraki yıllarda yaptığı ifade eden Demirel, bundan sonraki toparlanmayı genç nesillerin yapacağını anlattı. Demirel, kendisinin de buna manevi desteği olacağını vurguladı. 
     
     IRAK SEYAHATİ 
     Devlet Bakanı Kürşad Tüzmen'in Irak'a yaptığı seyahate ilişkin yorumunun sorulması üzerine de Demirel, şu değerlendirmeyi yaptı 
     ''Çok kötü olarak yorumluyorum. Bir tarafta siz Amerika heyetine izin veriyorsunuz, limanlarınızı, havaalanlarınızı inceletiyorsunuz, bir yandan da 300 kişilik heyetle gidiyorsunuz. Ticaretiniz mi çatladı anlamıyorum ki Fevkalade yanlış görüyorum.'' Demirel, ABD'nin Irak'a BM kararıyla ile girmesi halinde, Türkiye'nin fazla sıkıntısı olmayacağını, ancak aksi durumda ABD'nin burada cephe açması halinde büyük sıkıntıları olacağını ifade etti. Demirel, burada bir Kürt devleti kurulması olayına da sessiz kalınmasının mümkün olmayacağını bildirdi. 
     
     IRAK'TAN PETROL ALACAĞI VAR MI 
     Türkiye'nin Irak'tan ''petrol alacağı var mı'' yolundaki soruya da Demirel, ''Türkiye'nin alacağı falan yok. Atı alan Üsküdarı geçmiş'' diye yanıtladı. 
     Türkiye'nin 25 yıllık alacağından 13 yılını almış bulunduğunu, geri kalanın da bağışlandığına dikkati çeken Demirel, bu bağış olayının da, o günkü siyasetin bir sonucu olarak değerlendirdiğini anlattı. Demirel, ''Türkiye'nin alacağı olsaydı, bugüne kadar tahsil edilmiş olurdu'' dedi. 
     
     TÜRKİYE-ABD İLİŞKİLERİ, KIBRIS KONUSU 
     Demirel, ''Türkiye'nin ABD'ye çok bağlı olup olmadığı'' yolundaki bir soruya karşılık da, ''ABD'ye bağlı falan değiliz. Ödünç para alırız, onu da IMF ile verdirmiştir'' ifadesini kullandı. 
     Amerika ile ilişkilerin tek taraflı olmadığını vurgulayan Demirel, Türkiye'nin kimsenin diyeti altında bulunmadığı, diyete bağlı da bir dostluk olamayacağını söyledi. 
     Kıbrısla ilgili soru üzerine de Demirel, Kuzey Kıbrıs'ta 35 bin Türk askeri bulunduğunu ve Türkiye'nin Kıbrıs'tan vazgeçemeyeceğini kaydetti. 
     





</TEXT>
</DOC>
