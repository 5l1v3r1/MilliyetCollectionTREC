<DOC>
<DOCNO> 120592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/yazar/bila.html </URL>
<DATE> 2002/11/23/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal freni 
</HEADLINE>
<TEXT>

     AKP lideri Tayyip Erdoğan, CHP lideri Deniz Baykal’ı ziyaret ederek, AB bağlamındaki dış temaslarında edindiği izlenimi paylaştı. 
     Erdoğan - Baykal görüşmesinden çıkan somut karar, Kıbrıs konusunda TBMM’de bir genel görüşme yapılması. Konunun, Meclis Genel Kurulu’nda enine boyuna ele alınması... 
     Erdoğan’ın yoğun yurtdışı temaslarından olumlu bir izlenimle dönmekle birlikte, Kıbrıs ve Kopenhag zirvesiyle ilgili olarak Ankara’da daha gerçekçi bir yaklaşım gösterdiğini söyleyebiliriz. 
     Erdoğan’ın Dışişleri Bakanı Yaşar Yakış’ı, KKTC Cumhurbaşkanı Rauf Denktaş’la görüşmek üzere New York’a göndermesi, ulusal çıkarlara aykırı düşecek bir adım atmalarının söz konusu olmayacağını açıklaması, Avrupa başkentlerindeki açıklamalarına göre biraz farklılık gösteriyor. 
     Erdoğan’ın Baykal görüşmesinden sonra söyleminde gözlenen ihtiyat payında, CHP liderinin etkisi olduğu da söylenebilir. Baykal’ın, AKP liderine, "biraz frene bas" önerisinde bulunduğu anlaşılıyor. 
     Örneğin, 12 Aralık’ta yapılacak Kopenhag zirvesi öncesinde, Erdoğan’ın, "AB Kıbrıs, Avrupa Güvenlik ve Savunma Politikası Avrupa ordusu " konularını birbirine bağlı bir paket olarak gören açıklamalarında da frene bastığı gözleniyor. 
     CHP lideri Baykal, BM Genel Sekreteri Annan’ın Kıbrıs planı konusunda görüşlerini detaylı biçimde Erdoğan’a aktarmış durumda. Planda Türk tarafının aleyhine olan ve kabul edilmesi mümkün görülmeyen yönleriyle ilgili olarak Baykal, AKP liderinin dikkatini çeken bir konuşma yaparak, Meclis’te genel görüşme istedi. Erdoğan’ın bu öneriyi kabul etmesi Baykal’ın dile getirdiği bazı tereddüt ve kaygıları paylaştığını gösteriyor. 
     Dışişleri Bakanı Yakış’ın Denktaş’la yapacağı görüşmeden getireceği izlenimler de Erdoğan için önemli olacaktır. AKP liderinin "üçlü paket" söylemini zayıflatması beklenebilir. 
     CHP lideri Baykal, Erdoğan’la yaptığı görüşmeden sonraki konuşmamızda, başta Avrupa Birliği olmak üzere dış politikada yardımcı ve yapıcı bir anlayışla katkı sağlamaya çalışacaklarını tekrarladı. Ulusal çıkarlar açısından gördükleri sakıncalar konusunda da uyarıcı olacaklarını vurguladı. 
     Baykal, Cumhurbaşkanı Ahmet Necdet Sezer’in, davet etmesi halinde, Kopenhag zirvesine katılmayı da görev bileceğini yineledi. 
     Avrupa Birliği ve Kıbrıs konusu, hükümetin güvenoyu almasından bir gün sonra, 29 Kasım günü yapılacak Milli Güvenlik Kurulu toplantısında da değerlendirilecektir. 
     Cumhurbaşkanı Ahmet Necdet Sezer’in Prag’daki temasları, AKP lideri Erdoğan’ın Avrupa gezilerinden çıkan bilgi ve izlenimler bir araya getirilecektir. 
     
     







Turhan Selçuk’a mektup 


Kültür Bakanı 


Baykal freni 


Boğuşma sürecek, sağlam sinir lazım 


Kabuk değişimi 


Oğuldan mektup var 


Öncelik türbanda mı yoksa yasasında mı olmalı 


Yunan tavernasında Japon olursun inşallah 


İsveç Büyükelçisi AKP’li kadınlara iftar yemeği verdi 


Altemur Kılıç’ı Başbakan aradı mı 


Sezer ve CHP’nin misyonu 


Karayalçın’dan Türkiye’de solun özeleştirisi 


83. madde ne olacak 


Ak Günler’den AK Parti’ye 


</TEXT>
</DOC>
