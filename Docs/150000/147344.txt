<DOC>
<DOCNO> 147344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur18.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Off-Shorezede'ler "Ders olsun sana" diye slogan attı 
</HEADLINE>
<TEXT>

     ''Yurtbank'' mağdurlarından oluşan bir grup, Muzaffer Hakan Balkaner ile sekreter Birgül Özmen'in öldürüldüğü Maslak'taki Balkaner Plaza önünde toplanarak, bankanın eski sahibi Ali Avni Balkaner'i protesto etti. 
     İstanbul 2. Ağır Ceza Mahkemesi'nde bugün görülen davadan sonra Balkaner Plaza önüne gelen yaklaşık 15 kişilik ''off-shorezede'' grubu, burada bekleyen gazetecilerden olayı öğrendi. 
     Ardından ''oğlunun suçu yoktu, ders olsun sana'' diye slogan atarak Ali Avni Balkaner'e tepki gösteren grup, olay yerinde bulunan güvenlik kuvvetlerince bina önünden uzaklaştırıldı. 
     Bu arada, basın mensuplarına gördüklerini anlatan Mehmet Ali Bora, olay sırasında tesadüfen bina önünde bulunduğunu belirterek, ''Saldırganın elindeki tüfeğin üzerinde gazete kağıdı sarılıydı. Saldırgan, daha sonra kağıdı attı ve tüfeğin doldurma mekanizmasını kurdu. Binadan içeri girdi. Bir süre sonra silah sesini duydum'' dedi. 
     Balkaner Plaza'da çalışan bazı görgü tanıkları da, bir dönem güvenlik görevlisi olarak çalışan saldırganın, sekreter Birgül Özmen'in eski eşi olduğunu ve birkaç yıl önce ayrıldıklarını kaydederek, Özmen'in boşanırken oturduğu evi eski eşine bıraktığını, buna rağmen Baktimur'un sürekli eşini tehdit ettiğini duyduklarını söylediler. 
     Özmen'in otomobilinin 2 gün önce taşlandığını, bu olayı da muhtemelen Baktimur'un yaptığını anlatan şirket çalışanları, Baktimur'un 1-1.5 yıl önce bir binanın 5. katına çıkarak intihar girişiminde bulunduğunu öne sürdüler. 
     Plaza çalışanları, yönetim katına çıkan Baktimur'un, katta bulunanları silahla tehdit ederek dışarı çıkardığını ve daha sonra Birgül Özmen ile Muzaffer Hakan Balkaner'i öldürdüğünü duyduklarını anlattılar. 
     
     SAVCI VE POLİSİN İNCELEMESİ BİTTİ 
     Öte yandan Balkaner Plaza'ya gelen Şişli Cumhuriyet Savcısı Hadi Sarmaşık ile Olay Yeri İnceleme Şube Müdürlüğü'ne bağlı ekiplerin incelemeleri tamamlandı. Polisin, olay yerindeki delilleri toplaması ve görgü tanıklarının bilgilerine başvurmasından sonra saat 15.15 sıralarında Muzaffer Hakan Balkaner ile Birgül Özmen'in cenazeleri Adli Tıp Kurumu'na ait bir araçla kurum morguna kaldırıldı. 
     Olayı duyan Muzaffer Hakan Balkaner'in 5 yıl evli kaldığı eski eşi Sibel Barış ile arkadaşları ve diğer tanıdıkları, Balkaner Plaza'ya geldi. Cinayetle ilgili bilgi almaya çalışan bu kişilerden bazılarının fenalık geçirdiği gözlendi. 
     Plaza önünde bir süre otomobilinde bekleyen işadamı Ali Avni Balkaner ise kendisini teselli etmeye çalışan yakınlarınca olay yerinden uzaklaştırıldı. 
     





</TEXT>
</DOC>
