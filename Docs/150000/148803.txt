<DOC>
<DOCNO> 148803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun34.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Suriye ve İran ile savaşmayı düşünmüyoruz" 
</HEADLINE>
<TEXT>

     ABD Dışişleri Bakanı Colin Powell, Irak'ta Saddam Hüseyin rejiminin devrilmesinden sonra, geçici yönetiminin belirlenmesinde ABD'nin temel rolü üstleneceğini, BM'nin daha çok insani yardımlar ve yeniden yapılandırma gibi konularda yoğunlaşacağını belirtti. 
     Powell, Los Angeles Times gazetesine yaptığı açıklamada, ''Koalisyon güçleri Irak'ta siyasi bir risk aldı ve hayatını tehlikeye attı. Saddam sonrası sürecin bir şekil alması için bir süreliğine baskın rol oynayacağız, ancak Irak'ın yeniden yapılandırılması ve insani yardım gibi konularda uluslararası toplumun katkıda bulunacağını düşünüyoruz'' dedi. 
     Irak'ta yeni yönetimin oluşturulmasında BM'nin olası rolüyle ilgili olarak Powell, ''Bazılarının, 'Koalisyon güçleri Irak'ta her şeyi yaptı ve bu ülkeyi kurtardı. Çok teşekkürler, şimdi bir kenara çekilin, şu andan itibaren Güvenlik Konseyi burada her şeyi yapacak' şeklindeki önerileri haksızdır. Ancak Irak'ta geçici bir yönetimin belirlenmesi ile petrol ihracatı ve 'gıda karşılığı petrol' programı çerçevesinde insani yardımların sağlanması konularında BM'nin bir veya iki kararı gerekli olabilir'' dedi. 
     ABD Dışişleri Bakanı, Washington yönetiminin Suriye ve İran'a yaptığı uyarıların savaş tehdidi olarak algılanmaması gerektiğini de vurguladı. 
     Powell, ''Suriye, İran ve bunun gibi diğer ülkelerin anlaması gereken bir konu var, o da kitle imha silahları geliştirmenin kendi çıkarlarına olmayacağı. Bu uyarımız bir savaş tehdidi değildir, ancak dünyanın artık değiştiğini anlatmak istiyoruz. Bu ülkelerin bu tür davranışlarının sonuçlarını düşünmeleri gerekir'' dedi. 
     Pentagon, Iraklı üst düzey yetkililerin Suriye'ye kaçtığını ve Suriye'nin Irak'a askeri yardımda bulunduğunu iddia etmişti. 
     





</TEXT>
</DOC>
