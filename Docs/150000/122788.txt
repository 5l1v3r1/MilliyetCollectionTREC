<DOC>
<DOCNO> 122788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/spor/aspo.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖVDE GÖSTERİSİ 1 - 3 
</HEADLINE>
<TEXT>

Galatasaray, Yimpaş Yozgat’ı Türkiye Kupası’nda rahat geçti, ezeli rakibine derbi öncesi gözdağı verdi. Cim-Bom’u tura taşıyan goller Cihan, Hakan Ünsal ve Ümit Karan’dan geldi 
90 dakika      HALİL ÖZER 

     Konya’daki Fener, Galatasaray’a ders olunca ayaklar yere sağlam bastı, Yozgat ciddiye alındı ve tur, üç golle geçildi. 
     İkinci Lig’in dirençsiz Yozgatspor’u önünde birinci lig kadrosuyla sahaya çıkan Galatasaray 11’i, 90 dakika sonuca kolay gitmesine rağmen, sergilediği vasat futbol yine gözlerin aşinasıydı. Özellikle orta alanda çok top kaybeden Galatasaray’da turun yanısıra en büyük kazanç, hiç şüphesiz Hakan Ünsal’ın başarılı dönüşüydü. 
     Yeni bir mucize yaratmak isteyen Yozgatspor, maça hızlı ve hareketli başladı. Ama gücü yetersizdi. Galatasaray, 15. dakikadan itibaren her türlü üstünlüğü ele aldı. Özellikle Pinto, klas oyunuyla Galatasaray’ı tura götüren adamdı. 20. dakikada Yozgat göbeğini Pinto çok şık geçti, Cihan’a bıraktı. Bu futbolcunun da güzel plasesi filelere gitti. 
     24. dakikada Berkant’ın geliştirdiği atakta Hakan, ceza alanı içinde ayağını fazla kaldırdı. Galatasaray tehlikeli hareketten bir vuruş kazandı. Atışı Hakan Ünsal kullandı. 15 kişi arasından top filelere gitti. O topun oradan nasıl geçtiğini kimse anlamadı. 
     29. dakikada Pinto yine soldan ortaladı, Berkant vuramadı. 
     44. dakikada aynı pozisyonun kopyası oldu. Pinto’nun ortasına Berkant yine vuramadı. 
     İlk yarı bu skorla bitince, maçın bittiğini de düşündük. İkinci yarıya da Galatasaray fazla rahat başladı. Tek top yerine, top tutmayı tercih etti. Rakibine alan bıraktı. 
     49. dakikada Hakan’ın yerine giren Gökhan ortaladı, Mustafa vuramadı. 50. dakikada Almaguer’in yerine giren Mehmet Polat, sahanın en ağır oyuncusu Mustafa’dan çalım yedi. Çalımı yeyince de düşürdü. Hakem hemen penaltı noktasına gitti. Atışı yine Mustafa kullandı, 2-1 oldu. 
     Bu gol, Galatasaray’a panik değil, ciddiyet getirdi. Orta alanda çok bastı, daha sık gol aradı. 64. dakikada Hakan Ünsal soldan ortaladı, Ümit Karan bu topu pusuda bekliyordu. Şık bir plaseyle maçın sonucunu ilan etti. 
     Galatasaray ismiyle bu maçı geçti. Sahada göze batan, Hakan ile Pinto vardı. Diğerleri ise idare etti. Oynanan futbol ise yine aynı futboldu. 
     
Felipe’den 10 alındı      MAÇ öncesi basın mensuplarına dağıtılan esame listeleri, mizah dergisi gibiydi Kadrolarda Pinto yerine Pırto, Ümit Karan yerine Ümit Karahan yazarken, Felipe’nin de sadece adı "Jore Loureiro" yazıldı. Ancak 10 numarasının yerine yanlışlıkla 13 yazılınca, muhabirler bir anda şaşkına döndü. 
     



 SPOR 































</TEXT>
</DOC>
