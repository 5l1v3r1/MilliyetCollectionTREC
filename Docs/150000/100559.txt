<DOC>
<DOCNO> 100559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo06.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Trabzon'a gitti 
</HEADLINE>
<TEXT>

     Fenerbahçe, Birinci Süper Lig'in ilk haftasında 9 Ağustos Cuma günü deplasmanda Trabzonspor ile yapacağı maç için bugün Trabzon'a gitti. 
     Sabiha Gökçen Havalimanı'ndan İdari Koordinatör Kemal Dinçer'in kafile başkanlığında özel bir uçakla Trabzon'a giden sarı-lacivertli takımda, sakatlıkları nedeniyle tedavileri süren Tuncay, Ali Akdeniz, İsmail ve Simao kadroya alınmadı. 
     Teknik direktör Werner Lorant'ın belirlediği 20 kişilik kadroda, kaleci Rüştü'nün yedeği olarak Volkan, Trabzon'a götürülürken, yedek kalecilerden Recep, PAF takım kadrosunda yer aldı. 
     Trabzon'dan Maçka'ya geçecek olan sarı-lacivertli takım, bordo-mavili ekiple yapacağı zorlu maçın hazırlıklarını, bu akşam ve yarınki antrenmanlarla tamamlayacak. 
     Havalimanında basın mensuplarının sorularını yanıtlayan idari koordinatör Dinçer, Trabzonspor maçını kazanarak lige iyi bir başlangıç yapmak istediklerini söyledi. 
     Sarı-lacivertli takımın transfer gündeminde yer alan Real Sociedad'dan Nihat Kahveci ile ilgili sorular karşısında isim belirtmekten kaçınan Dinçer, ''Fenerbahçe, idealleri büyük bir kulüp. Yılın 12 ayı istediğimiz zaman transferi yapabiliriz'' diye konuştu. 
     





</TEXT>
</DOC>
