<DOC>
<DOCNO> 136216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur04.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Televizyonu sadece uzaktan kumanda ile kapatmayın... 
</HEADLINE>
<TEXT>

     Televizyonların sadece uzaktan kumandadan kapatılması ve stand-by bekleme konumunda bırakılmasının saatte 4-5 vatlık elektrik tüketimine yol açtığı bildirildi. 
     Elektrik Mühendisleri Odası İzmir Şubesi Müdürü Sedat Gülşen, elektrik tüketiminde azalma sağlamak için televizyonların gece yatarken ve gündüz izlenmeyen saatlerde uzaktan kumanda dışında elle kapatılması gerektiğini söyledi. Evlerde kullanılan enerjiye ''özen ve dikkat edilmesi'' durumunda, aile bütçesine önemli katkı sağlanabileceğini belirten Gülşen, şu bilgiyi verdi 
     ''Televizyonların stand by bekleme konumu, açık kaldığı her saat 4-5 vatlık enerji çekiyor. Bir televizyonun stand by konumunda altı saat açık kaldığını baz alarak, yılda ortalama 175 bin saat açık kaldığını tespit ettik. Bu da 875 kilovatsaat elektrik enerjinin boşa kullanılmasıdır. Elektriğin şu an kilovatsaati 160 bin lira. Sadece tuşu kapatmayarak ayda 8-10, yılda da 100 milyon lira fazla ödemede bulunuyoruz. Türkiye'de milyonlarca televizyon alıcısı kullanıldığını ve tuşun kapatılmadığını düşünürsek, boş yere çok önemli miktarda enerji ve para kaybıyla karşı karşıyayız.'' 
     
     ''DİKKATLİ OLUN VE KAPATIN'' 

     TEDAŞ İzmir Dağıtım Müessesesi Müdürü Yavuz Heray da, tasarrufun, kısıntı veya kesinti olmadığını, kişinin konfor şartlarını koruyarak en az enerjiyle iş yapması olduğunu bildirdi. Heray, vatandaşların beyaz ve kahverengi eşya alırken, fiyat ve rengin yanı sıra enerji tüketimini kontrol etmeleri ve kıyaslamalarının önemli olduğunu söyledi. 
     Okullarda enerji tasarrufu konusunda, ''Kızılay, temizlik, sağlık ve çevre'' benzeri ''enerji kolu'' oluşturulmasının, enerjinin etkin kullanılmasını sağlayabileceğini anlatan Heray, ''Televizyonun tamamen kapatılması enerji tasarrufunun yanı sıra aile bütçesine de katkı sağlar'' dedi. 
     Önemli televizyon üreticilerinden Vestel'in Kalite Müşteri Destek Bölümü Yetkilisi Selim Demirkaya da, Türkiye'de eski tasarım televizyon alıcılarının ''stand by'' konumunda, saatte 3-4 wattlık enerji tükettiğini savundu. Demirkaya, ''Yeni tasarım televizyonlarda bu, bir watt enerjiye kadar düşürüldü. Ancak, akşam yatmadan önce televizyonun tamamen kapatılmasını öneriyoruz. Az görünse de hem enerji hem de para boşa gidiyor. Vatandaşlarımıza televizyon kılavuzunun ilk sayfasını okumalarını öneriyoruz'' diye konuştu. 
     





</TEXT>
</DOC>
