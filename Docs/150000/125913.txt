<DOC>
<DOCNO> 125913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur05.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Termal turizmin mevsimi yok 
</HEADLINE>
<TEXT>

     Balçova Termal Tesisleri Başhekim Yardımcısı, Fizik-Tedavi ve Rehabilitasyon Uzmanı Ercüment Özyeşilpınar, termal turizm alanında her mevsim hizmet verdiklerini belirterek, ''Rehabilitasyon gerektiren tüm hastalıklar tesislerde tedavi ediliyor'' dedi. 
     Özyeşilpınar, yaptığı açıklamada, Termal tesislerin kombine bir tedavi merkezi olduğunu, yaz-kış tam kapasite hizmet verdiğini söyledi. Özyeşilpınar, şunları kaydetti 
     ''İdeal bir termal-kür merkezi olarak hizmet veriyoruz. Nisan-Kasım aylarında İskandinav ülkeleri ile yapılan anlaşmalar çerçevesinde, oteldeki doluluk oranı yüzde 100 oluyor. İskandinav ülkelerinden yılda yaklaşık 1200 kişi tesisimizde tedavi oluyor. Kış aylarında da hemen hemen aynı doluluk düzeyindeyiz. Fakat daha çok Türk hastalarımız geliyor. Termal turizm her mevsimde ilgi görüyor. Termal turizmin mevsimi yok.'' Özyeşilpınar, termal suyun, boyun ve bel fıtığından nörolojik hastalıklara, kısırlıktan felçlere kadar geniş yelpazedeki hastalıkların tedavisine yardımcı olduğunu dile getirerek, şöyle konuştu 
     ''Rehabilitasyon gerektiren tüm hastalıklar Balçova Termal Tesisleri'nde tedavi ediliyor. Kanserli hastalarımıza da sekonder tedavi uyguluyoruz. Kanserli hastalarda tedavinin amacı, hastanın yaşam kalitesini artırmak. Tesislerimize, zayıflamak veya form tutmak için gelenler bile var.'' 
     
     KRONİK YORGUNLUĞA KARŞI TERMAL SU 

     Termal suyun kuvvetlendirici etkiye sahip olduğunu belirten Ercüment Özyeşilpınar, sözlerini şöyle tamamladı 
     ''Kronik yorgunluğun, iştahsızlık, adalelerde yorgunluk, çabuk sinirlenme gibi belirtileri vardır. Hormonal dengesizlik kronik yorgunluğa neden olabilir. Fakat genelde bu rahatsızlığın kaynağı psikolojiktir. Termal tesislerde, kronik yorgunluğa karşı da bir tedavi yöntemi var. Uygulanan masaj ve egzersizler, hastanın ruhsal durumunu olumlu etkiliyor. Kent yaşamının karmaşasından biraz olsun sıyrılmak bile tedaviye yardımcı oluyor.'' 
     





</TEXT>
</DOC>
