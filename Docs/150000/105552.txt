<DOC>
<DOCNO> 105552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur16.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimlerde ilk ittifak HADEP, ÖDP, EMEP ve SHP anlaştı" 
</HEADLINE>
<TEXT>

     Özgürlük ve Dayanışma Partisi ÖDP Genel Başkanı Ufuk Uras, seçime tek bir parti çatısı altında girmek için ''lokomotif partiler'' HADEP, EMEP ve SHP ile görüşmelerde uzlaşı sağlandığını ve bir-iki gün içerisinde ortaklıkla ilgili açıklamanın yapılacağını bildirdi. 
     Alevi Bektaşi Kuruluşları Birliği ABKB Genel Başkanı Ali Doğan ve birliğin yönetim kurulu üyeleri, Alevi kesimin seçimden beklentilerini anlatmak üzere ÖDP Genel Başkanı Uras'ı, parti genel merkezinde ziyaret ettiler. 
     Ziyarette konuşan ABKB Genel Sekreteri Kazım Genç, ÖDP'li Sinan Kayış'ın bildiri dağıtmak isterken öldürülmesinden dolayı üzüntü duyduklarını belirterek, Uras'a başsağlığı diledi. 
     Laikliğin Anayasa tarafından güvence altına alındığını belirten Genç, laik devletin dini olamayacağını ve zorunlu din derslerinin kaldırılması gerektiğini ifade etti. Diyanet İşleri Başkanlığı'na 600 trilyon lira bütçe verildiğini ve bu rakamın 6 bakanlığın bütçesinden fazla olduğunu anlatan Genç, ''Sadece bir mezhep için çalışan Diyanet İşleri Başkanlığı'nın kapatılması gerektiğini'' söyledi. 
     Ufuk Uras ise Alevilerin Türkiye'nin temel harcı olduğunu belirterek, ''Alevilerin talepleri bizim taleplerimizdir'' diye konuştu. 
     
     İTTİFAK KONUSUNDA UZLAŞMA SAĞLANDI 
     ÖDP Genel Başkanı Uras, bir basın mensubunun sorusu üzerine, 3 Kasım'da yapılacak seçime tek bir parti çatısı altında girmek için ''lokomotif partiler'' HADEP, EMEP ve SHP ile görüşmelerde uzlaşı sağlandığını ve bir-iki gün içerisinde ortaklıkla ilgili açıklamanın yapılacağını bildirdi Amaçlarının, ''Türkiye'yi IMF'ye teslim eden anlayışın karşısına, demokratik ve öfkeli çoğunluğun sesi olarak çıkmak'' olduğunu anlatan Uras, birçok konuda uzlaşma sağlandığını, bazı teknik detaylar kaldığını ve bir-iki gün içerisinde açıklamanın yapılabileceğini söyledi. 
     ÖDP, HADEP, EMEP ve SHP'den oluşan ''lokomotif gücün'' hangi fikir ve söylemler üzerinde anlaşması gerektiğinin belirlendiğini anlatan Uras, seçim takvimi kısa olmasına rağmen çok büyük aşamalar kaydettiklerini sözlerine ekledi. 
     Uras, ''Partiler Alevileri oy deposu olarak mı görüyor'' şeklindeki soruyu ise ''Oylara talip olmak önemli değil, taleplere talip olmak önemlidir. Vaatlerde bulunmak yerine talepleri Türkiye'de ete-kemiğe büründürecek şeyler yapılmalı'' diye yanıtladı. 
     





</TEXT>
</DOC>
