<DOC>
<DOCNO> 141531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur25.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe görüşmeleri başladı... 
</HEADLINE>
<TEXT>

     TBMM Plan ve Bütçe Komisyonu'nda, Meclis Başkanlığı, Cumhurbaşkanlığı, Sayıştay Başkanlığı ve RTÜK Başkanlığı bütçeleri üzerindeki görüşmelere başlandı. 
     Meclis Başkanlığı bütçesinin sunuşunu TBMM Başkanı Bülent Arınç tarafından yapıldı. 
     Arınç, bütçe sunuşuna bütün kurumların temsilcilerinin geldiğini belirterek, yaptığı araştırmada, 1985'ten bu yana Meclis Başkanlarının sunuş yapmadığını söyledi. Daha önceki yıllara bakmadığını anlatan Arınç, TBMM bütçesinin Meclis Başkanvekili veya görevlendirilen bir kişi tarafından sunulduğunu belirterek, şöyle konuştu 
     '' Ben bizzat bulunmak istiyorum dedim. Bunun ayıp kaçıp kaçmayacağını da sordum. Hayır, bu doğru olanıdır dediler. Ben şuna inanıyorum ki, Meclis Başkanları kendi komisyonlarının önünde bulunmalıdır, gerekirse hesap vermelidir eleştirilere önerilere mutlaka katılmalıdır. Bizden sonraki Meclis başkanlarının da özellikle bütçelerini takdimde hazır bulunmalarını yerinde buluyorum. Son 17 yıldır bir geleneği yıkmak uğruna da olsa bugün bir arkadaşınız olarak kendi bütçesini takdim eden bir görevli olarak huzurlarınızda bulunuyorum. Doğru yaptığıma da inanıyorum.'' Arınç'ın verdiği bilgiye göre, TBMM Başkanlığı'nın 2003 bütçesi 221 trilyon 70 milyar lira olarak belirlendi. 
     2002 yıl sonu ödeneğine göre, cari harcamalar yüzde 19, transfer giderleri yüzde 49 oranında artarken, yatırım harcamalarında yüzde 49 oranında azalma öngörülüyor. TBMM Başkanlığı'nın 2003 bütçesi, geçen döneme göre yüzde 19 oranında artırılarak hazırlandı. 
     
     MİLLETVEKİLİ LOJMANLARININ DEVRİ 
     Bütçe kalemleri hakkında da bilgi veren Arınç, yatırım giderlerinin önce 9 trilyon 930 milyar lira olarak öngörüldüğünü belirterek, ''Milletvekili lojmanlarının devri, Başkent İlköğretim Okulu ve taşıt alımları için ayrılan ödeneğin iptali ile yatırım teklifimiz 5 trilyon 930 milyar lira azalarak, 4 trilyon 471 milyar liraya indirilmiştir'' dedi. 
     Meclis personeli hakkında açıklamalarda da bulunan Arınç'ın verdiği bilgiye göre, TBMM Başkanlığı bünyesindeki değişik kadrolarda 3897 kişi çalışıyor ve bunun 3269'u merkezde, 628'i de milli saraylarda istihdam ediliyor. TBMM'de ayrıca 399 kişi de milletvekili danışmanı olarak görev yapıyor. 
     
     TBMM'NİN FAALİYETLERİ 
     Bülent Arınç, TBMM'deki yasama ve denetim faaliyetleri hakkında da ayrıntılı bilgi verdiği komisyonda, Genel Kurul'un 14 Kasım 2002 tarihinden bu yana 42 birleşim yaptığını söyledi. Arınç, sözkonusu tarihten bu yana TBMM Başkanlığı'na 271 kanun tasarısı, 13 kanun teklifi verildiğini, 21. Dönem'den de 261 Kanun Hükmünde Kararname intikal ettiğini belirtti. 
     Arınç'ın sunuşu sırasında TBMM Başkanvekili İsmail Alptekin de hazır bulundu. 
     
     CUMHURBAŞKANLIĞI BÜTÇESİ 
     Cumhurbaşkanlığı bütçesinin sunuşunu yapan Genel Sekreter Kemal Nehrozoğlu da 2003 yılında 23 trilyon 680 milyar lira ödenek öngörüldüğünü kaydetti. 
     Nehrozoğlu'nun verdiği bilgiye göre, bu rakam 2002 bütçesinin dönem başına göre yüzde 25.6, yıl sonuna göre yüzde 7.6 artışı ifade ediyor. 
     Nehrozoğlu, Cumhurbaşkanlığı bütçesinin 10 trilyon 183 milyar lirasının personel, 7 trilyon 641 milyar lirasının cari giderler, 4 trilyon 900 milyar lirasının da yatırım giderleri olduğunu söyledi. 
     2003 yılında taşıt alımı öngörülmediğini anlatan Nehrozoğlu, yatırım ödeneğinin büyük bölümünün de Müze Köşk'ün 80 yıldır yapılamayan restorasyonu için ayrılacağını dile getirdi. 
     
     ''RTÜK'ÜN DENETİMİNİ DE MECLİS YAPSIN'' 
     Sayıştay Birinci Başkanı Mehmet Damar da bütçe sunuşunda kurumun çalışmaları hakkında bilgi verdi. 
     Damar, dünyada, Sayıştay denetimi kapsamının arttırılması yönünde bir eğilim olduğunu belirterek, denetimin tüm kamu kurum ve kuruluşlarını kapsayacak şekilde olması gerektiğini savundu. Mehmet Damar, Sayıştay Kanunu'nda kapsamlı değişiklik yapılmasını öngören çalışmayı sürdürdüklerini de belirtti. 
     RTÜK Başkanı Fatih Karaca ise RTÜK Yasası'nda yapılan son değişikliğin ''kurumun çalışmalarını ciddi sıkıntıya soktuğunu'' söyledi. Sıkıntılardan birinin de frekans tahsisine ilişkin ihalenin hala yapılamaması olduğunu anlatan Karaca, yaptıkları çalışmaları bu konudaki yetkili makam olan Haberleşme Yüksek Kurulu'na aktarıldığını kaydetti. 
     Karaca, yasa değişikliğiyle kurumun denetiminin Başbakanlık Yüksek Denetim Kurulu'na verildiğini de hatırlatarak, ''Üyeleri TBMM tarafından seçilen RTÜK'ün denetiminin de Meclis tarafından yapılması gerektiği'' görüşünü dile getirdi. 
     Fatih Karaca, kurumun 2003 bütçesinin 97 trilyon 655 milyar lira olarak öngörüldüğünü ifade etti. 
     





</TEXT>
</DOC>
