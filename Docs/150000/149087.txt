<DOC>
<DOCNO> 149087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun52.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer "Türkiye'nin AB üyeliğini her zaman destekledim" 
</HEADLINE>
<TEXT>

     Almanya Dışişleri Bakanı Joschka Fischer, Türkiye'nin AB üyeliğini her zaman desteklediğini söyledi. 
     Fischer, bugün başkent Berlin'de, Almanya'da akredite yabancı gazetecilerle yaptığı toplantıda, Türkiye'nin AB üyeliğini istemediği şeklinde yayınlanan haberleri reddederek, ''Bu tür haberlerin ciddiye alındığına inanamıyorum. Eğer bu doğru olsaydı, bugüne kadar harcadığım çabalara ters düşerdi'' dedi. 
     Türkiye'nin laik, aynı zamanda büyük bir Müslüman ülke olduğuna işaret eden Fischer, ''Türkiye'nin modernleşmesi çok önemli. Almanya'da ve Avrupa ülkelerinde Türkiye'nin AB üyeliğine karşı çıkanlar var. Ama ben, Türkiye'nin AB üyeliğini hep destekledim'' diye konuştu. 
     Türkiye'de açık bir toplum ve modern bir serbest pazar ekonomisinin oluşturulması gerektiğini söyleyen Fischer, ''Kopenhag kriterlerini yerine getirmesi durumunda, Türkiye'nin AB üyesi olacağı yönündeki görüşlerimizde bir değişiklik yoktur'' dedi. 
     Türkiye'nin, Kuzey Irak'taki gelişmeler ile ilgili olarak da ABD ile sürekli temas halinde olduğuna dikkati çeken Fischer, ''Türkiye, Kuzey Irak'a müdahale etmeyeceğini açıkladı. Türk hükümetinin sözlerine güveniyoruz'' şeklinde konuştu. 
     Fischer, Irak savaşıyla ilgili değerlendirmesinde de, şunları söyledi 
     ''Irak savaşına karşıydık, çünkü Irak sorununun çözümünde daha başka alternatifler olduğunu düşünüyoruz. Ancak, savaşta ilk kurşun atıldıktan sonra doğal olarak ABD ve müttefiklerinin savaşı en kısa zamanda sona erdirmesini diledik. Saddam'ın bu savaşı kazanması durumunda neler olabileceğini düşünmek bile istemiyorum. 
     Diktatörlerin düşürülmesi her zaman iyidir. Ben savaşın kurbanlarına üzülüyorum.'' Irak'ın yeniden imarında, kimin, ne zaman, ne kadar pay alacağı şeklindeki tartışmalara da katılmak istemediğini ifade eden Fischer, ''Daha önce düşünmemiz gereken başka sorunlar var. Örneğin, insani yardımların nasıl güvence altına alınabileceği ve bu ülkede demokrasinin nasıl sağlanabileceği'' diye konuştu. 
     Irak savaşına karşı olmalarına rağmen, Atlantik ötesi ilişkilerin Alman dış politikasının temel sütunlarından birini oluşturduğunu kaydeden Fischer, ''ABD ile ilişkilerden vazgeçemeyiz. Almanya için yaptıklarını unutamayız. Ancak Avrupa tarafını da güçlendirmeliyiz. Bu üçlenme ABD'ye rekabet olarak görülmemeli, sadece daha istikrarlı bir ilişki ve ortaklık yaratılmasında önemli'' dedi. 
     Alman hükümetinin, çeşitli eksenler yaratmaya çalıştığı gerekçesi ile eleştirilmesini de reddeden Fischer, ''Rusya ve Fransa ile çok iyi ilişkilerimiz var. ABD ile de çok iyi ilişkilere sahibiz. Çok yönlü ve çeşitli ilişkilerin kurulmasına karşı değiliz. Bunlar birbirine alternatif değildir'' şeklinde konuştu. 
     Fischer Ortadoğu'ya yaptığı ziyaretle ilgili olarak da, Filistin lideri Arafat ile ağırlıklı olarak yeni bir kabinenin kurulması üzerinde durduklarını kaydederek, ''Ortadoğu'da barış şansı var. Bu şansın kullanılması taraflara bağlı'' dedi. 
     Böyle bir kabinenin kurulmasının terörizme karşı mücadelede de etkili olacağını savunan Almanya Dışişleri Bakanı Joschka Fischer, gelecekte yeni tehditlerle karşılaşmamak için terörün nedenlerine karşı da mücadele edilmesi gerektiğini söyledi. 
     





</TEXT>
</DOC>
