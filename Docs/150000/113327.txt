<DOC>
<DOCNO> 113327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur14.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanadoğlu'ndan DEHAP'a ''evrakta sahtecilik'' suçlaması 
</HEADLINE>
<TEXT>

     Yargıtay Başsavcısı Sabih Kanadoğlu, DEHAP yöneticileri hakkında "resmi evrakta sahtecilik" suçundan Ankara Cumhuriyet Başsavcılığı'nca soruşturma yapılmasını istedi. 
     Kanadoğlu, bir hukuk devletinde hukuki sorunların sadece ve sadece hukuk içerisinde kalınarak çözüleceğini belirterek "Hele ayrı ve birbiri ile çelişen ilke ve kavramlar olduğunu ileri sürerek, 'hem hukuka hem demokrasiye uygun karar vermekten' hiç bahsedilemez" dedi. 
     Kanadoğlu, yazılı açıklamada, DEHAP'ın milletvekili genel seçimlerine katılma yeterliliğinin yeniden değerlendirilmesi talebi üzerine YSk'NIN dün verdiği kararı saygıyla karşıladığını kaydetti. 
     Kanadoğlu, Siyasi Partiler Kanunu'nun 10. maddesi uyarınca, siyasi partilerce Başsavcılığa verilen teşkilatlanma durumuna ilişkin belgeler esas alınarak ve doğruluğu kabul edilerek Başsavcılık'taki sicil kayıtlarının oluşturulduğunu ve işlemlerin de bu kayıtlar üzerinden yürütüldüğünü bildirdi. 
     Söz konusu kanunun 36 1. maddesinde bir siyasi partinin seçime katılabilmesi için en az 41 ilde oy verme gününden en az 6 ay önce teşkilatlanması ve büyük kongresini yapmış olmasının öngörüldüğüne işaret eden Kanadoğlu şunları kaydetti 
     
     "TEŞKİLATLANMA YETERLİLİĞİ YOK" 

     "Erken seçim kararı alınması üzerine YSK'nın 1 Ağustos 2002 günlü yazısına cevaben aynı günlü yazımızla DEHAP'ın Başsavcılığımıza verdiği 63 ilde teşkilatlandığına ilişkin bilgi, aynen iletilmiştir. YSK, aslında DEHAP tarafından hazırlanan bu bilgiye dayalı olarak 2 Ağustos 2002 gün ve 441 sayılı kararı ile adı geçen partinin 3 Kasım 2002 tarihinde yapılacak 22. Dönem Milletvekili Genel Seçimi'ne katılabileceğine karar vermiştir. 
     27 Eylül 2002 günlü Milliyet Gazetesi'nde DEHAP'ın seçimlere katılma yeterliliğinin bulunmadığına ilişkin bir haberin yer alması üzerine, konu habere kaynak teşkil eden Emniyet Genel Müdürlüğü'ne sorulmuş ve anılan partinin teşkilatlanma durumuna ait elde etmiş oldukları bilgi ve belgeler istenmiştir. 
     16 il valiliğinden Başsavcılığımız tarafından alınan ek bilgilerle tamamlanan 81 il valiliğinin gönderdiği bilgi ve belgelerden DEHAP'ın 27 Eylül 2002 tarihinde 59 ilde teşkilatının bulunmadığını, 22 ilde teşkilatının bulunduğu, ancak zikredilen 36. madde anlamında bu 22 ilin 6'sında teşkilatlandığı anlaşılmıştır. 
     Bu bilgilerle yetinilmemiş, SPY'nin 102. maddesindeki yetkiye dayanılarak ve adı geçen partinin gerçeğe aykırı bilgi ve belge ibraz ettiğinin ileri sürülmesi karşısında illerde teşkilatlanma yönünden aynı kanunun 21. ve 298 sayılı kanunun 17. maddesi uyarınca 81 ilin il seçim kurulu başkanlıklarından konu araştırılmış ve aynen DEHAP'ın 51 ilde, il ve beldelerinde hiç teşkilatlanmadığı ve teşkilatının bulunmadığı, 22 ilde teşkilatlandığı ve bunun 6'sında SPY'nın 36. maddesi bağlamında teşkilatın olduğu ve oy verme gününden 6 ay öncesi olan 3 Mayıs 2002 tarihinden sonra ayrıca 7 ilde daha teşkilatlandığı tespit edilmiştir. 
     Ayrıca, 30 Eylül 2002'de yapılan DEHAP 2. Olağan Büyük Kongresi'ne tabi üyeler dışında 8 ilde delege katıldığı belirlenmiş ve bu durum yukarıda sıralanan bilgi ve belgeleri doğrular nitelikte görülmüştür. 
     DEHAP'tan bu bilgi ve belgelere karşı diyecekleri sorulmuş, daha önce Başsavcılığımıza verilerek sicil dosyasına işlenen ve istek üzerine YSK'ya gönderilen sicil kayıtlarından başkaca bilgi ve belge ibraz edilmediği anlaşılmıştır.'' 
     
     "BELGELER GERÇEK DURUMU YANSITMIYOR" 

     YSK'nın dün, DEHAP'ın teşkilatlanma durumunun bildirilmesini istediğini ve aynı gün "32 ilde teşkilatının bulunduğunun ve bunların 6'sında kanunun aradığı koşulların yerine getirildiğinin" cevaben bildirildiğini anlatan Kanadoğlu, şöyle devam etti 
     "Bu bilgiler ve belgeler ışığında SPY'nin 10. maddesi uyarınca siyasi partilerin beyanları ve bu beyanlara ekli bilgeler esas alınarak oluşturulan sicil kaydı yönünden, DEHAP tarafından teşkilatlandığına ilişkin ibraz edilen belgelerin illerdeki gerçek durumu yansıtmadığı, ne 3 Mayıs 2002 ne de 15 Ekim 2002 tarihlerinde yasal teşkilatlanmasını tamamlamadığı kesin olarak belirlenmiştir." 
     
     "TAM KANUNSUZLUK" 

     Seçimlere katılmasına karar verilen bir siyasi partinin daha sonra kanunda öngörülen katılma şartlarını taşımadığının anlaşılması halinin, seçim kanunları ve YSK'nın yıllardır süregelen ve değişiklik göstermeyen kararları ile oluşan seçim hukukunda ''tam kanunsuzluk'' olarak kabul edildiğini belirten Kanadoğlu, şöyle devam etti 
     "Tam kanunsuzluk halleri ise herhangi bir ihbar, itiraz veya şikayete ve de bir süreye bağlı olmaksızın, seçimden önce veya sonra verilen veya kazanılan bir hakkın sonuçsuz kalması, başka bir deyimle geri alınması demektir. 
     Hukuken halli gereken bir konunun hem siyasi hem de hukuki boyutu olamaz. Bir hukuk devletinde hukuki sorunlar, sadece ve sadece hukuk içerisinde kalınarak çözülür. Hele ayrı ve birbiri ile çelişen ilke ve kavramlar olduğunu ileri sürerek 'hem hukuka hem demokrasiye uygun karar vermekten' hiç bahsedilemez. 
     Unutulmamalıdır ki hukuk devleti olma ilkesi demokratik Türkiye Cumhuriyeti'nin gerçekleşme aracıdır, güvencesidir. Bu nedenle hukuk kurallarından en küçük bir sapma, başta demokratik olmak üzere devletin tüm niteliklerini sarsacak yolları açma tehlikesini doğurur ve hukuk dışı eylemlerle sonuç alma özentisini yaratır." Kanadoğlu, YSK kararlarının sadece seçim hukuku yönünden kesinlik taşıdığını belirterek, ceza hukuku yönünden gerçeğe aykırı bilgi vererek Başsavcılık tarafından bu yönde belge düzenlenmesini sağlayan parti yöneticileri hakkında resmi evrakta sahtecilik" suçundan Ankara Başsavcılığı'nca soruşturma yapılmasını istedi. 
     Kanadoğlu, ayrıca DEHAP hakkında Anayasa ve Siyasi Partiler Yasası yönünden başlatılan soruşturmanın da yürütüldüğünü bildirdi. 

     
</TEXT>
</DOC>
