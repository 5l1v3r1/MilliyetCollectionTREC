<DOC>
<DOCNO> 118027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/ekonomi/eko08.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB, uzun vadeli çıkışa hazırlanıyor 
</HEADLINE>
<TEXT>

12,500’de tutunabilen bir endeks görünümü izlenme olasılığı güçlü görünüyor 
     Zeynep Candan AKTAŞ 

     Yaklaşık üç yıldır devam eden düşüşten çıkılma olasılığı geçen hafta gelen alımlarla güçlendi. Haftaya 10,189 puanla başlayan endeks yaklaşık yüzde 30 getiri sağlayarak 13,221 puandan kapandı. Özellikle işlem hacminde yaşanan rekorlar çok uzun bir süredir suskun olan piyasada canlanmayı teyid ediyor. 
     Endeksin kısa vadeli göstergeleri çok uzun bir süredir test etmedikleri aşırı alım bölgelerinden aşağı dönüşe başladılar. Uzun vadeli göstergelerin büyük kısmı ise alım sinyallerini sürdürüyorlar. Senet bazında oluşumu izlenen uzun vadeli çanak görünümleri ve yeni zirveye ulaşabilen senetlerin varlığı piyasanın uzun vadeli çıkışa hazırlanmakta olduğu şeklinde yorumlanabilir. Önümüzdeki hafta alıcı ve satıcının çok güçlü bir mücadele sergileyeceği kısa vadeli bir düzeltme izlenecek gibi görünüyor. Bu düzeltmede 13,000 ve 12,500 seviyeleri ilk destek seviyesi olarak karşımıza çıkıyor. 12,500’de tutunan bir endeks görünümü alımların devam etmesi açısından çok önemli. Düzeltme aynı zamanda senet değişimlerine de olanak vereceğinden yoğun hacimli, ancak desteklerinde tutunan bir endeks görünümü izlenme olasılığı güçlü görünüyor. 
     Endeksin destekleri 13,000 ve 12,500’de, dirençler ise 13,500 ve 14,500 seviyesinde bulunuyor. 
     Bol kazançlı haftalar dileğiyle. 
     



 EKONOMİ 

















</TEXT>
</DOC>
