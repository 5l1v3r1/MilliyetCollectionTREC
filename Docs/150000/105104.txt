<DOC>
<DOCNO> 105104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/yazar/bila.html </URL>
<DATE> 2002/09/01/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Erdoğan’ın adaylığı 
</HEADLINE>
<TEXT>

     30 Ağustos resepsiyonunda yolsuzlukla mücadele konusunda komutanların gösterdiği duyarlılık başlıca sohbet konularından biriydi. 
     Kara Kuvvetleri Komutanı Orgeneral Aytaç Yalman’ın, soruşturmaların belli noktalarda tıkanmasına, özellikle siyasi baskılar sonucunda kapatılmasına ilişkin saptamalarından sonra konu sivil toplum kuruluşlarına, seçimlere ve halkın tavır almasına geldi. 
     Bu bağlamda oy kullanmanın çok ciddi bir iş olduğuna işaret eden Org. Yalman, "eskisi gibi değil, seçim, oy kullanmak çok ciddi iştir" dedikten sonra, yolsuzluklarla mücadelede medyanın, sivil toplum kuruluşlarının işlevine işaret etti 
     "Bu işler çözülür ama medyanın, sivil toplum kuruluşlarının işlevlerini tam olarak yerine getirmesi gerekir. Bu kuruluşların halkı aydınlatması, olayları açması gereklidir. Halk isterse kimse karşısında duramaz." 
     Askerler, yolsuzlukla mücadelenin, soruşturmaların yarım kalmasından, sumen altı edilmesinden şikayetçiler. 
     Beklenti, seçimlerden sonra, bu konuların, soruşturmaların, dosyaların yeniden açılması yönünde... 
     Konu seçimlere gelince, siyasetin gündemindeki soru işaretleri de öne çıkıyor... 
     Örneğin, AKP Genel Başkanı Tayyip Erdoğan ile kapatılan Refah Partisi’nin eski Genel Başkanı Necmettin Erbakan’ın milletvekilliği adaylıkları. Erdoğan da, Erbakan da milletvekili adaylıklarına engel bir durum olmadığı kanısındalar. Erbakan, bağımsız adaylığa hazır. Erdoğan da partisinin başında seçimlere gireceğini her fırsatta belirtiyor. 
     Ancak, Yüksek Yargı’nın kanaati aynı yönde değil. Erdoğan ve Erbakan’ın adaylıklarına ilişkin sohbet içinde Yüksek Yargı adına bu konularda en yetkili konumdaki ağızların yorumu şöyle 
     "Erdoğan da, Erbakan da milletvekili adayı olamazlar. Bunun tartışılacak bir yönü yok. Hukuk karşısındaki durumları budur. 312. madde değişikliği gibi itirazların bir geçerliliği yok, aldıkları cezaların niteliği adaylıklarına engeldir. Kesin olarak milletvekili adayı olamazlar." 
     Yüksek Yargı’nın yetkili ağızları, bu durumun 15 Eylül’den sonra kamuoyuna da resen yansıyacağına işaret ediyorlar. Milletvekili adaylık başvuruları Yüksek Seçim Kurulu’na ulaştıktan sonra, Erdoğan ve Erbakan’ın aday olamayacakları kararı ve gerekçesinin kamuoyuna açıklanacağı beklentisi var. 
     Erdoğan ve Erbakan’a adaylık yolunun kapanması hem AKP’yi, hem de SP’yi etkileyecek önemde... 
     İki liderin beklentisiyle Yüksek Yargı’nın yorumu ve kanaati örtüşmüyor. Yargı, Erdoğan ve Erbakan gibi düşünmüyor. 
     
     







Vardikara geliyor, tasasından ölüyor... 


Rus mizahı 


Erdoğan’ın adaylığı 


Türkiye’nin 3 Kasım seçiminde yırtması için... 


Ufukta bulutlar 


Paşa, Efes’te olsaydı... 


Üniversiteler özgür mü 


Nereden, nereye baktığınıza bağlı... 


Kadın koalisyonu girişimi 


Ömer Uluç Türkbükü’nde müze kuruyor 


Dünyanın öldüren sessizliği 


Devlet borcunda gerçekler ve tevatür 


Balık mevsimi başladı 


Sanayici Ar-Ge’ye küskün’ 


</TEXT>
</DOC>
