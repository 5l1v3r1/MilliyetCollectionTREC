<DOC>
<DOCNO> 114262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur03.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den kadınlara kumalı seçim hikayesi 
</HEADLINE>
<TEXT>

     DYP, içlerinde "kumalar" ve "okuyamayan" kadınların da anlatıldığı "Anadolu Hikayeleri" kaleme aldı. Hikayelere, DYP Kadın Kolları Genel Başkanlığı tarafından partili kadınların çalışmalarında kullanmaları için özel olarak hazırlanan "Bilgi Kitabı"nda yer verildi. 
     Hikayelerin ilkinde Anadolu'da bir köyde ağırladığı misafirlerine "Ben niçin yaşıyorum" diye yakınan bir kızın sorunları şöyle anlatıldı 
     "Gazete okuyamıyorum, arkadaşlarım evlendiler gittiler, belki de kurtuldular. Yapayalnız, bütün gün bu dört duvar arasındayım. 
     Senede bir defa babam bizi şehre götürür. Paramız olsa belki daha sık gideceğiz ama o da yok. Zaten bu yüzden okuyamadık. Sık sık intiharı düşünüyorum. Sorarım size ben neden yaşıyorum ki." Hikayelerin ikinci ise daha da dikkat çekici. Bir erkeğin dört kadınla evlenmesini işleyen ve kahramanları büyükşehirde yaşayan söz konusu hikayede ise kumaların sıkıntıları anlatılıyor. Hikayeden bazı bölümler şöyle 
     "'Neden böyle bir evliliğe razı oldunuz, böyle mutlu musunuz' diye sorduğumuzda hayır dediler. Kocamız denen bu adamın eve uğramasına bile tahammül edemiyoruz. Fakirliğimizden, eğitimsizliğimizden faydalandı, bizi kandırdı buraya getirdi. 
     'Nasıl geçiniyorsunuz' diye sorduğumuzda aldığımız cevap çok ilginçti. Kocamız her birimize birer inek verdi, tavuklarımız var, hepimizin koyunları da var, bahçemizi de ekip biçiyoruz. Yani hiçbir zaman aç kalmayız. Kocamız aylarca eve uğramasa da biz kendimize de çocuklarımıza da bakarız.'" Hikayelerin sonunda ise kadınların DYP'yi iktidara taşıyacakları iddia edilirken, bu konuda da "Çiller'i başbakan yapacağız. Ülkenin geleceği ve kadınlar adına bunu yapacağız" denildi. 
     





</TEXT>
</DOC>
