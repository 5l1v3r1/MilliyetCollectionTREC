<DOC>
<DOCNO> 108411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/spor/spo03.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MUTLULUK ZİNCİRİ 
</HEADLINE>
<TEXT>

Galatasaray, geçen sezon Avrupa’da yaşadığı şanssızlığı kırdı. Aslan, 323 gün sonra Şampiyonlar Ligi’nde, 357 gün sonra ise deplasmanda maç kazandı 
     ERHAN TELLİ 

     Özlenen tablo 
     ŞAMPİYONLAR Ligi’nde geçen sezon çeyrek final kapısından dönen Galatasaray, üzerindeki karabulutları Lokomotiv Moskova galibiyetiyle dağıttı. Geçen yıl ikinci turda Roma, Barcelona ve Liverpool ile aynı gruba düşen Sarı - Kırmızılı takım, oynadığı altı karşılaşmada beş beraberlik, bir yenilgi almıştı. En son galibiyetini 30 Ekim 2001’de İstanbul’da PSV karşısında elde eden Galatasaray, dün geceki zaferiyle 323 gün sonra üç puan kazandı. 
     
     Dış saha fobisi 
     GALATASARAY geçen yıl özellikle dış sahada oynadığı maçlarda mükemmel bir performans göstermesine karşın galibiyete uzanamamıştı. Son dört maçta Lazio, Liverpool, Barcelona ve Roma deplasmanlarından gülerek dönemeyen Cim - Bom, Lokomotiv önünde 357 gün sonra dış saha zaferi yaşadı. Sarı - Kırmızılı takım en son 26 Eylül 2001’de Nantes’ı devirmişti. Ayrıca Galatasaray, ilk kez bir Rus takımına gol atarak, ilk galibiyetini de almayı başardı. 
     
     Önce kızdı 
     SARI - KIRMIZILI takım ile birlikte iki yıl sonra çıktığı ilk Avrupa Kupası yine zaferle dönen Terim, kulübede çıldırdı. Bülent’in topu ters bir vuruşla taça atmasına çok sinirlenen başarılı hoca, gelen topu sinirli bir şekilde voleyle sahaya yolladı. Terim, "İyi bir takımız. Hedef Barcelona ve Brugge maçlarından sonra dokuz puana ulaşmak. Sarr’ın girip gol atması bir tesadüf. Her girenin gol atacağını bilsem, sürekli oyuncu değiştiririm" dedi. 
     
     Gelsin paralar 
     ŞAMPİYONLAR Ligi’ne süper bir başlangıç yapan Galatasaray aldığı üç puanın dışında cebini de doldurdu. Sarı-Kırmızılı takım bu galibiyetle 1 trilyon 100 milyar lira almaya hak kazandı. 
     
     Fedak r Ayhan 
     MAÇIN ilk yarısında ciddi bir sakatlık geçiren Ayhan, takımın düzenini bozmamak için devreyi sakat sakat tamamladı. Olayı devre arasında öğrenen Fatih Terim, Ayhan’ı fedak rlığı nedeniyle takdir etti ve oyundan çıkardı. 
     
     Almaguer iddialı 
     İLK Avrupa Kupası maçında başarılı bir performans gösteren Almaguer, en büyük sorunun dil olduğunu söyledi. Meksikalı futbolcu, "Türkçe öğrendikten sonra beni bu takımdan kimse kesemez" dedi. 
     
     Hasan Şaş’a ilgi 
     LOKOMOTİV maçında beklenen performansı gösteremeyen ve 70. dakikada oyundan çıkan Hasan Şaş’a maç sonunda Fatih Terim moral verdi. Başarılı hoca soyunma odasına giderken, Hasan ile özel bir görüşme yaptı. 
     
     Spartak’tan büyük destek 
     GALATASARAY’IN stada gelişi sırasında Lokomotiv’in en büyük rakibi Spartak Moskovalı taraftarlar yollarda gösteri yaptı. Spartak taraftarları, "Lokomotiv’i yenin" pankartı açtı. 
     
     UEFA’dan kontrol 
     MAÇTAN bir gün önce karbondioksit oranının iki katına çıkması nedeniyle yaşanan hava kirliliği dün dağıldı. UEFA gözlemcileri, gün boyunca Rus yetkililerden rapor aldı. 
     
     Askeri takviye 
     MAÇ öncesinde stat çevresinde sıkı güvenlik önlemleri alındı. Polislerin yanı sıra askeri araçlar da hazır bulunurken, şüpheli ve içkili taraftarlar tribünlere sokulmadı. 
     
     



 SPOR 




























</TEXT>
</DOC>
