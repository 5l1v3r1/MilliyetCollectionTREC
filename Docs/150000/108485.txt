<DOC>
<DOCNO> 108485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko10.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, yarınki ihalelerle ilgili açıklama yaptı 
</HEADLINE>
<TEXT>

     Merkez Bankası, Hazine tarafından yarın düzenlenecek 366 gün vadeli ''dolar ve euro'' cinsinden iki ayrı iskontolu tahvil ihalelerinde uygulanacak yönteme açıklık getirdi. 
     Merkez Bankası'ndan yapılan açıklamaya göre, ABD Doları cinsinden 366 gün vadeli iskontolu tahvil ihalelerinde minimum miktar 10.000 dolar ve katları şeklinde olacak İhaleye teklifler, EFT ile gönderilecek olup ''ihale kodu '' 1 olacak. 
     Piyasa yapıcılığı uygulaması çerçevesinde, ABD Doları değişim için teklifler yarın saat 16.00'a, ihale sonrası satış için ise ihraç günü olan 23 Eylül Pazartesi saat 14.00'a kadar kabul edilecek. 
     İhale teminatları, Türk Lirası olarak yarın saat 12.00'a kadar yatırılacak. 
     Söz konusu teminat, nominal teklifin yüzde 1'i tutarının yarın tarihli Resmi Gazete'de yayımlanan gösterge niteliğindeki ABD Doları döviz alış kuru ile çarpılması ile hesaplanacak. 
     İhaleyi kazanamayan tekliflere ait teminat tutarları, aynı gün iade edilecek. İhaleyi kazanan tekliflere ait teminat tutarları ise, valör günü kıymet bedellerinin tamamı ödendikten sonra iade edilecek. 
     ABD Doları cinsinden ihale ve ihale sonrası satış bedelleri, ihraç günü olan 23 Eylül Pazartesi tarihinde Merkez Bankası'nın Citibank'ın New York nezdindeki hesabına, ''Hazine'' referansı ve New York saati ile saat 10.00'dan önce alacak geçecek şekilde, nihai alıcının ''Hazine'' olduğu belirtilerek ve masraflar üstlenilerek transfer yapılacak. 
     
     EURO CİNSİNDEN İHALE 

     Euro cinsinden tahvil ihalesinde de, minimum miktar 10.000 Euro ve katları şeklinde olacak. İhaleye teklifler EFT ile gönderilecek olup, ''ihale kodu'' 1 şeklinde belirlendi. 
     Piyasa yapıcılığı uygulaması çerçevesinde, euro cinsinden ihale sonrası satış için teklifler ihraç günü 23 Eylül Pazartesi saat 12.00'ye kadar kabul edilecek. 
     İhale teminatları Türk Lirası olarak, ihale günü saat 12.00'a kadar yatırılacak. 
     Söz konusu teminat, nominal teklifin yüzde 1'i tutarının yarın tarihli Resmi Gazete'de yayımlanan gösterge niteliğindeki euro döviz alış kuru ile çarpılması ile hesaplanacak. 
     İhaleyi kazanamayan tekliflere ait teminat tutarları, aynı gün geri verilecek. İhaleyi kazanan tekliflere ait teminat tutarları ise, valör günü kıymet bedellerinin tamamı ödendikten sonra iade edilecek. 
     Euro cinsinden ihale ve ihale sonrası satış bedelleri ihraç günü olan 23 Eylül Pazartesi tarihinde Merkez Bankası'nın Deutsche Bank'ın Frankfurt nezdindeki Euro hesabına, ''Hazine'' referansı ve Frankfurt saati ile saat 13.00'dan önce alacak geçecek şekilde, nihai alıcının ''Hazine'' olduğu belirtilerek ve masraflar üstlenilerek transfer yapılacak. 
     Devlet İç Borçlanma Senetleri DİBS ihaleleri, ihale numarası esas alınmak suretiyle değerlendirildiğinden, verilecek tekliflerde ihale numaralarının doğru girilmesi önem arz ediyor. 

     
</TEXT>
</DOC>
