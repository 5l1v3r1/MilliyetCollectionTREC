<DOC>
<DOCNO> 110404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur14.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da terörün kapattığı yollar açılıyor... 
</HEADLINE>
<TEXT>

     Diyarbakır'ın Kulp İlçesi Kaymakamı İbrahim Akın, karayolunun açılması ile Kulp'un çıkmaz olmaktan kurtulacağını söyledi. 
     Terör nedeniyle 12 yıl önce ulaşıma kapatılan Kulp-Muş karayolunun açılması ile ilgili açıklamada bulunan Kaymakam İbrahim Akın, Kulp-Muş karayolunun yeniden ulaşıma açılması için çalışmaların aralıksız sürdüğünü belirtti. 
     Akın, yeniden açılacak yolda genişletme çalışmaları da yaptıklarını ve toplam 65 kilometre olan yolun 20 kilometresinin tamamlandığını bildirdi. 
     Yolun yeniden ulaşıma açılması ile ticaretin canlanacağını ifade eden Akın, şunları söyledi 
     ''Terör nedeniyle ulaşıma kapalı olan Kulp-Muş karayolu sağlanan huzur ve güven ortamı ile yeniden ulaşıma açılıyor. Kulp ilçemizden 65 kilometre olan Muş, ilçemize Diyarbakır'dan daha yakındır. Kulp ilçemizden Diyarbakır'a olan yol 128 kilometredir. Yolu yeniden açmakla beraber genişletme çalışmalarını da yapıyoruz. 20 kilometrelik yol bitmiş durumdadır. Yolun açılması ile birlikte ilçede ticaret canlanacağı gibi Kulp'ta bir çıkmaz olmaktan kurtulacaktır.'' 
     





</TEXT>
</DOC>
