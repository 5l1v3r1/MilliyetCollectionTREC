<DOC>
<DOCNO> 113637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/yazar/cemal.html </URL>
<DATE> 2002/10/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
PKK sopası, Kerkük havucu 
</HEADLINE>
<TEXT>

     Sanıyorum, 1999’un Mart ayıydı. Ankara’da güvenilir bir istihbarat kaynağıyla sohbet etmiştim. Söz Kuzey Irak’tan, Irak’ın bölünmesi ve bağımsız bir Kürt devleti kurulmasından açılınca şöyle demişti 
     "1990’ların başlarında, Körfez Savaşı’ndan sonra Irak fiilen bölünmüş durumdaydı. Kuzey’de Barzani’yle Talabani hakim durumdaydı. Burada bir Kürt devleti Suriye’yi fazla ırgalamıyordu. İran zaten kendi derdindeydi. PKK sopasıyla Türkiye’ye vurup, Kerkük - Musul senaryoları ile havuç gösterip, Kuzey Irak’ta bir Kürt devleti konusunda Türkiye’yi razı etmek istediler. Ama Türkiye bu oyuna gelmedi. Kesin karşı durdu." 
     Üst düzeydeki istihbarat kaynağı şöyle devam etmişti 
     "Türkiye’nin gelmediği bu oyunda Talabani’yle Barzani de vardı. Yüreklerinde her zaman bağımsız Kürdistan ateşi yanacağı için bu ikili, Türkiye’nin zayıf kalmasını isterler fazla güçlenmesinden hoşlanmazlar. Çünkü Kürt devletine esas engel Türkiye’dir. Ancak Iraklı Kürt liderler, Türkiye’nin bileğinin bükülemeyeceğini gördükten sonra Türkiye’nin yanına gelmeye başladılar." 
     Ankara’da aynı kaynakla 1999’un sonlarına doğru yine Irak ve ABD konulu bir sohbet yapmıştım. 
     Şu sözleri ilginçti 
     "Amerika, Kuzey Irak’ta Barzani’yle Talabani’yi birleştirmek için öteden beri müthiş çaba sarf eder. Tabii bu da bizim işimize öyle çok fazla gelmez. Bu arada Amerika, Irak Kürtlerine, yani Kuzey Irak’a Suriye’den bir kapı açmak isteyebilir. Bu da bizim Kuzey Irak’a dönük ağırlığımızda nispi bir azalmaya yol açabilir." 
     Ankara’da konuştuğum üst düzeydeki istihbarat kaynağı, sözü Amerika’yla Saddam’a getirip şöyle devam etmişti 
     "Amerika’nın derdi Saddam... O gitsin diye Irak Kürtlerini kullanmaya bakar. Saddam devrilip gittikten sonra Kürtlere eski ilgisi kalmayabilir." 
     Oyun çok 
     Bu sözler göstermiyor mu bu gerçeği 
     Oyun içinde oyunun, bıçak sırtında dengelerin tehlikeli biçimde oynaştığı belalı bir coğrafyamız var. 
     N’apalım ki öyle. 
     Ülkemizi sırtımıza vurup yer yuvarlığının huzurlu bir yerine göç edemeyeceğimize göre, biz de oyunumuzu ona göre özenle kurmak ve çok dikkatli oynamak zorundayız. 
     Slogancılığa pek fazla yer bırakmayan bir oyun bu. 
     Savaşa kesin karşı olmak da, savaşa çok fazla istekli olmak da çıkar yol olmayabilir. "Ben bu oyunda yokum" deyip Amerika’ya sırtını dönmek de, Washington’un savaş rüzgarlarına kendini kaptırmak, yani bir koyup üç almak için balıklama dalmak da sakıncalıdır. 
     Washington’a sırtını dönsen, Talabani’yle Barzani Kuzey Irak’ta Amerika’yla baş başa kalabilir. Sen Kuzey Irak yolunu kapatsan, Amerika aynı yolu Suriye üzerinden deneyebilir. 
     Bölgede ağırlık istiyorsan, güvenlik açısından haklı duyarlıkların varsa, o zaman Amerika’yla ters düşmenin, Kuzey Irak’ta etkini kaybetmenin ne alemi var diye de kendine sorman gerekir. 
     Ayrıca hesaplamak lazım 
     Amerika eğer kendi başına vurursa, - ki malum, vurabilecek güçte - o zaman işin içinde de olsan, dışında da kalsan, ekonomik açıdan ne kadar zarar göreceksen, yine göreceksin. 
     Ama bir farkla 
     Dışında kalırsan, zararın karşılanması çok daha güç olacak. Dışında kalırsan, Saddam sonrası Irak ve bölge düzenlemelerinde rolün azalabilecek. Dışında kalırsan, Saddam sonrası masasında sağlam sandalye yakalaman zorlaşabilecek. 
     İyi güzel, dışında kalma, ama ne kadar içinde ol Bu da kolay soru değil. Bunda da ölçüyü tutturman lazım. 
     Çünkü Irak’la, bir Arap ülkesiyle ileride de komşu olmaya devam edeceğini unutmayacaksın. Aynı zamanda Amerika’yla ilişkileri, stratejik ortaklığı göz önünde tutacaksın. 
     Ölçü meselesi yani... 
     Evet, savaş olmasın 
     Şu sıralar Saddam’dan bir saray darbesi ile kurtulabilsek keşke... Çünkü savaşın ne gibi belalar saracağını bilemiyoruz. 
     Ama dilekler yetmiyor. Bu konuda da ölçü kaçarsa, iyilik derken kötülüklerin kapısı açılır. 
     Onun için siyasetin acımasız, soğuk dengelerini göz önünde tutmamız şart, barışı haklı olarak ararken... 
     
     







Ne halt ettik 


Çözümsüz bir cinayet 


Sayın Hortumcu 


İzgi’nin mesajı 


PKK sopası, Kerkük havucu 


Hayırlara vesile mi 


ODTÜ bir dünya üniversitesi olmuş 


Borç yiğidin süvarinin kamçısı 


Türkiye federasyona karşı değil, ama... 


AKP, Başbakan adayını açıklamalı 


Şiddet kültürü 


Derviş’in turşusunu kuralım 


Cuma adlı hayatlar 


40 yıl önce de böyle olmuştu 


Özilhan AKP-CHP Avrupa’ya gitsin 


</TEXT>
</DOC>
