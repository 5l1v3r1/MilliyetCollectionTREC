<DOC>
<DOCNO> 138236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo10.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Avrupa Kulüpler Forumu üyeliğimiz sürüyor 
</HEADLINE>
<TEXT>

     Fenerbahçe Kulübü, Avrupa Kulüpler Forumu üyeliğinin sürdüğünü açıkladı. 
     Sarı-lacivertli kulüp, resmi internet sitesinden yaptığı açıklamada, kulüpler forumunun üst üste 3 toplantısına katılmadıkları için kovuldukları şeklinde medyada yer alan haberin gerçeği yansıtmadığını belirtti. 
     Üyeliğinin devam ettiğinin UEFA yetkilileri tarafından kulübe bildirildiği kaydedilen açıklamada, şu ifadelere yer verildi 
     ''Avrupa Kulüpler Forumu üyeliğimiz sürüyor. Avrupa Kulüpler Forumu ile ilgili açıklama bazı basın organlarında, 'Fenerbahçe, UEFA tarafından oluşturulan ve 102 Avrupa takımının katılımcısı olduğu Avrupa Kulüpler Forumu'ndan, üst üste 3 toplantıya katılmadığı gerekçesiyle kovuldu' şeklinde haberler yayınlanmıştır. Bununla ilgili olarak UEFA yetkilileri ile yapılan yazışmalar sonucunda, böyle bir durumun söz konusu olmadığı yazılı olarak tarafımıza teyit edilmiştir. Kulübümüz, 12 Haziran'da UEFA Genel Merkezi'nde yapılacak olan toplantıya katılacaktır.'' 
     
     RAPAİÇ'İN SÖZLERİ 
     Kulüp, internet sitesinde yaptığı diğer bir açıklamada ise geçen günlerde bir medya kuruluşunda Rapaiç'in ağzından ''AIK Solna maçı esnasında skor 3-1'den 3-3'e geldiğinde yedek kulübesine döndüğümde sevinenler vardı'' şeklinde yayınlanan haberin de gerçeği yansıtmadığı ifade edildi. 
     Sarı-lacivertli kulüp, Hırvat futbolcunun, 19 Eylül 2002'de deplasmanda oynanan maçın kadrosunda yer almadığına dikkati çekerken, Rapaiç'in tercümanı aracılığıyla kulübü arayarak, böyle bir açıklama yapmadığını bildirdiği kaydedildi. 
     





</TEXT>
</DOC>
