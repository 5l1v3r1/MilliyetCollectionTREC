<DOC>
<DOCNO> 123903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun01.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın danışmanı Bağış'ın Time dergisine demeci 
</HEADLINE>
<TEXT>

     AK Parti Genel Başkanı Tayyip Erdoğan'ın dış politika danışmanı İstanbul Milletvekili Egemen Bağış, Time dergisine verdiği demeçte, ''Türkiye'nin AB'ye alınmasının, İslam dünyasında siyasi değişimlere yardımcı olacağını'' söyledi. 
     Demecinde ''Türkiye'nin Irak konusunda, BM kararlarıyla bağlı olduğunu'' kaydeden Bağış, ''Irak'ta savaş istemiyoruz, ancak arka bahçemizde kitle imha silahlarıyla birlikte yaşayamayız'' dedi. 
     Bağış, ''Irak'ın elinde gerçekten kitle imha silahları varsa, Türk halkı büyük tehdit altındadır'' diye konuştu. 
     ''AK Parti'nin Irak'la ilgili görüşleri askerlerle uyum içinde mi '' sorusuna, ''Şüphesiz'' diye cevap veren Bağış, ''Bizler aynı ülkeyi seviyor ve aynı halka hizmet veriyoruz. Bu nedenle sağduyu ve mantık egemen olacaktır'' dedi. 
     Türkiye'nin, Irak'ın toprak bütünlüğünün korunmasından yana olduğunu kaydeden Bağış, Irak halkının kendi yöneticilerini demokratik yoldan seçmesini yeğlediklerini ifade etti. 
     -''TÜRKİYE TARİH ALMAYI HAK ETTİ''- Türkiye'nin AB'den müzakere tarihi almayı hak ettiğini kaydeden Bağış, son 18 ay içinde 48 anayasa maddesinin değiştirildiğini belirterek şunları söyledi 
     ''Türkiye, siyasi her kriterin gereğini yerine getirmiştir ve bir tarih almaya hak kazanmıştır. Bu gerçekleştiği takdirde 'Medeniyetler Çatışması' kitabının yazarı Samuel Huntington'un yanıldığını kanıtlayabiliriz. Gerçekten de uygarlıklar çatışmamalı, birbirini tamamlamalıdır.'' Egemen Bağış, Türkiye'nin topluluğa alınmasının Ortadoğu, Hazar, Akdeniz ve Karadeniz bölgeleri halkları üzerinde büyük etkisi olacağına da dikkat çekti, ''AB'nin önünde, bir Hıristiyan kulübü olmadığını kanıtlama konusunda büyük bir fırsat var'' diye konuştu. Bağış, son 80 yıldır İslamiyet ve laikliğin bir arada var olabileceğini kanıtlayan Türkiye'nin, demokrasi tutkunu olan ülkeler için model oluşturduğunun da altını çizdi. 
     





</TEXT>
</DOC>
