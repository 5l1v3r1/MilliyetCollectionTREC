<DOC>
<DOCNO> 142529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur13.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor katili iki kişi, bir başka doktoru da gasp etmeye çalışmış 
</HEADLINE>
<TEXT>

     İstanbul Üniversitesi İÜ Tıp Fakültesi Dermatoloji Bölümü'nde görevli Dr. Aykut Ege'yi gasp amacıyla öldürdükleri iddiasıyla yakalanan 2 kişinin, başka bir doktoru da gasp etmeye çalıştıkları belirlendi. 
     Asayiş Şube Müdürlüğü Cinayet Büro Amirliği'nden yapılan açıklamada, Dr. Aykut Ege'nin, 20 Şubat 2003 tarihinde Küçükçekmece Atatürk Olimpiyat Stadı yanındaki dere yatağında elleri arkadan bağlı ve 2 kurşunla kafasından vurularak öldürülmüş halde bulunduğu hatırlatıldı. 
     Dr. Ege'nin, 34 ZH 6605 plakalı özel otomobili ile bir miktar parasının da gasp edildiğinin anlaşıldığı belirtilen açıklamada, 10 Mart 2003 tarihinde Bahçelievler İlçe Emniyet Müdürlüğü'ne bağlı ekiplerin şüphe üzerine durdurduğu Safter Turus ile Zafer Ata'nın üzerinde 7.65 milimetre çapında ruhsatsız bir tabanca ve maktüle ait otomobilin anahtarının bulunduğu anlatıldı. 
     Balistik inceleme sonucu söz konusu tabancanın Dr. Ege'nin öldürülmesinde kullanıldığının anlaşıldığı ifade edilen açıklamada, Turus ve Ata'nın gasp ettikleri otomobilin de, yer gösterme sonucu Halkalı'da terk edilmiş halde bulunduğu bildirildi. 
     Açıklamada, yapılan sorgulama sonucu zanlıların, Dr. Aykut Ege'yi, 19 Şubat 2003 tarihinde Ataköy'deki evinin önünde otomobilinden inerken silah tehdidiyle etkisiz hale getirdikleri, olay yerine götürdükleri ve öldürdükten sonra da gasp ettikleri belirtildi. 
     Marmaris'teki birliklerinden izinli olarak İstanbul'a gelen ve izin süresinin bitmesine rağmen geri dönmeyen Turus ve Ata'nın, 4 Mart 2003 tarihinde de aynı yerde Alman Hastanesi'nde görevli doktor İsmet Akkaya'yı da otomobilinden inerken gasp etmeye çalıştıkları, ancak durumu gören komşuların müdahalesi üzerine amaçlarına ulaşamadan kaçmak zorunda kaldıkları belirlendi. 
     Turus ve Ata'nın, polisteki işlemlerin ardından adli makamlara sevk edileceği bildirildi. 
     





</TEXT>
</DOC>
