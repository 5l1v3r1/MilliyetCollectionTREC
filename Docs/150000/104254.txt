<DOC>
<DOCNO> 104254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo22.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Toprak "3 büyüklerin sorunlarına köklü çözüm arıyoruz" 
</HEADLINE>
<TEXT>

     Devlet Bakanı Erdoğan Toprak, ''3 büyükler'' olarak adlandırılan Fenerbahçe, Galatasaray ve Beşiktaş'ın basketbol ve voleybol branşlarındaki faaliyetlerine ara verme kararlarından vazgeçirilmesi için köklü bir çözüm yolu aradıklarını söyledi. 
     Devlet Bakanı Erdoğan Toprak, gazetecilere yaptığı açıklamada, kulüp başkanlarıyla görüşmeye başladığını kaydederek, ''Kulüp başkanlarıyla görüşüyorum. Başkanların '31 Ağustos'a kadar çözüm bulamazsak, basketbol ve voleybol şubelerine ara vereceğiz' kararlarını yeniden gözden geçirmelerini talep ettim. Bu arada biz de çözüm yolu bulabilmek için zaman kazanrmış olacağız'' dedi. 
     Toprak, çok hızlı bir biçimde köklü ve kalıcı bir çözüm yolu bulabilmek için çalıştıklarını kaydederek, şunları söyledi 
     ''Amatör branşların gözden çıkarılmasından yana değilim. Gerekli desteği vermeye çalışıyorum. Maliye Bakanı Sümer Oral ile görüştüm ve olumlu yaklaşımı olduğunu gördüm. TRT Genel Müdürü Yücel Yener de olumlu bakıyor. Gerçekten de müessese kulüpleriyle söz konusu kulüpler arasında ekonomik olarak dağlar kadar fark var. Ancak, onların da büyük taraftar kitlelerine hitap ettikleri bir gerçek. Seyirci de sporun bir unsuru. O nedenle köklü ve kalıcı bir çözüm için çalışıyoruz.'' 
     
     ŞEREF EROĞLU'NU KABUL ETTİ 
     Devlet Bakanı Erdoğan Toprak, 63 kiloda Dünya ve Avrupa Grekoromen Güreş Şampiyonu olan Şeref Eroğlu'nu makamında kabul ederek bir süre görüştü. 
     Eroğlu, Dünya Şampiyonu güreşçilere ''Üstün Hizmet Madalyası'' verilmemesi konusundaki rahatsızlıklarını dile getirirken, bakan Toprak, ''Diğer branşlardaki sporcuların da böyle bir beklenti içinde olması doğaldır'' dedi. 
     Toprak, Türkiye'nin bayrağını dalgalandıran herkesin bu ülkenin onur kaynağı olduğunu belirterek, şunları söyledi 
     'Güreş, dünyada en çok başarılı olduğumuz spor dallarından biri. Bize düşen bu branşın önündeki engelleri kaldırmak. Güreşçilerin ya da başka branşlardaki başarılı sporcuların da 'Üstün Hizmet Madalyası' beklentisi içinde olmaları gayet doğal. Mevzuatları inceleyip neler yapılabileceğine bakacağım ve bu konuyu sonuçlandıracağım. Sporcu için motivasyon çok önemli. Sporcuların başarısı için her türlü katkıyı yapacağım. Ayrıca, tüm branşların kamplarını ziyaret edeceğim ve onların da varsa ve çözmek için sorunlarına yakından tanık olacağım.'' Şampiyon güreşçi Şeref Eroğlu ise yaptığı açıklamada, madalya tartışmalarının kendisini gelecek ay Rusya'da yapılacak olan şampiyona için daha da motive ettiğini belirterek, şöyle konuştu 
     ''Sporu milli motifle yapanlar var. Bir de maddi motifle yapanlar var. Biz amatörce yapıyoruz ve manevi olarak ödüllendirilmek istiyoruz. Branşlararası ayrım sporcuları küstürüyor. Ayrıca, 'Üstün Hizmet Madalmyası' hakkındaki polemikler beni olumlu motive ediyor ve Rusya'daki şampiyonadan da altın madalyayla döneceğime söz veriyorum.'' 
     





</TEXT>
</DOC>
