<DOC>
<DOCNO> 115657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sontur14.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Tırnaklarımla geldim 
</HEADLINE>
<TEXT>

     AKP Genel Başkanı Recep Tayyip Erdoğan, kendisinin İstanbul sokaklarında simit, su limon satarak buralara geldiğini, diğer siyasi parti liderlerinin ise "gökten zembille indiğini" savunarak "Bunlar salon sosyetesi, farkımız bu" dedi. 
     Burdur'da halka seslenen Erdoğan, dün İstanbul'da 500 bin kişinin katılımıyla miting yaptıklarını, ancak medyanın bunu görmezden geldiğini söyledi. Erdoğan, hafta sonunda yapılacak mitingde halkın iktidar olacağını kaydederek "Bu iş Pazar günü bitmeli. Bunu siz bitereceksiniz" diye konuştu. 
     CHP'nin bugüne kadar taş üstüne taş koymadığını da iddia eden Erdoğan şunları söyledi 
     "CHP, taş üstüne taş niye koymaz biliyor musunuz Bunların bu ülkede geçmiş tarihine bakın, ne zaman bu ülkede iktidar olduysalar, bu ülkede kuyruklar, yokluklar, açlık başlamıştır. Gençler bilmez, anne babalarınıza sorun, öğrenin. Aldanmayın. Anneler babalar bu ülkede yağ kuyrukları yok muydu 1978'de. O zaman Sayın Baykal Enerji Bakanı, Bülent Ecevit de başbakandı. Ecevit makam odasında paltoyla oturuyordu. Bunlarda başarı yok, bunlarda inşa etmek, yok. Bunlarda hep yok etmek var, yıkmak var." 
     
     "TIRNAKLARIMLA GELDİM" 
     Yaşamının 7 yılının hayvancılık sektöründe geçtiğini, çiftçinin, hayvan yetiştiricisinin sorunlarını iyi bildiğini anlatan Erdoğan, şöyle konuştu 
     "Benim 7 yılım hayvancılık sektöründe geçti. Yani ben tırnaklarımla geldim. Öyle gökten inmedim. Ama geçen gün bazı gazeteler dalga geçiyor, simit mimit diye. Evet simit sattım. Mahalle aralarında su, limon sattım. Bunlar gökten zembille indi. Farkımız bu. Dolayısıyla onlar benim vatandaşımın derdinden anlamaz, halkımın derdinden anlamaz. Onlar sadece salon sosyetesi olarak geçinirler. Ben şaşıyorum. Bunlar nasıl biraraya geliyor diye. Neden Çıkar ilişkileri var da onun için." 
     
     "UZAY LİGİ" 
     Erdoğan, mitinge katılan vatandaşların, Çiller'in televizyona çıkma konusundaki sözlerini hatırlatması üzerine şöyle konuştu " "Bırakın onları. Biliyorsunuz sporda süper lig ve ikinci lig var. Bunlar barajı aşamadılar zaten. Biz süper ligte oynuyoruz. Süper ligde oynayanların onlarla karşı karşıya olması mümkün değil. Dün bir açıklaması daha var. Duydunuz mu ne diyor Benim için diyor ki 'Uzay liginde oynuyor'. Ne güzel... Türkiye uzaya gitmek istemez mi Ama uzayda lig kurulmadı henüz. Bu işlerden anlamaz o. Öğrenecek merak etmeyin. Ama siyaseti bırakarak öğrenecek." Erdoğan, sözlerini, "Yedi... altı... beş... dört... üç... iki... bir... Yakın ışıkları... Türkiye aydınlık olsun. Her şey Türkiye için" diyerek tamamladı. 
     





</TEXT>
</DOC>
