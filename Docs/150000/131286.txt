<DOC>
<DOCNO> 131286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo09.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'da Real Madrid galibiyeti sevinci... 
</HEADLINE>
<TEXT>

     Avrupa Basketbol Ligleri Birliği tarafından organize edilen Erkekler Avrupa Ligi C Grubu'nda yer alan ve kendi sahasında Real Madrid'i yenen Ülkerspor'da, bu galibiyetin sevinci yaşanıyor. 
     Ülkerspor Antrenörü Tolga Öngören, güçlü rakipleri Real Madrid'i hücumda ve savunmada ortaya koydukları etkili oyunla yenme başarısı gösterdiklerini söyledi. 
     Öngören, Real Madrid'i yenerek grupta ilk 3 içinde yer almak için önemli bir adım attıklarını belirterek, ''İlk yarıda istenilen basketbolu oynayamadık. 3. periyotta ise çok iyi mücadele ederek öne geçtik. Ancak Real Madrid deneyimli bir takım, son periyotta oyuna yeniden ortak olmasını bildi. Maçın son saniyesinde de rakibimizin hücumu sırasında gerek tecrübesizlik, gerekse Tutku'nun deneyimsizliği yüzünden faul yapmayınca, potamızda 3 sayılık basket gördük. Maç böylece uzatmaya gitti'' diye konuştu. 
     Uzatma dakikalarında Booker'dan yoksun oynamalarına karşın yine de iyi mücadele ettiklerini vurgulayan Öngören, ''Kaptanımızın da ikinci yarıdaki katkısı çok iyiydi. Booker'dan yoksun oyuncularımızın ortaya koyduğu performans beni ayrıca sevindirdi. Grupta ilk 2 hedefimiz için iyi bir avantaj yakaladık. Artık bunu değerlendirmeye çalışacağız'' dedi. 
     





</TEXT>
</DOC>
