<DOC>
<DOCNO> 149148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo19.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre kırmızı kart için özür diledi 
</HEADLINE>
<TEXT>

     Avrupa Şampiyonlar Ligi'nde Valencia CF maçında gördüğü kırmızı kartla tepki çeken FC Inter'li milli futbolcu Emre Belözoğlu, bugün İtalyan basınında yer alan demecinde özür diledi. 
     La Gazzetta dello Sport Gazetesi'nde yayınlanan demecinde Türk futbolcu, ''Takımı zor durumda bıraktığım için çok üzgünüm. Takım arkadaşlarımdan ve teknik direktörden özür diledim. Şimdi de taraftarlardan özür diliyorum'' dedi. 
     Emre, kırmızı kart gördüğü anla ilgili olarak şunları söyledi 
     ''Albelda bana faul yaptıktan sonra yerdeyken de bir tekme attı. Tehlikeli bir hareketti, çünkü dizimin üstüne geldi ve hainliği sinirlerimi ayağa kaldırdı. Ne olursa olsun yalnızca göğüsümle ittim, bana göre abartılı bir hareket değildi. Hakem ilk olarak sarı kart verecekti ama daha sonra yan hakemle konuşunca beni dışarı attı.'' Valencia CF maçındaki hatasını yarın akşam yapılan AC Milan-FC Inter derbi maçında telafi edeceğini belirten 22 yaşındaki genç futbolcu, ''Bu borcumu ödemek için derbinin en güzel fırsat olduğunu düşünüyorum. Avrupa Şampiyonlar Ligi'ndeki lekeyi çıkarmak için özel bir şekilde motive olmuş olarak, sonucu getirecek önemli birşeyler yapmak için sahaya çıkacağım'' açıklamasında bulundu. 
     Emre, derbi maçında psikolojik olarak AC Milan'a oranla daha avantajlı olduklarını savundu. Bu arada şampiyonluk yarışında FC Juventus'un 5 puan gerisinde olmalarıyla ilgili olarak ise Emre, ''Geçen yıl aynı şekilde biz öndeyken Juventus gelip son hafta şampiyon oldu bu sezon tam tersinin olmaması için hiçbir neden göremiyorum. Elbetteki bu derbi çok önemli kaybedemeyiz. Juventus ulaşılamayacak yerde değil'' dedi. 
     Öte yandan İtalyan basınında derbi maçıyla yapılan yorumlarda, ''Cuper veya Ancelotti, kim kaybederse gider'' görüşünü savunanlar oldu. Inter'de Emre ve Okan'ın kadroda olduğu derbi maçı yarın akşam TSİ 21.30'da başlayacak. 
     





</TEXT>
</DOC>
