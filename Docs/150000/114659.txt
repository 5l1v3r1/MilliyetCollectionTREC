<DOC>
<DOCNO> 114659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/soneko13.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi'nden Borsa'ya açıklama... 
</HEADLINE>
<TEXT>

     Petrol Ofisi A.Ş., gerek yurtiçinde, gerekse yurtdışındaki toplantılarda halka açık statüde olmayan İş Doğan'a ilişkin istenilen mali bilgilerin de yatırımcılar ile paylaşıldığını bildirdi. 
     Petrol Ofisi'nden basında yer alan habere ilişkin Borsa Başkanlığı'nca istenen açıklamaya cevaben gönderilen yazıda, İş Doğan Petrol Yatırımları A.Ş. ve Petrol Ofisi A.Ş'nin birleştirilmesine yönelik çalışmaların sürdürüldüğü ve tüm aşamalar ile ilgili gerekli açıklamaların titizlikle yapıldığı belirtildi. 
     Yazıda, söz konusu birleşmenin yasal süreci ve şirketlerin faaliyetlerine muhtemel etkileri hakkında gerek yatırımcıların, gerekse kamuoyunun bilgilendirilmesi amacıyla toplantılar düzenlendiği, bu bağlamda dün yurtiçi yatırımcıların katıldığı bir bilgilendirme toplantısı gerçekleştirildiği hatırlatıldı. 
     Aynı şekilde yurtdışında yerleşik bazı yatırımcıların talebi üzerine 16-17 Ekim tarihlerinde Londra'da bilgilendirme toplantısı yapıldığı ve bu toplantılarda yatırımcıların da talepleriyle çeşitli varsayımlar altında ileriye yönelik faaliyet senaryoları ve bunların muhtemel sonuçları hakkında bilgi verildiği kaydedilen yazıda, şöyle denildi 
     ''Gerek yurtiçindeki, gerekse yurtdışındaki toplantılarda halka açık statüde olmayan İş Doğan'a ilişkin istenilen mali bilgiler de yatırımcılar ile paylaşılmıştır. İlgi yazınızda zikredilen unsurlar belli varsayımlara dayanılarak yapılan projeksiyonlarda yer alan bilgilerden bir bölümdür.'' Petrol Ofisi hisselerinin işlem sırası, basında yer alan habere ilişkin şirketten ek açıklama istenmesi nedeniyle geçici olarak işleme kapatılmıştı. 
     





</TEXT>
</DOC>
