<DOC>
<DOCNO> 148293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun08.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba ve top sesleri... İşte Bağdat'ta bugün... 
</HEADLINE>
<TEXT>

     Irak'ın başkenti Bağdat'ta dün aralıklı olarak süren bombardıman, şafakla birlikte başkanlık sarayı etrafında yoğunlaşan ateşlerle devam etti. 
     ABD tarafından günlerdir sürdürülen bombardıman altında yaşayan Bağdat halkı, uykularından bu sabah erken saatlerde de şiddetli hava saldırıları ve patlamalarla uyandı. 
     Sabah erken saatlerden beri süren bombardıman, havan topları ve hafif makineli silahların sesleri, Bağdat'ın her yerinden duyuluyor. 
     Dicle nehrinin kıyısında bulunan yabancı medya temsilcilerinin kaldığı Filistin Meridyen ve Sheraton otelleriyle ve bu otellerin yakınlarındaki Cumhuriyet Sarayı, ABD tanklarınca işgal altında tutuluyor. 
     Bağdat'ın tanınmış El Reşit Oteli de dünden beri birkaç zırhlı araç ve tankın işgalinde. 
     
     A.A MUHABİRİ TEHLİKE ATLATTI 

     Kenti ikiye ayıran Dicle'den halen bombalanan tarafına otomobille geçen A.A muhabiri, bu bölgede büyük çarpışmaların izlerini, sokaklarda da birkaç kamyon ve özel arabanın yandığını gözlemledi. 
     Enformasyon Bakanlığı ile Irak radyo ve televizyon kurumu yakınlarında yaklaşık 600 metre mesafeye füze düşen A.A muhabiri, ölümden otomobilinin yönünü güneye çevirerek kurtuldu. Ancak, merkezi Katar'da bulunan El Cezire televizyonunun bürosunun vurulmasıyla hayatını kaybeden kameraman Tarık Eyüp bu kadar şanslı değildi. 
     ABD bombardımanı ve işgali sürdüğü sıralarda Bağdat'ı ise derin bir sessizlik kaplamış durumda. Aylar önce gıdalarını depolayan kent halkı, mümkün olduğunca sokaklara çıkmayarak evlerinde oturmayı tercih ediyor. Dükkanların çoğu açılmazken, Bağdat sokaklarında yankılanan sadece patlamalar ve ABD tanklarının palet sesleri... 
     
     IRAK ASKERLERİ DİRENİYOR 

     Bağdat'ta sabah TSİ 03 45'de yerel saatle 05 00 civarında ABD askerlerinin bulunduğu, Irak Devlet Başkanı Saddam Hüseyin'in sarayından makineli tüfek ve patlama sesleri geldi. Görgü tanıkları, Irak askerlerinin saraydaki Amerikan güçlerini bombaladığını belirtti. 
     Şafak sökerken sarayda hala en az 4 Amerikan tankının bulunduğu, Iraklıların topçu ateşi, el bombaları ve havan toplarıyla Amerikan mevzilerini vurduğu, 4 patlama duyulduğu açıklandı. 
     Son olarak TSİ 05 58'de Irak saatiyle 06 58 Amerikan tanklarının, Saddam Hüseyin'e ait bir sarayın kuzeyindeki hükümet binalarına ateş açtığı ve kontrolleri altındaki bölgeyi kent merkezine doğru genişletmeye çalıştığı bildirildi. 
     Reuters sarayın bulunduğu taraftan 10 patlama sesi geldiğini, Irak birliklerinin topçu ateşi açtıklarını tahmin ettiğini ve ABD tankların sarayın kuzeyine doğru ilerlediğini ifade etti. 
     Bu arada Amerikan ordusu, dün öğleden sonra Bağdat'ın Mansur bölgesinde Irak liderliğini hedef aldıklarını açıkladı. 
     Amerikalı yetkililer, muhtemelen Saddam Hüseyin ile 2 oğlunun da aralarında olduğu askeri ve sivil yetkililerin bir toplantı yaptığı istihbaratının alındığını ve dün öğleden sonra bu yerin çok şiddetli bir şekilde vurulduğunu açıkladılar. 
     Amerikan Merkez Komutanlığı sözcüsü Binbaşı Brad Bartlett, saldırıyı doğrulayarak, bu hedefe Amerikan B-1 bombardıman uçağı tarafından her biri yaklaşık 900 kilogramlık 4 adet JDAM bombası atıldığını söyledi. 
     Mansur semtinin Baas Partisi'nin kalesi durumunda olduğu, bölgede askeri ve güvenlik istihbarat birimlerine ait binalarla askeri yetkililere ait evlerin bulunduğu belirtiliyor. 
     Bağdat'ın merkezine dün bir füze düşmüş, 14 sivil ölmüştü. Füze, Ramazan Meydanı yakınlarında 15 metre genişliğinde ve 8 metre derinliğinde bir krater açmış ve 4 evin yıkılmasına neden olmuştu. 
     

     
</TEXT>
</DOC>
