<DOC>
<DOCNO> 101727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/ekonomi/eko02.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Avrupa borsalarına açılacak 
</HEADLINE>
<TEXT>

Anadolu Efes’in satışları, altı ayda yüzde 3 arttı. Şirket aynı dönemde satış hacmi yüzde 27 yükselen EBI iştirakini de iki yıl içinde Avrupa’da halka açacak 
     EKONOMİ SERVİSİ 

     Anadolu Efes Biracılık ve Malt Sanayi AŞ’nin ilk altı aylık satış hacmi, ihracat satışları dahil yüzde 3 artış göstererek 303.4 milyon litre olarak gerçekleşti. 
     Şirketin yüzde 87 iştiraki olan Efes Breweries International B.V. de EBI altı ayda satış hacmini yüzde 27 artırdı. Gruba ait yurtdışında satılan markalı bira ürünlerinin, Türkiye’den yapılan ihracat dahil, toplam bira satışları içindeki payı 2001 yılının ilk altı aylık döneminde yüzde 26 iken, oran bu yıl yüzde 32 olarak gerçekleşti. Şirketten borsaya yapılan açıklamada, EBI’nın iki yıl içinde Avrupa’da önde gelen bir borsaya kote ettirilmesinin düşünüldüğü bildirildi. 
     Anadolu Efes’in yüzde 51.9 iştiraki olan Efes Sınai Yatırım Holding AŞ tarafından Kazakistan, Azerbaycan, Kırgızistan ve Türkmenistan’da yürütülen Coca - Cola franchise operasyonlarının, 2002’nin altı aylık dönemindeki satış hacmi yüzde 10 büyüdü. Efes Sınai’nin yüzde 33 iştiraki bulunan Türkmenistan franchise operasyonu hariç tutulduğunda, diğer bölgelerde bu yılın altı aylık toplam satış hacmi yüzde 19 oranında artış kaydetti. 
     Türkiye Coca - Cola üretim ve satış şirketlerinde yüzde 33.3 hisse ile en büyük yerel ortağı konumunda olan Anadolu Efes’in bu faaliyetlerinin 2002 yılı ilk altı aylık satış hacmi, geçen döneme göre yüzde 14 oranında arttı. 
     



 EKONOMİ 






















</TEXT>
</DOC>
