<DOC>
<DOCNO> 141519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur13.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem molozları, geçim kaynağı oldu... 
</HEADLINE>
<TEXT>

     Bolu'da, 12 Kasım 1999 depreminde yıkılan binalardan geriye kalan molozlar, aradan yaklaşık 3.5 yıl geçtikten sonra depremin işsiz bıraktığı insanların geçim kaynağı oldu. 
     Depremden sonra Bolu Valiliği Kriz Merkezi tarafından yürütülen enkaz kaldırma çalışmaları kapsamında, kamyonlarla kent merkezinden Karaköy mevkiine taşınan binlerce ton moloz ihale ile satılınca, yeni bir iş sahası doğdu. 
     Bolu Valiliği'nin açtığı ihaleyi kazanarak depremden geriye kalan binlerce ton molozun kullanım hakkını satın aldıklarını belirten İlhami Şengöz, işçilerin molozları kırarak içindeki demirleri çıkardığını belirtti. Şengöz, ''Çıkan demirleri satıyor, beton kısmı ise toprağa gömerek üzerine çim ekiyor ve görüntü kirliliğini önlüyoruz'' dedi. 
     Sabahın erken saatlerinden itibaren demir makasları ve balyozlarla çalışmaya başlayan işçilerden Mustafa Yalçın, depremden geriye insanların yıllarca unutamayacakları acılarının kaldığını ifade ederek, ''Deprem, Bolu'da binlerce insanı işsiz bıraktı. Ben ve arkadaşlarım günlük 10-15 milyon lira yevmiye ile beton molozları kırarak, içindeki demirleri çıkartıp, taşınacak hale getiriyoruz'' diye konuştu. 
     İşçilerden Tuncay Öztürk de, 4 çocuğu ve eşi ile depremden sonra zor günler geçirdiğini anlatarak, deprem molozlarının depremzedelere ekmek kapısı olduğunu söyledi. 
     
     ''İŞÇİLERİ ŞAŞIRTAN DEMİRLER'' 
     Depremin üzerinden 3.5 yıl geçtikten sonra binaların neden yıkıldığını, beton molozların içindeki incecik demirleri görünce daha iyi anladıklarını anlatan işçiler, ''Tonlarca kum ve çimento harcanan dev blokların içinden çıkan parmak kalınlığındaki demirler, depremin değil, binaların insanları öldürdüğünün en iyi göstergesi'' diye konuştular. 
     





</TEXT>
</DOC>
