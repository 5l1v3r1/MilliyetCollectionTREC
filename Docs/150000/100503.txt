<DOC>
<DOCNO> 100503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sondun14.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da işsizlerin sayısı artıyor. 
</HEADLINE>
<TEXT>

     Almanya'da işsizlerin sayısının bu yılın Temmuz ayında, bir önceki aya göre 92 bin 600 artarak 4 milyon 46 bin 900'e yükseldiği bildirildi. 
     Nürnberg kentindeki Federal Çalışma Dairesi tarafından bugün yapılan açıklamada, işsizlerin sayısının bu yılın Temmuz ayında, geçen yılın Temmuz ayına göre 248 bin 200 arttığı belirtildi. 
     İşsizlik oranının da, Temmuz ayında, Haziran ayına göre yüzde 0,2 oranında artarak yüzde 9,7'ye yükseldiği kaydedildi. 
     Maliye Bakanı Hans Eichel, Almanya'daki işsizliğin artmasının asıl sebebinin, Almanya'nın birleşmesinin ekonomik sonuçlarından kaynaklandığını savundu. 
     Eichel, Ostsee-Zeitung adlı yerel gazeteye yaptığı açıklamada, ''Almanya'nın doğusundaki büyük şirketler bir anda dünya piyasalarındaki rekabet ortamına sokuldular ve buna dayanamayarak çöküntüye uğradılar'' dedi. 
     Federal hükümetin, Almanya'nın özellikle doğusunda yaşayan vatandaşlara iş bulma çabalarını yoğun şekilde sürdüreceğini ifade eden Eichel, ''Aksi takdirde burada yaşayan işsiz insanların hiçbir perspektifi kalmaz'' diye konuştu. 
     





</TEXT>
</DOC>
