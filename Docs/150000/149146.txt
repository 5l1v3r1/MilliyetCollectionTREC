<DOC>
<DOCNO> 149146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo17.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Dörtlü finalde herkes iddialı... 
</HEADLINE>
<TEXT>

     Basketbolda Erkekler Türkiye Kupası ''Dörtlü Final'' kuraları İstanbul'da çekilirken, kupada mücadele edecek takım yöneticileri ve oyuncuları iddialı olduklarını söylediler. 
     The Marmara Oteli'nde gerçekleştirilen kura çekimi sonrasında eşleşmeler belli olurken, takımların teknik heyetleri kupayı kazanmak istediklerini dile getirdiler. 
     Kupanın ''Dörtlü Final''ine kalan tek kulüp takımı olan Galatasaray'ın antrenörü Erman Kunter, Galatasaray olarak organizasyonu renklendireceklerini belirterek, ''Kupayı da Ankara'daki seyircimizin desteğiyle kazanmak istiyoruz'' dedi. 
     Kunter, Efes Pilsen veya Ülkerspor ile eşleşmemelerinin kendileri için iyi olduğunu vurgulayarak, ''Yarı finalde 2 güçlü ekiple eşleşmektense, bize denk güçte olan Türk Telekomspor ile rakip olmamız daha iyi oldu. Ancak kupayı almamız için 2 maçı da kazanmamız gerekiyor. Seyirci avantajımızı da kullanmak istiyoruz. Galatasaray olarak zor bir dönemden bugüne geldik. Sezonun başlamasına 1 hafta kala takımı kurabildik. Ayrıca kulüp takımlarını temsil edeceğiz. Bundan da gurur duyuyoruz'' diye konuştu. 
     Galatasaray kaptanı Yiğit Özmen ise, ''Dörtlü Final''de zevkli maçların olacağını söyledi. 
     
     MAHMUTİ ''ŞANSLAR EŞİT'' 
     Geçen sezon Türkiye Kupası'nı kazanma başarısı gösteren Efes Pilsen'in antrenörü Oktay Mahmuti de ''Dörtlü Final''de her takımın eşit şansa sahip olduğunu, daha hazır olan ekibin de kupayı kazanacağını dile getirdi. 
     Türkiye Kupası ''Dörtlü Final''inin keyifli bir organizasyon olduğunu ifade eden Mahmuti, ''Basketbol açısından güzel maçlar olacak. Uzun zamandır yaşanan heyecan doruğa çıkacak'' dedi. 
     Efes Pilsen Kaptanı Ömer Onan ise, geçen sezon kupayı kazandıklarını, amaçlarının bu sezon da kupayı müzelerine götürmek olduğunu bildirdi. 
     Ömer, kupada 4 formda takımın mücadele edeceğini belirterek, şöyle konuştu 
     ''Dörtlü finaldeki rakiplerin hepsi de güçlü ekipler. İlk maçta Ülkerspor ile karşılaşacağız. Ülkerspor ile önce önce ligde karşılaşacağız. 4 gün sonra rakibimizle bu sefer kupada mücadele edeceğiz. Erken bir final maçı olacak. Hedefimiz belli. Kupayı kazanmak istiyoruz.'' 
     
     ARIBOĞAN ''10. KURULUŞ YILINI KUPAYLA SÜSLEMEK İSTİYORUZ'' 
     Ülkerspor Kulübü Genel Müdürü Lütfi Arıboğan da, bu yıl kuruluşlarının 10. yılını kutladıklarını ve bunu da kupayla süslemek istediklerini söyledi. 
     Yarı finalde Efes Pilsen ile karşılaşmalarının önemli olmadığını kaydeden Arıboğan, ''Kupayı istiyoruz. Bunu da başarmak için 2 maç kazanmamız gerekir'' diye konuştu. 
     Takım kaptanı Harun Erdenay ise, uzun zamandır kupayı alamadıklarını, bu sezon bunu başarmayı amaçladıklarını dile getirdi. 
     
     BURGUL ''EVSAHİBİ OLMANIN AVANTAJINI KULLANACAĞIZ'' 
     İstanbul takımları dışında ''Dörtlü Final''de mücadele edecek tek Anadolu takımı olan Türk Telekomspor'un menajeri Ali Burgul ise, evsahibi olmanın avantajını kullanarak kupayı kazanmayı hedeflediklerini söyledi. 
     Burgul, daha önce kupada 4 kez final oynadıklarını hatırlatarak, şöyle konuştu 
     ''Yarı finalde Galatasaray ile oynuyoruz. 'Dörtlü Final'de Ankara'yı en iyi şekilde temsil etmek istiyoruz. Finalde de kazanıp kupayı Ankara'da tutmayı amaçlıyoruz. 1 hafta önce yeni yönetim kurulumuz oluştu. Yönetim kurulumuzun desteğiyle bu kupada iddialıyız.'' Bu arada organizasyona sponsor olarak destek veren Sütaş'ın katkılarıyla ''Dörtlü Final'' maçları, ''Sütaş Türkiye Kupası Dörtlü Final'' adı altında organize edilecek. 
     Sütaş Kurumsal İletişim Müdürü Sedat Pişirici, basketbolun kendilerine yakışan bir spor olduğunu vurgulayarak, ''Türkiye'nin sütçüsü olarak, dev adamlara destek vermekten mutluyuz'' dedi. 
     





</TEXT>
</DOC>
