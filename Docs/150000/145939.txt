<DOC>
<DOCNO> 145939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun32.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Gül Irak konusunda AB'ye sert çıktı 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Türkiye'nin Irak topraklarında gözü olmadığını söyledi. 
     Gül, AB Komisyonu'nun genişlemeden sorumlu üyesi Günter Verheugen'in Irak konusu hakkında Türkiye'ye yönelik açıklamalarıyla ilgili olarak da ''AB'nin bizi eleştirmek için hiçbir nedeni yok. Ya bizim niyetlerimizi bilmiyor ya da bize karşı adil davranmıyor. AB, 100 bin Iraklı mülteciyi kabul etmeye hazır mı 1991 yılında AB ülkeleri toplam 150 mülteciyi bile kabul etmemişti'' diye konuştu. 
     Gül, Alman günlük ekonomi gazetesi Handelsblatt'a yaptığı açıklamada, Türkiye'nin kuzey Irak konusundaki tutumunun abartıldığını belirterek, ''Sanki Irak'a saldırmak ya da işgal etmek istiyormuşuz gibi davranılıyor. Irak'ın topraklarında gözümüz yok. Bunu son AB zirvesinde de vurgulamıştım. Tüm bu heyecanı anlayamıyorum. Bizim niyetlerimiz son derece açıktır'' dedi. 
     Türkiye'nin, Irak'ın toprak bütünlüğünün korunmasından yana olduğunu belirten Gül, şunları kaydetti 
     ''İlk Körfez Savaşı'nda bir gecede 500 bin mülteci Türkiye'ye akın etmişti. O zaman hiç kimse bize yardım etmedi. Almanya kaç mülteci kabul etti 10, 20 yoksa 25 mi Türkiye'ye gelen mülteciler arasında çok sayıda PKK teröristi de vardı. O zamandan bu yana 30 bin kurban verdik. Bu olayları bir kez daha yaşamak istemiyoruz.'' Mültecilerin kuzey Irak'ta kalmalarını istediklerini, bu nedenle Irak topraklarına doğru uzanan 20 kilometrelik şerit içinde 600 bin kişi için çadır hazırladıklarını belirten Gül, ''Gerektiği takdirde birliklerimizi de geçici bir süre bölgeye göndeririz'' dedi. 
     Bakan Gül, gazete muhabirlerinin, ''ama daha şimdiden kuzey Irak'ta Türk askerleri var'' sözleri üzerine de ''Hayır, bu sadece sembolik. Bunu askeri varlık olarak nitelendirmek mümkün değil. Bölgedeki Kürt muhalefetinin güvenliğini bizden başka kim sağlayabilir ki Onlarla çok sıkı işbirliği içindeyiz. Bunu gerekli görüyoruz ve buna hakkımız olduğunu düşünüyorum'' diye konuştu. 
     
     ''IRAKLI KÜRTLERİ GEÇEN 10 YIL İÇERİSİNDE BİZ KORUDUK'' 

     Irak Kürdistan Demokrat Partisi lideri Mesud Barzani'nin 5 bin Türk askerinden söz ettiğinin hatırlatılması üzerine Gül, ''Barzani'ye, dünyayı hangi ülkenin pasaportuyla dolaştığını bir sorun. Bu tür rakamlar söylenmesi adil değil. Sonuçta Iraklı Kürtleri geçen 10 yıl içerisinde biz koruduk. Biz, Türkiye. Biz onların dünyaya açılan kapısıydık. Onlar bizim yakınlarımız, ortak değerlerimiz ve ortak geleneklerimiz var. Bu nedenle onları koruyoruz'' dedi. 
     ''ABD'nin, Türkiye'nin kuzey Irak'a asker göndermesine izin verip vermeyeceğine'' ilişkin bir soruya karşılık Gül, ''Irak'ta bir savaş var. Böyle bir durumda doğal olarak müttefiklerimiz ile işbirliği yapıyoruz. Birbirimizi anlıyoruz. Evet buna onay veriyorlar'' diye konuştu. 
     Bakan Gül, ''Kürtlerin Türk askerlerine direniş gösterip göstermeyeceklerine'' ilişkin soru üzerine de ''Türkiye'yi hafife almayın. Biz herhangi bir kabile değil, bir devletiz. Ve hedeflerimiz de çok açıktır. Bazı bölgeleri ilhak etmek istediğimiz şeklinde söylentilerin olduğunu biliyorum. Ancak, dediğim gibi bunlar sadece abartıdan ibarettir'' dedi. 
     ABD'nin, Türkiye'nin iyi bir müttefiki olduğunu ve 50 yıldan fazla süre işbirliği yaptıklarını kaydeden Gül, ''Şimdi de sınırlı bir ölçüde işbirliği yapıyoruz. Parlamento, Amerikan birliklerinin üslenmesi konusunda tarafımızdan yapılan öneri hakkında karar almıştır. Türkiye demokratik bir ülkedir. Buna saygı duyulmalıdır. Biz kral da değiliz, emir de'' dedi. 
     ABD ile ilişkilerde karşılıklı hayal kırıklıkları yaşandığına dikkati çeken Gül, ''Buna rağmen Türkiye, ABD için bölgedeki en önemli ülke olarak kalacaktır. Biz rakip değiliz. Bölgede demokrasiye sahip tek Müslüman ülkeyiz. Bizim önemimiz bundan kaynaklanıyor. Arada bir, Türkiye'nin önemi azalıyormuş gibi görünebilir. Ama gerçekte Türkiye her zaman önemli bir ülke olarak kalacaktır'' diye konuştu. 
     




</TEXT>
</DOC>
