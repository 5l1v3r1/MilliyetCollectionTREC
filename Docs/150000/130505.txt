<DOC>
<DOCNO> 130505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun18.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan istifasını isteyen sendikalara ağır eleştiri... 
</HEADLINE>
<TEXT>

     KKTC Cumhurbaşkanı Rauf Denktaş, ''Denktaş istifa'', ''28 Şubat'ta ya imzala ya git'' yönünde eylem yapan sendikaların, müzakere sürecinde görüşmeci olarak kendisine zarar verdiğini belirterek, Rumların bu eylemleri sonuna kadar desteklediğini söyledi. 
     Cumhurbaşkanı Denktaş, Türk Öğretmenler Grubu'ndan öğretmenleri kabulünde yaptığı konuşmada, öğretmenlerin biraraya gelerek ve uzmanlar getirterek Annan planını değerlendirmesini istediğini, ancak böyle bir şey yapılmadığını belirtti. 
     Planın sunulduğunun ertesi günü, ''derhal kabul edilmelidir'' diye ortaya çıkanlar olduğunu, siyasi parti başkanları ile yaptığı görüşmelerde ''yapılması gereken önemli değişiklikler vardır'' yaklaşımları olduğunu ifade eden Denktaş, buna rağmen halka hala ''28'inde Şubat bu anlaşma imzalanmalıdır'' mesajını vermekte büyük çaba harcayanları kınamamanın mümkün olmadığını söyledi. 
     Denktaş, sendikaların, planın Türk tarafı açısından kabul edilmez görünen kısımlarında görüşmeci olarak kendisini güçlendirecek tutumda olmasını beklediğini belirterek, ''Şimdi bu yaratılan manzara karşısında 'Denktaş istifa', '28'inde ya imzala ya git' kabilinden yaklaşımla görüşmeci olarak beni ne duruma soktuklarının farkında olmalıdırlar. Bu çabalarında Rumların, Rum partilerinin kendilerini sonuna kadar desteklemekte olduğunu herhalde görüyorlar. Acaba buna ne mana veriyorlar '' diye konuştu. Rumların Annan belgesini kabul etmediğini ve kabul etmesine de ihtiyacı olmadığını ifade eden Denktaş, Rumların ''Kıbrıs Cumhuriyeti'' olarak kendisini tanıttığını, belgeyi kabul ettiklerinde, belgenin öngördüğü statüde Rum cumhuriyetinin içine adapte edileceklerini kaydetti. 
     1960'ta benzer durumları yaşadıklarını ve Rumların icraatlarını gördüklerini belirten Denktaş, ''Ondan daha karmaşık bir iradeye gireceğiz. İki kesimlilik esastır dedik. 1977'den bu yana bu esas üzerinde çalıştık. Nüfus mübadelesi yapıldı. Mal-mülk mübadelesi gündeme geldi. Göçmenlerimize bu çerçevede tapular verdik. Çünkü bunu vermeseydik iktisadi hayat sona ererdi'' dedi. 
     
     DÖNÜŞLERE MORATORYUM 
     Cumhurbaşkanı Denktaş, Rumların Kuzey'e dönüşünün bir moratoryum kapsamında olması gerektiğini belirterek, Rumların Türklere yapacağı siyasal tahribatı, Türklerin Rumlara yapamayacağına dikkati çekti. 
     Planın tuzaklarla dolu olduğunun altını çizen Denktaş, ''Rumların içimize gelmesi bir moratoryumdan sonra, kendi yasalarımıza göre, EOKA işlerine karışmayan, poliste sicili olmayan, halim selim, çalışkan ve bilahare şartı olan insanlardan oluşacak'' diye konuştu. 
     
     ''50-60 BİN KİŞİYİ NEREYE YERLEŞTİRECEĞİM '' 
     Planda, Türk tarafına yüzde 28 oranında toprak verildiğini, 100-120 bin civarında göç olacağını ifade eden Denktaş, ''50-60 bin kişiyi ben nereye yerleştireceğim. 50-60 bin Rum zaman içerisinde geldikte çıkacak olan Türkleri nereye yerleştireceğim'' ifadelerini kullandı. 
     Denktaş, planda, ''ekonomik açıdan ne olacağı ve parayı kimin vereceği'' konusunda bilgi olmadığına işaret ederek, tazminatlar konusu ortaya atılırken, her şeyin konuşulması gerektiğini, geçmişte 103 Türk köyünün Rumlar tarafından yakıldığını, bunun da gündeme gelmesi gerektiğini vurguladı. 
     Denktaş, bazı sendikaların yarın yapacakları ''Çözüm AB ve Kararlılık'' mitingine de değinerek, sendikal faaliyetlerin siyasal faaliyetlere dönüştürülmesi halinde, çocukların buna alet edilmemesi gerektiğini söyledi. 
     
     ÖĞRETMENLERDEN DESTEK 
     Cumhurbaşkanı Rauf Denktaş'a destek veren Türk Öğretmenler Grubu Basın Sözcüsü Kerim Akpolat da, Türkiye'nin Kıbrıs'ta etkin ve fiili garantisiyle Türk Silahlı Kuvvetleri'nin devamlılığından vazgeçilemeyeceğini vurguladı. 
     Akpolat, ''Kıbrıs'ta soykırım mağduru olan Türklerin Rumlarla biraraya gelemeyeceğine'' işaret ederek, '' 21. yüzyılda böyle şeyler olamaz. Avrupa Birliği böyle şeylere izin vermez diyenlere sesleniyorum, AB Bosna-Hersek'teki soykırımı izledi'' dedi. 
     Akpolat, müzakerelerle uğraşmak yerine müzakereciyle uğraşmanın, toplumsal barışı tehlikeye düşüreceğini ifade ederek, ''Bu memleket bizim değil, bu memleket hepimizin'' diye konuştu. 
     ''İçinde bulunulan hassas dönemde Kıbrıs Türk halkının kamplara bölünmeye çalışıldığını'' belirten Akpolat, ''Bu duruma karşı olduklarını, yapılacak her türlü siyasi grev eyleminin içinde olmayacaklarını, Cumhurbaşkanı Denktaş'a köstek değil destek olacaklarını'' söyledi. 
     





</TEXT>
</DOC>
