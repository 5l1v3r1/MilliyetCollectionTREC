<DOC>
<DOCNO> 132170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun17.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş, Annan planını eleştirdi... 
</HEADLINE>
<TEXT>

     KKTC Cumhurbaşkanı Rauf Denktaş, Annan planının şimdiki haliyle imzalanmasının, Kıbrıs Türk halkının kısa süre içinde yok oluşu anlamına geldiğini belirterek, ''Bu, Kıbrıs Türklerini zaman içerisinde köksüz, etkisiz hale getirmek için mükemmel bir hazırlıktır'' dedi. 
     Denktaş, Şehit Aileleri ve Malul Gaziler Derneği heyetini kabulünde yaptığı konuşmada, 28 Şubat'a kadar devam edecek görüşmelerde, planın bazı noktalarını değiştirerek, daha sağlam hale getirmek için uğraşacaklarını ifade ederek, ''planın olduğu şekliyle imzalanmasının, Kıbrıs Türk halkının kısa bir sürede yok olması anlamına geldiğini, böyle bir şeyin olamayacağını'' kaydetti. 
     Rauf Denktaş, ''Bu halk fidan olsa, ikide bir de sökülüp ekildiğinde gene kök salmaz. İnsandır bu, 27-30 yaşında yerinden sökülüp, buraya gelip kök salmış insanı, şimdi 60 yaşına gelmiş, tekrar sökeceksin ve bir yerlere ekeceksin tekrar. Mümkün mü, o adam artık kök salabilir mi'' diye konuştu. 
     ''Annan planının en büyük ayıbının, nüfus mübadelesi, iki kesimlilik anlaşmalarını ortadan kaldırması ve Türkiye'nin garantörlük anlaşmalarına dayanan haklarını etkisiz hale getirmesi'' olduğuna işaret eden Denktaş, ''Bu plan, Rumların koçanlarını geçerli addediyor, Kuzey Kıbrıs Türk Cumhuriyeti hiç var olmamış gibi, hakkı, yetkisi yokmuş gibi, verdiği koçanları da kaale almıyor'' ifadesini kullandı. 
     Annan planının şu anki haliyle sadece Rum tarafına hizmet edeceğinin altını çizen Denktaş, planın tek yanlı olduğunu söyledi. 
     Denktaş, mal-mülk sorununun tazminatlar yoluyla halledilebileceğini ifade ederek, tazminatların belirlenmesi için bir komisyon kurulması yönündeki görüşlerini yineledi. 
     Görüşmede bazı şehit aileleri, çektikleri Rum zulmünü anlatarak, Rumlarla kesinlikle bir kez daha iç içe yaşamak istemediklerini belirttiler. 
     





</TEXT>
</DOC>
