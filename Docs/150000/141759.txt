<DOC>
<DOCNO> 141759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/yasam/yas00.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir polisiye yazdı hayatı değişti 
</HEADLINE>
<TEXT>

Esmehan Aykol, erkek egemenliğindeki polis edebiyatına "Kitapçı Dükkanı" ile girdi. Polisiye yazdıktan sonra her şeye bir komplo gibi baktığını söylüyor. "Yani hafif paranoya durumu oluştu" diyor 
     ELİF KORAP İstanbul 

     İKİNCİ KİTABI ÇIKIYOR 
     KATİ adlı bir Alman kadının Türkiye’deki maceralarını anlatan "Kitapçı Dükkanı" ile erkek egemenliğindeki polis edebiyatında yerini aldı Esmehan Aykol... Hukuk doktorasını Almanya’da yapan Aykol’un, "Kitapçı Dükkanı"nın devamı niteliğindeki ikinci kitabı "Taha va - Vohu" önümüzdeki günlerde kitapçılarda yerini alacak. 
     
     ANATOMİ BİLMEK ŞART 
     POLİSİYE yazmak için hukuk ve anatomi bilmek gerektiğine dikkat çeken Aykol, "Hiç ceset, vurulmuş ya da bıçaklanmış insan görmedim. Hiç, bir katille konuşmadım. Konuşmak istemem" diyor. Polisiye yazmanın zorluklarını ise "Bazen çok acayip şeyler söylüyorum. Eşim Polisiye yazdın böyle oldun’ diyor. Her şeye bir komplo gibi bakıyorum" diye anlatıyor. 
     
     3’ÜNCÜ SAYFA HABERLERİ 
     PEKİ Aykol, romanlarına nasıl hazırlanıyor "Gazetelerdeki polisiye haberleri ilgiyle takip ediyorum. Üç gün üst üste beşer saat bir adli tıp doktoruyla konuştum. Sonra mailleştik. Mesela kitabımda katil ateş ediyor, sonra kurşunu vurduğu kişinin bedeninden çıkarıyordu. Bu teoride çok zormuş. Katilin ancak adli tıp doktoru ya da kasapsa bunu yapabileceğini öğrendim." 
     
     CAFEDE CİNAYET... 
     YAKINDA kocasının da ortağı olduğu cafede işlenen bir cinayeti anlatacağı yeni bir öyküye başlayacak olan Aykol "Kusursuz cinayet olmaz" diyor. Aykol’a göre Türkiye’de seri cinayetlerin işlenmemesinin nedeni, öfke toplumu olmamız. Cinayetlerin genellikle "karıma laf attın", "kız arkadaşıma yan gözle baktın" gibi gerekçelerle bir anlık öfkeyle işlendiğini savunuyor. 
     



 YAŞAM 



















</TEXT>
</DOC>
