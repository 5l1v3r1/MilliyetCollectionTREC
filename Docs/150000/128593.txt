<DOC>
<DOCNO> 128593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo27.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...A Milli Takım'ın yapacağı maçların biletleri satışta... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'nda mücadele eden A Milli Takım'ın, Hollanda ve Litvanya ile İstanbul'da yapacağı maçların biletleri satışa çıkarıldı. 
     Basketbol Federasyonu'ndan yapılan açıklamada, milli takımın, 22 Ocak Çarşamba günü saat 19.00'da Hollanda ve 25 Ocak Cumartesi günü yine aynı saatte Litvanya ile Abdi İpekçi Spor Salonu'nda oynayacağı karşılaşmalarının biletlerinin bugünden itibaren satışa çıkarıldığı bildirildi. 
     Basketbolseverler, tüm Biletix gişeleri ve ''www.biletix.com'' internet sitesinden iki maçın biletlerini alabilecekler. 
     Bu arada, maçlar için A kategorisi bilet fiyatları 10 milyon lira olarak belirlenirken, B kategori 7.5 milyon, C kategori tam 5, öğrenci biletleri de 3 milyon lira olarak açıklandı. 
     Öte yandan, iki maçı izlemek isteyen basketbolseverlere de yüzde 20 indirim uygulanacak. Buna göre iki maçı da izlemek isteyen basketbolseverler, A kategorisi biletleri 16 milyon, B kategorisi biletleri 12 milyon ve C kategorisinde tam olarak satışa çıkarılacak biletleri 8, öğrenci biletlerini de 5 milyon liradan alabilecek. 
     Türkiye-Hollanda ve Türkiye-Litvanya maçlarının biletleri karşılaşmaların oynanacağı gün, Abdi İpekçi Spor Salonu'ndan da satışa sunulacak. 
     





</TEXT>
</DOC>
