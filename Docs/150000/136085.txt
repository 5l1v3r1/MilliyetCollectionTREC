<DOC>
<DOCNO> 136085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sonspo08.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Bursaspor maçı hazırlıklarına başladı 
</HEADLINE>
<TEXT>

     Birinci Süper Futbol Ligi'nde Denizlispor ile yapacağı maç hava koşulları nedeniyle ileri bir tarihe ertelenen Galatasaray'da, ara verilmeden Bursaspor karşılaşmasının hazırlıklarına başlandı. 
     Florya Metin Oktay Tesisleri'nde teknik direktör Fatih Terim yönetiminde gerçekleştirilen ve yaklaşık 1,5 saat süren idmanın 45 dakikalık bölümü basına açılırken, futbolcular koşu yaptı. 
     Zemini karla kaplı üst sahada yapılan antrenmanda futbolcuların ve teknik heyetin neşeli olmaları dikkat çekerken, teknik direktör Fatih Terim oyuncularıyla zaman zaman şakalaştı. 
     Çalışmaya, sakatlıkları devam eden Ümit Karan, Suat Kaya, Mehmet Bölükbaşı, milli takım kampına katılmak için ülkesi İsrail'e giden Revivo ve izinli olan Berkant katılmazken, gribal enfeksiyona yakalanan Vedat, boynunda ağrı meydana gelen Arif ve sol baldır alt bölümünde gerilme olan Ümit Davala idmanı yarıda bıraktı. 
     Sarı-kırmızılılar, Bursaspor maçı hazırlıklarını yarın yapacakları antrenmanla sürdürecek. 
     
     BAYRAMLAŞMA YARIN 
     Galatasaray'da futbolcu, teknik heyet ve yöneticilerin bayramlaşmayı Kurban Bayramı'dan bir gün önce yapacakları açıklandı. 
     Kurban Bayramı'nın ilk günü tüm ekibe izin verileceği için böyle bir karar alındığı belirtilirken, bayramlaşmanın yarın antrenman öncesinde gerçekleştirileceği belirtildi. 
     
     MİLLİ TAKIMLARA 12 OYUNCU 
     Sarı-kırmızılılar, önümüzdeki hafta için yapılacak hazırlık maçları nedeniyle milli takımlara 12 futbolcu gönderiyor. 
     A Milli Futbol Takımı kadrosunda bulunan Bülent Korkmaz, Ergün Penbe, Ümit Davala, Hasan Şaş, Emre Aşık, Arif Erdem, Hakan Ünsal ve Cihan Haspolatlı'nın yanı sıra B Milli Takım'a Berkant'ı, Ümit Milli Takım'a da Suat Usta'yı gönderen sarı-kırmızılılarda, Revivo ile Baliç de ülke milli takımlarına gidecek. 
     





</TEXT>
</DOC>
