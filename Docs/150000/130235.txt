<DOC>
<DOCNO> 130235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur12.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'dan Arabistan yolunda açıklama ''Ülkemizi düşünüyoruz'' 
</HEADLINE>
<TEXT>

     Başbakan Abdullah Gül, Türkiye'nin bölgede olup bitenden çok sıkıntı çektiğini belirterek, ''Hepimiz ülkemizi düşünmek zorundayız. Her şeyden önce ülkemizin ve milletimizin çıkarları gelmektedir'' dedi. 
     Başbakan Abdullah Gül, Irak krizinin barışçıl şekilde çözülmesi amacıyla başlattığı gezilerin ikinci ayağı olan Suudi Arabistan'a gitti. Gül, hareketinden önce Esenboğa Havalimanın da açıklamalarda bulundu. 
     Gül, bölgede daha da tırmanışa geçen kriz ile ilgili çalışmalara devam ettiklerini, bu krizin askeri bir çatışmaya fırsat vermeyecek bir şekilde sonuçlanması için aktif barış diplomasisinin ikinci ayağında bugün Suudi Arabistan, yarın da İran'ı ziyaret edeceğini bildirdi. 
     Geçen hafta içinde Suriye, Mısır ve Ürdün'ü ziyaret ettiğini anımsatan Gül, bu ziyaretlerde bu ülkelerin liderleriyle görüşmeleri samimi bir ortamda tartışıp, savaşsız bir şekilde bu krizin neticelenmesi için karşılıklı konuştuklarını anlattı. Bu görüşmelerde birçok alternatifler üzerinde durduklarını ve karşılıklı fikir alışverişinde bulunduklarını belirten Gül, Suudi Arabistan'da Kral Fahd ve İran'da Cumhurbaşkanı Hatemi ile görüşeceğini bildirdi. 
     Suudi Arabistan'da Veliaht Prens Abdullah ve İran Cumhurbaşkanı birinci Yardımcısı Rıza Arif ile görüşmelerde bulunacağını vurgulayan Gül, ayrıca bu iki ülkenin dışişleri bakanları ile de görüşmelerde bulunacağını kaydetti. 
     Başbakan Gül şöyle devam etti 
     ''Bütün bu gayretlerimiz, bölgede çıkacak bir savaşı engellemek ve savaşsız şekilde sorunun çözümüne yardımcı olmaktır. Çünkü biz bu bölgelerin ülkesiyiz. Ve bir savaş çıkması halinde en çok etkilenen ülkeler de biziz. Türkiye gibi birinci körfez savaşının en çok etkisini taşıyan bir ülke olarak bu gayretler içinde bulanmamızdan daha tabi bir şey olamaz. Türkiye aslında bu bölgede olup bitenlerden çok çok sıkıntı çekmiştir. 1700'lerde Napolyon'un Mısır'a hareketinden başlayın da, Birinci Dünya Harbi'nden son Körfez savaşına hepsinden en çok etkilenen ülke Türkiye olmuştur. O açıdan bu krizin savaşsız bir şekilde bitmesi hepimizin çıkarınadır. Şüphesiz ki, bu krizin savaşsız bir şekilde bitmesi için bütün bölge ülkelerine büyük bir sorumluluk düştüğü gibi, en çok sorumluluk da Irak'a düşmektedir. Bu açıdan Irak'ın atacağı adımlar, bu savaşın önlenmesinde en çok belirleyici unsur olacaktır.'' Gül, Irak'ın BM kararlarını hiçbir şekilde tereddüde yol açmayacak şekilde uygulamasının çok önemli olduğunu da bildirdi. 
     
     ''TÜRKİYE'NİN TAVRI ÇOK AÇIK'' 

     Türkiye'nin bu konuda tavrı ve politikasının çok açık olduğunu bildiren Gül, bunda bir tereddüt olmadığını, MGK'da varılan uzlaşma doğrultusunda Türkiye'nin politikasının devam ettiğini ve herhangi bir boşluk bulunmadığını söyledi. 
     Başbakan Gül, savaştan önce barış imkanlarını araştırmak ve savaşsız bir şekilde bu krizin sona ermesine gayret etmenin görevleri olduğunu anlatarak, ama Türkiye'yi her türlü her türlü senaryolara karşı hazırlamanın hükümetin görevi olduğunu kaydetti. 
     Gül şunları söyledi 
     ''Zaman zaman doğru yanlış haberleri görüyoruz. Bunlarla ilgili fazla açıklamalarda bulunmak istemedim. Ama şunu bir kez daha tekrarlamak istiyorum ki, Türkiye'nin bu konu ile ilgili politikası bir mutabakat üzerine devam etmektedir. Bu mutabakatta olması gereken bütün unsurlar vardır. MGK'da da bu açıklanmıştır.'' 
     
     ''HEPİMİZ ÜLKEMİZİ DÜŞÜNMEK ZORUNDAYIZ'' 

     Başbakan Abdullah Gül, müttefik ABD'nin zaman zaman Türkiye'den taleplerinin söz konusu olduğunu ifade ederek, taleplerin de değerlendirildiğini, mutabakata varılan konularla ilgili siyasi irade boşluğunun söz konusu olmadığını söyledi. 
     Gül şöyle devam etti 
     ''Hepimiz ülkemizi düşünmek zorundayız. Her şeyin üstünde Türkiye'nin ve halkımızın çıkarları gelir. Her şeyden önce ülkemizi düşünmek zorundayız. Şüphesiz ki kontrolsüz bir şekilde her şeyin peşinde gidemeyiz. Ama yapmamız gerekenleri yeri geldiğinde muhakkak ki yaparız. Bununla ilgili, kanatlar, bununla ilgili politikaların da nasıl oluşturulduğu gayet açıktır.'' Başbakan Abdulah Gül, ''Günü geldiğinde TBMM'ye gitmesi gereken bir konu olursa o da muhakkak ki TBMM'ye gidecektir'' dedi. 
     Gül, açıklamalarının ardından, gazetecilerin sorularını da yanıtladı. 
     Başbakan Gül, bir gazetecinin, ''Bu seyahatleriniz sonrasında bölge ülkeleri ile Irak Lideri'nin ikna edilmesini yönelik ortak çalışmanız, ortak bir deklarasyon olacak mı '' şeklindeki sorusu üzerine, bugüne kadar yaptığı görüşmelerde ortak hareket etme konusunda karşılıklı bir anlayışın sözkonusu olduğunu söyledi. Gül, ''Birbirimizle devamlı temas halindeyiz ve gelişmeleri aktarıyoruz. Sonunda taraflarımız ortaya çıkacak. Nasıl bir eylem içerisinde oluruz, buna hep beraber karar vereceğiz'' diye konuştu. 
     Gül, dün akşam ABD Büyükelçisi Robert Pearson ile görüştüğü hatırlatılarak, ''ABD Başkanı Bush'un bir mesajının gelip gelmediği'' yönündeki bir soru üzerine de, şöyle konuştu 
     ''Başkan Bush'tan bir mesaj değil ama... Büyükelçi Washington'dan yeni döndü. Görüşmemizde fayda vardır. Çeşitli konuları değerlendirdik. Çeşitli talepler sözkonusudur. Bunlar nasıl değerlendirilir, bunları gayet iyi biliyorsunuz. Ama neticede bazı konular vardır ki, bunlar hükümetin yetkisini aşan konular... Buna demokratik ülkelerde parlamentolar karar verir. Türkiye'de de buna TBMM karar verecektir. 
     ABD'nin, tahminen 53 ülkeden çeşitli talepleri olmuştur ve bunlar bu ülkelerde tartışılmaktadır. Ama Türkiye'deki kadar bu kadar açık bir tartışma hiçbir ülkede de olmamaktadır. Tartışma şüphesiz ki açık toplumun gereğidir. Bundan hiçbir rahatsızlığımız sözkonusu değildir. Hepimiz ülkemizi birbirimizden daha çok severiz. Bundan da bir tereddüdüm yoktur. Ama bütün bu tartışmaları yaparken, hepimizin büyük bir sorumluluk içinde olma mecburiyetimizi de bir kez daha hatırlatmak istiyoruz.'' 
     
     ABD'DEN GELEN TALEPLER 

     ABD'den gelen taleplerle ilgili bir toplantı yapılıp yapılmayacağı yönündeki başka bir soruyu yanıtlarken de Gül, devamlı toplantı halinde olduklarını söyledi. Bazı toplantıların kamuoyu önünde yapıldığını, bazılarının ise yapılmadığını ifade eden Başbakan Gül, devamlı olarak istişareler, görüşmeler, değerlendirmeler içerisinde olduklarını söyledi. Başbakan Abdullah Gül, ''Günü geldiğinde TBMM'ye gitmesi gereken bir konu olursa o da muhakkak ki TBMM'ye gidecektir'' dedi. 
     Başbakan Gül, ''BM'den yeni bir karar çıkmasını bekleyecek misiniz '' sorusuna, ''Onunla ilgili şu anda kesin birşey söylemek istemiyorum. Gelişmeleri hep beraber takip edelim'' yanıtını verdi. 
     Gül, Irak'a kalabalık bir heyetin gittiği hatırlatılarak, ABD Büyükelçisi Pearson'un bu geziyle ilgili bir rahatsızlık iletip iletmediğine yönelik bir soru üzerine ise resmi kararların ve görüşmelerin açık olduğunu söyledi. Resmi kararlar ve görüşmelerle ilgili kaygıların sözkonusu olmadığını kaydeden Gül, şunları söyledi 
     ''Basın yayın organlarımızda zaman zaman kraldan çok kralcı davranışlar da çok garibime gitmektedir. Şüphesiz ki ABD bizim müttefikimizdir. İlişkilerimizi daha da geliştireceğiz. Buna çok çok önem veriyoruz. Ama resmi çevreler tarafından bile zaman zaman anlayışla karşılanan konuların, bizde ileri derecede gündeme çıkartılmasını gerçekten biraz garip karşılıyorum. Bağdat'ta BM çerçevesinde yeni ihaleler açılmaktadır. Sadece Türkler değil İtalyanlar, Fransızlar ve Almanlar da oradadır. Ama önemli olan benim gönderdiğim mesajın içeriğidir'' 
     
     KAMUOYUNUN BİLGİLENDİRİLMESİ 

     Başbakan Gül, ''ABD'nin talepleri konusunda kamuoyunun daha çok bilgilendirilmesi gerektiğini düşünüyor musunuz '' sorusunu da, ''Olabilir. Bunu aslında ben bir kez yaptım. Önümüzdeki günlerde yine yaparım. Basın yayın organlarına, aldığınız bilgileri teyit ettirin demişimdir'' şeklinde yanıtladı. 
     ''Askerler karar bekliyoruz dediler. Ne diyeceksiniz '' sorusunu da yanıtlayan Başbakan Gül, kararsızlık diye bir şeyin sözkonusu olmadığını kaydetti. Siyasi iradenin açık olduğunu ve gerektiği yerler de açık açık verildiğini ifade eden Gül, ''Sözlü de verilmiştir, yazılı da verilmiştir. Bugünlerde yanlış anlamalara fırsat vermememiz gerekir. Hepimizin birliğimizi, bütünlüğümüzü, çıkarlarımızı en iyi şekilde koruyacak şekilde büyük bir dayanışma içinde olmamız gerekir'' diye konuştu. 
     





</TEXT>
</DOC>
