<DOC>
<DOCNO> 107950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sontur13.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanju Çolak'a dolandırıcılık suçundan dava açıldı... 
</HEADLINE>
<TEXT>

     Milli futbolcu Tanju Çolak ve iki arkadaşı hakkında, ''sigorta bedelini almak için dolandırıcılık, sahte plaka ve ruhsatname düzenlemek, suç uydurma ve resmi mercileri aldatmak'' suçlarından, 15 yıl 6'şar aya kadar hapis istemiyle dava açıldı. 
     Edinilen bilgiye göre, Tanju Çolak'a ait 34 TC 0055 plakalı 1998 model Range Rover marka cipin çalınması olayıyla ilgili olarak yürütülen soruşturmayı, Ankara Cumhuriyet Savcısı Ahmet Fırat tamamladı. Savcı Fırat, Ankara 8. Ağır Ceza Mahkemesi'ne dava açtı. 
     Savcı Fırat'ın hazırladığı iki sayfalık iddianamede, Çolak'ın, iki arkadaşıyla birlikte hareket ederek, 34 TC 0055 plakalı Range Rover marka cipini, sanıklardan Gökhan Sevgi'ye teslim ettiği ve böylece sigortadan para almak amacıyla gizlediği öne sürüldü. Milli futbolcunun, 11 Haziran 2001 tarihinde İstanbul-Levent Polis Karakolu'na aracının çalındığı gerekçesiyle başvuruda bulunduğu belirtilen iddianamede, daha sonra, Ak Sigorta Şirketi'nden sigorta bedelinin alındığı bildirildi. 
     İddianamede, cipin trafikte rahatça kullanılabilmesi için Esra Otay adına sahte ruhsatname ve buna uygun olarak 34 EOA 09 numaralı plaka düzenlendiği ifade edilerek, ayrıca, aracın kontak anahtarının yerine de bir anahtar uydurulduğu kaydedildi. İddianamede, ''Her üç sanık, başlangıcından beri birlikte hareket ederek sigorta dolandırıcılığı, sahte plaka ve ruhsatname düzenleme, suç uydurma eylemlerini gerçekleştirmişlerdir'' denildi. 
     İddianamede, Tanju Çolak, Gökhan Sevgi ve Hasan Basri Erdem hakkında, Türk Ceza Kanunu'nun TCK ''sigorta bedelini almak için dolandırıcılık'' hükmünü içeren 504 2, ''resmi mühür ve aletleri taklit veya kullanma'' fiilini düzenleyen 333, ''meşruiyet belgelerinde sahtecilik'' başlıklı 350 1-3, ''suç uydurma ve resmi mercileri aldatma'' hükmünü içeren 283 1. maddeleri uyarınca 4 yıldan 15 yıl 6'şar aya kadar hapis cezası istendi. 
     





</TEXT>
</DOC>
