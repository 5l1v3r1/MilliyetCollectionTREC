<DOC>
<DOCNO> 141512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur06.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük göğüsler erkeklerin de sorunu... 
</HEADLINE>
<TEXT>

p    Ondokuz Mayıs Üniversitesi OMÜ Tıp Fakültesi Plastik Cerrahi ve Rekonstrüktif Anabilim Dalı Başkanı Doç. Dr. Ahmet Karacalar, erkeklerin de estetik ameliyatla göğüslerini küçülttüklerini söyledi. 
     Doç. Dr. Karacalar, yaptığı açıklamada, birçok erkekte meme büyümesi görüldüğünü ve bunun iki nedeni bulunduğunu söyledi. 
     Nedenlerden birinin patolojik, diğerinin ise fizyolojik olduğunu belirten Karacalar, şunları kaydetti 
     ''Patolojik nedenlerin bazıları birtakım ilaçlar, vücudun başka yerinde oluşan tümörler, karaciğer problemleri olabilir. Ergenlik çağında çocukların çoğunda göğüs büyümesi olur, fakat bunun geri dönmesi gerekir. Bazen de dönmeyebilir. Yenidoğanlarda da bu görülür. Ayrıca, yaş ilerledikçe meme büyümesi olur. Bunlar fizyolojik nedenlerdir. Estetik müdahale ise yalnızca fizyolojik nedenli göğüs büyümesinde yapılabilir.'' Son yıllarda göğüs estetiği olan erkeklerin sayısında artış olduğunu ifade eden Karacalar, yaptıkları işlemin basit bir operasyon olduğunu söyledi. Karacalar, ''Göğsün altını keserek liposuction yağ emme yöntemi ile büyüyen meme dokusunu alıyoruz. Eğer büyüme çok fazla ise bu durumda fazla deriyi de kesiyoruz. Yani bayanlara uygulanan meme estetiğinin aynısı erkeklere de uygulanıyor'' dedi. 
     Birçok erkeğin problemi olan meme büyümesinin estetik müdahale ile kolayca ortadan kaldırılabileceğini kaydeden Karacalar, bu operasyonu yaptıran kişilerin birkaç hafta içinde normal görüntüye kavuştuklarını belirtti. 
     Karacalar, aşırı meme büyümelerinde yapılan operasyonda ise fazla deri alındığı için sürenin biraz daha uzayabildiğini ifade etti. 
     
     İSTEYENE ÜÇGEN VÜCUT 

     Bazı erkeklerin yapısal olarak ne kadar çalışsalar bile göğüs kaslarını geliştiremediklerini de kaydeden Doç. Dr. Karacalar, estetik operasyonla görüntünün değiştirilebileceğini söyledi. 
     Estetik ameliyatla erkeklerin kaslı bir görüntüye kavuşabildiklerini belirten Karacalar, bu yöntemde, kare şeklindeki protezler koltukaltından göğüs kaslarının bulunduğu yere yerleştirilerek, kaslı görüntünün sağlandığını bildirdi. 
     





</TEXT>
</DOC>
