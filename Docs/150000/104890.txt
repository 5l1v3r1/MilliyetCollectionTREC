<DOC>
<DOCNO> 104890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/ekonomi/eko01.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizlik ürünleri açığa alındı 
</HEADLINE>
<TEXT>

Temizlik maddeleri satışı yüzde 60.5 azalırken, her sokak başında açık deterjan satan mağazalar türedi. Üreticiler bu ürünlerin sağlıksız olduğu uyarısında bulunuyor 
     EKONOMİ SERVİSİ 

     İstanbul Defterdarlığı’nın Katma Değer Vergisi matrahı üzerinden yaptığı araştırmaya göre temizlik maddesi üreten 15 firmanın ciroları bu yılın ilk altı ayında yüzde 60.5 geriledi. 
     Bu gerilemeye karşın, her sokak başında bir açık deterjan satan mağaza ortaya çıktı. Hatta bakkallar bile bidonlarla deterjan satmaya başladı. Bu deterjanların çoğu markasız veya hiç duyulmayan markalar. Kilo fiyatı, toz deterjanda 750 bin lira ile 1.5 milyon lira arasında değişen fiyatlar, yumuşatıcılar ve yer temizleyicilerde 1 milyon, bulaşık deterjanında 400 bin, yer temizleyicilerde 450 bin, çamaşır suyunda 183 bin, şampuanda 800 bin liraya kadar iniyor. 
     Çoğu merdivenaltı denetimsiz üretilen bu ürünlerin yanı sıra, markalı ürünler de taklit ürünlerle karıştırılarak, markanın poşetiyle satılıyor. Tanınan markaların 10 - 20 kiloluk büyük ambalajlarını alıp, düşük kaliteli ürünlerle karıştıran açık marketler bunları orjinal ürün olarak tanıtıyor. Üretici firmalar ise tüketicileri açık ürünlere karşı uyarıyor. 
     
     Tasarruf ön plana çıktı 
     Alo, Ariel, Mintax, Ace gibi markaları üreten Procter and Gamble Dış İlişkiler Müdürü Melike Yenigün, ekonomik kriz nedeniyle tüketim ürünlerinde tasarruf ön plana çıktığını, özellikle temizlik ve kozmetik ürünlerde açık satışların arttığını belirtiyor. Ancak, açık satılan ürünlerin başta Tüketicinin Korunması hakkındaki kanun olmak üzere, diğer üretim ve satış mevzuatına da uymadığını vurgulayan Yenigün, bu maddelerin tüketicilerin güvenlik ve sağlıklarını da tehdit ettiğini vurguladı. 
     Bingo, Test Matik gibi markaların üreticisi Hayat Kimya Ev Temzlik Ürünleri Ürün müdürü Gülhan Türkeköle de kriz sonrası büyüyen açık deterjan pazarına sunulan ürünlerin içeriğindeki aktif maddelerin standardın altında olduğuna dikkat çekti. Türkeköle, "Bu ürünlerin gerçek fonksiyonlarını yerine getirebilmek için normal bir deterjana oranla daha fazla kullanım gerektirmekte. Dolayısıyla reel olarak tüketici ürünü ekonomik fiyat yapısıyla almamış olur, ayrıca bu ürünlerin insan sağlığına ve çevreye olumsuz etkileri var" dedi. 
     
Markalar dev kutularda      Krizle birlikte tüketim alışkanlıkları değişince, küçük kutulardaki deterjanların yerini son beş aydır dev ambalajlar aldı. Üç kiloluk paketlerdeki markalı ürünlerin kilosu ortalama 3 milyon liraya gelirken, dev poşetlerde satılan deterjanların kilosu markalarına göre 1 milyon 300 bin ile 2.5 milyon lira arasında değişiyor. 
     Büyük ambalajlar tüketicilere güvenli ama ucuz alternatifler yaratıyor. Özellikle büyük marketlerde satılan bu ürünler sekiz, 10 hatta 20 kiloluk ambalajlarda satılıyor. Bu ürünler dışında büyük hipermarketler de büyük firmalara kendileri için daha ucuz özel markalar ürettiriyor. 
     
     Dört kilosu 5 milyon 
     Metro dört kilosu 5 milyon lira olan Goldhand yumuşatıcı ve üç kilosu 5 milyon 600 bin liralık Wash Matik çamaşır deterjanı satıyor. Migros’ta da satılan markalı deterjanlar arasında üç kilosu 5 milyon 450 bin lira olan Tode Matik, üç kilosu 5 milyon 750 bin lira olan Migros ve üç kilosu 4 milyon 990 bin lira olan Stop bulunuyor. Carrefour da Norm Matik adı ile 5 kilosu 10 milyon 490 bin lira olan deterjanı satıyor. 
     Başer Kimya ise Alfa markası ile 10 kilosu 12 milyon 990 bin lira ile çamaşır deterjanı satıyor. 
     
Ambalaj büyüdü, fiyat ucuzladı Markalar Fiyat TL Omo Matik Active 10 kg. 29.900.000 Omo Matik 20 kg. 49.900.000 Ariel Automat 15 kg. 27.990.000 Persil Matik 8 kg. 17.990.000 Alo Karçiçeği 15 kg. 26.900.000 Alo Automat 10 kg. 23.290.000 Mintax 15 kg. 21.900.000 Alfa Matik 10 kg. 12.990.000 Tursil Matik 10 kg. 15.990.000 Rinso Matik 8 kg. 18.990.000      
     Derin tencere hediyeli Ütü hediyeli 
     



 EKONOMİ 






















</TEXT>
</DOC>
