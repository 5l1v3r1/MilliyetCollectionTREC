<DOC>
<DOCNO> 121393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sonspo15.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Johnson İstanbulspor maçında 3 puan hedefliyoruz... 
</HEADLINE>
<TEXT>

     Fenerbahçe'nin Ganalı futbolcusu Samuel Johnson, 29 Kasım Cuma günü İstanbulspor ile önemli bir maç yapacaklarını belirterek, 'İstanbulspor maçında 3 puan almayı hedefliyoruz'' dedi. 
     Carrefour'daki Aria Bayii'nde taraftarlara imza dağıtan Johnson, basın mensuplarının soruları üzerine, Fenerbahçe için her rakibin önemli olduğunu ifade ederek, ''Her takım Fenerbahçe'ye karşı iyi oynamak istiyor. Bu yüzden İstanbulspor maçı da zor geçecek, önemli olam 3 puanı almak'' diye konuştu. 
     Fenerbahçe'den eski takım arkadaşı Deniz Uygar ile bu maçta karşılaşacak olmalarının ilginç olduğunu kaydeden Johnson, Deniz'in iyi bir oyuncu olduğunu ve Onunla oynamanın güzel olacağını söyledi. 
     Bir gazetecinin, ''Lorant son maçlarda senin yerine Steviç'i tercih ediyor, ne düşünüyorsun '' şeklindeki sorusu üzerine şöyle konuştu 
     ''Bu benim için sorun değil. Kadroda 25 oyuncu var, ancak bunlardan 11'i oynayabiliyor. Kocaelispor maçın öncesinde Gana'dan geldim ve yolculuk yaptım. Lorant, bu yüzden beni tercih etmemiş olabilir. Ama bu beni unuttuğu anlamına gelmez. Bunu sorun etmiyorum'' Bu arada Johnson, Aria Bayii'nde taraftarlara forma ve küçük promosyon topları imzalarken, esprili hareketleriyle çevresindekileri güldürdü. 
     Ganalı sporcuya, Fenerbahçe hatlı bir cep telefonu armağan edildi. 
     





</TEXT>
</DOC>
