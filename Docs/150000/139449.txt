<DOC>
<DOCNO> 139449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko49.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapasite kullanım oranı yüzde 75.3'e yükseldi... 
</HEADLINE>
<TEXT>

     Üretim değeri ağırlıklı kapasite kullanım oranı, bu yılın Ocak ayında yüzde 75.3 olarak gerçekleşti. 
     Geçen yılın aynı ayında söz konusu oran, yüzde 73.9 seviyesinde sonuçlanmıştı. 
     Devlet İstatistik Enstitüsü'nün DİE , toplam 732 işyerinde gerçekleştirdiği ''Aylık İmalat Sanayi Eğilim Anketi'' sonuçları açıklandı. 
     Ankette işyerlerinin tam kapasiteyle çalışamama nedenlerine bakıldığında ise bu yılın Ocak ayında, İç Pazardaki Talep Yetersizliği yüzde 70.8'e tırmandı. Bu oran, 2002 yılının Ocak ayında yüzde 54.4 oranında idi. 
     Kapasiteyi Dış Pazarda Talep Yetersizliği, geçen yıl Ocak ayında yüzde 12.6 oranında etkilerken, bu yılın Ocak ayında etkileşim yüzde 11.2 oranında seyretti. Mali İmkansızlıklar, bu yıl yüzde 1.9 oranında etkileyici faktör olarak göze çarparken, geçen yıl yüzde 2.9 oranında etkilemişti. 
     Yerli Mallardaki Talep Yetersizliği, kapasiteyi, geçen dönem yüzde 2.6, bu dönem yüzde 2.9, İşçilerle İlgili Meseleler de geçen Ocak'ta yüzde 2.4, bu Ocak'ta yüzde 2 oranında etkiledi. 
     İş yerlerinin tam kapasite ile çalışamama nedenleri arasında yer alan, İthal Mallarda Hammadde Yetersizliği de, üretimi geçen yıl yüzde 1.4 oranında etkisi altına alırken, bu yılın Ocak ayında, oranda fazla bir düşüş yaşanmadı ve yüzde 1.3 ile sonuçlandı. 
     
     BEKLENTİ DEĞİŞMEDİ 
     DİE bu arada, işyerlerinin 2003 yılı Ocak ayına ilişkin görüşlerinin, ağırlıklı olarak geçen yılın aynı ayı ile karşılaştırmasını da yaptı. Buradan işyerlerinin, Ocak ayında üretim ve yurtiçi satışlarının azaldığı, hammadde ve satış fiyatlarındaki artışın yükseldiği görüşünü dile getirdikleri görüldü. 
     İşyerlerinin bu yılın Şubat ayı beklentilerine bakıldığında ise işyerlerinin yine bir önceki yılın aynı ayına göre, üretim ve yurtiçi satışlarının azalacağı, satış fiyatlarının yükseleceği ve hammadde fiyatlarındaki artışında devam edeceği beklentisi içinde, oldukları gözlendi. 
     





</TEXT>
</DOC>
