<DOC>
<DOCNO> 126134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/spor/aspo.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
41 KERE MAŞALLAH 
</HEADLINE>
<TEXT>

Beşiktaş oldukça zorlandığı maçta Bursaspor’u yenmesini bildi, ligin ilk devresini 41 puanla lider bitirdi. Kartal’ı galibiyete götüren gol 66’da Ronaldo’dan geldi 
     FUAT ERCAN 

     Sergen’in kaleci Kelemen’in ellerinde kalan vuruşuyla, Tümer’in zoru başararak altı pastan dışarı gönderdiği iki pozisyonu kayıtlardan çıkarırsak Beşiktaş pozisyon fakiri bir ilk yarı yaşadı Bursaspor önünde... İlk 45 dakikada bire karşı kullanılan yedi korner atışı Beşiktaş’ı daha atak, oyunun hakimi gibi gösterse de Bursaspor defansını zorlamayan bu atışlar beklenen golü getirmedi. Siyah - Beyazlı ekibin gol umutları Ahmet Dursun, Egemen, Sergen de Silva tarafından yakın markaja alınınca Kartal bocaladı. Maça farklı galibiyet beklentisiyle çıkan Beşiktaş, bu yarıyı arzuladığı golü bulamamanın sancısıyla, sıkıntısıyla tamamladı. 
     20. dakikada Sergen’in kullandığı ve kaleci Kelemen’in ellerinde kalan serbest vuruşun ardından, 42. dakikada Tümer’in altıpastan dışarı gönderdiği yüzde yüzlük iki pozisyon ilk yarının kayda geçecek önemli anlarıydı. 
     Lucescu, hücum gücünün zayıf kaldığını düşünmüş olacak ki, ikinci yarının başlarında ilk yarının iki etkisiz ismi Ahmet Dursun’u Nouma, Serdar’ı da İbrahim ile değiştirdi. Yerinde ve zamanında yapılan bu iki değişiklik Beşiktaş’a beklenen canlılığı ve hareketi getirdi. 
     53. dakikada Pancu’nun sert şutunu Kelemen iki hamlede güçlükle önledi. 65. dakikada Pancu’nun kullandığı korner atışını Bursaspor defansı arasında iyi yükselen Nouma "Al da at" dercesine Ronaldo’nun önüne bıraktı. O da sert bir vuruşla tavana çaktı 1 - 0 
     Israrla aradığı golü bulmanın morali ile Bursaspor kalesine bu dakikadan itibaren ablukaya alan Beşiktaş, kalan dakikalara bir çok net gol pozisyonu sığdırdı. 
     79. dakikada Nouma’nın pasıyla ceza alanına giren Sergen kendini yerde buldu. Tartışma yaratan pozisyona hakem "devam" dedi. 83. dakikada Tümer’in pasıyla buluşan Sergen’in mutlak pozisyondaki vuruşu kalecide kaldı. 
     Bursaspor ikinci yarıda iki kez gole çok yaklaştı. 70. dakikada Ender’in sert şutu direkten dönerken 85. dakikada Okan, Cordoba ile karşı karşıya kaldığı pozisyonda topu dışarı gönderdi. 
     
Kazanmaya alıştık      Ligin ilk yarısındaki iyi performanslarından dolayı futbolcularına teşekkür eden Lucescu, Bursa’yı zorlanmalarına rağmen yendiklerini söyledi 
     Gol gelmeyince... 
     BURSASPOR karşısında futbolcuların "Nasıl olsa golü buluruz" diye rahat davrandıklarını söyleyen Beşiktaş Teknik Direktörü Mircea Lucescu, "Yeterli agresiflikte oynamadık. Gol atamayınca da sinirli davrandık" diye konuştu. Kazanılan üç puanın kendileri için çok önemli olduğuna dikkat çeken Rumen çalıştırıcı, "Futbolcularım ligin ilk yarısı boyunca çok çalıştı" dedi. 
     
     "Söz vermedim" 
     OYUNCULARININ lig ve kupada çok iyi bir performans gösterdiklerine dikkat çeken Beşiktaş Teknik Direktörü, "Şimdi iyi bir tatile ihtiyacımız var. İkinci devrede de bizi zor maçlar bekliyor" ifadesini kullandı. Lucescu, UEFA Kupası ve şampiyonluk sözü vermediğini de vurgulayarak, "Ama kazandığımız maçlar bu yolda olduğumuzu gösteriyor" diyerek sözlerini tamamladı. 
     
     Maçın hakemi 
Büyük hata      İSMET Arzuman’a dün gece fazla iş düşmedi. Maçı iyi götürürken bir hatası puanını fazlasıyla kırdı. Ronaldo’nun Murat Sözkesen’e yaptığı kırmızı kartlık hareketi sarı kartla geçiştirmesi belki de maçın kaderini değiştirdi. Sergen’in ceza sahası içinde düşürülmesi ise tartışmaya açık bir pozisyondu. 
     
NOTLAR      Tribünlerde Rus güzeller 
     BİR defile için İstanbul’a gelen Rus mankenleri getiren şirketin Beşiktaş kongre üyesi olan sahibi, Başkan Serdar Bilgili’den mankenlerin maça girebilmesi için ricada bulundu. Bilgili’den olumlu cevabı sonrasında tribünde yer alan Rus güzeller, Beşiktaş formasıyla tezahüratlara eşlik etti. 
     
     Beşiktaş’ta tatil başladı 
     KARTAL, Bursaspor maçının ardından izne çıktı. 7 Ocak’ta çalışmalara başlayacak olan kafile, kamp için 11 Ocak’ta Antalya’ya gidecek. Beşiktaş burada bir hafta kaldıktan sonra, 3 günlüğüne yeniden İstanbul’a gelip, ikinci etap için yine Antalya’ya gidecek. 
     
     Yasaklılar buluştu 
     YASAKLI amigolar 1903 Beşiktaş Taraftarlar Derneği’nde buluştu. Trabzon maçında olay çıkardıkları gerekçesiyle mahkemeye sevk edilen Bursalı amigolar, bir yıl süre ile maçlara girmesi yasaklanan Beşiktaşlı amigolar ile biraraya gelip, birbirlerine destek verdi. 
     
     Taraftarlar yalnız bıraktı 
     BEŞİKTAŞLI Beşiktaşlı taraftar, Bursa maçına fazla ilgi göstermedi. Havanın soğuk olması nedeniyle tribünlerin büyük kısmı boş kalırken, karşılaşmayı 100 dolayında Bursalı seyirci de eski açıktan izledi. 
     
     Cim-Bom’u yakan forma Güreli’ye 
     ALİ Sami Yen’de Galatasaray’a attığı golle 25 maçlık yenilmezlik unvanına son veren İbrahim’in forması, açık arttırmada 1.5 milyar liraya 2. Başkan Hüsnü Güreli’nin oldu. Siyah-Beyazlı futbolcu, dünkü maç öncesinde formasını Güreli’ye teslim etti. 
     
Amaral krizi      İTALYA’NIN Fiorentina takımından sezon başında transfer edilen ancak istenilen verim alınamayan Amaral, Kartal’da sıkıntı yarattı. Yönetimin yeni bir yabancı futbolcuya kontenjan açmak için "Kulüp bulursan her türlü kolaylığı gösteririz" dediği Brezilyalı oyuncu ayrılmaya niyeti olmadığını ifade etti. Amaral’ın bu cevabı yönetimin elini kolunu bağladı. 
     



 SPOR 




























</TEXT>
</DOC>
