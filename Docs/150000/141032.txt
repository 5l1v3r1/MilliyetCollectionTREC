<DOC>
<DOCNO> 141032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo08.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çaykur Rizespor Yarı finale çıkmak bizim için sürpriz değildi... 
</HEADLINE>
<TEXT>

     Türkiye Kupası çeyrek finalinde Kocaelispor'u sahasında penaltı atışları sonrasında 5-2 yenen Çaykur Rizespor'da, kulüp asbaşkanı Nurettin Cengiz, tarihlerinde ilk kez yarı finale çıktıklarını, ancak bu başarının kendileri için sürpriz olmadığını söyledi. 
     Nurettin Cengiz, Kocaelispor maçında oyuncularının tüm yüreklerini ortaya koyduğunu ve maçta üstün oynayan takımın kendileri olduklarını ifade ederek, ''Kocaelispor, daha çok oyunu kendi sahasında kabul etti. Biz de girdiğimiz gol pozisyonlarını iyi bir biçimde değerlendiremeyince maçın normal süresi 1-1 bitti. Penaltı atışları sonrasında rakibimizi yenerek eleme başarısı gösterdik. Ancak yarı finale hakederek geldiğimize inanıyorum'' dedi. 
     Türkiye Kupası'nda Galatasaray, Fenerbahçe ve Beşiktaş gibi takımların eldiğini de dile getiren Cengiz, şöyle konuştu 
     ''Biz Akçaabat Sebatspor, Gaziantepspor, Samsunspor ve Kocaelispor gibi takımları eleyerek yarı finale geldik. Yarı finale yükselme başarısını göstermek bizim için sürpriz değildi. Çünkü Birinci Süper lig kalitesinde bir takımız var. Böyle bir başarıyı bekliyorduk. Birinci Süper Lig mücadelesi veren bir takım olarak, Türkiye Kupası'nın bize fazla külfet getirmesini istemiyoruz. Onun için yarı finalde sahamızda Malatyaspor ile karşılaşmak istiyoruz. Türkiye Kupası final maçının da 2 kardeş kulüp olan Trabzonspor ile Çaykur Rizespor arasında oynanmasını istiyoruz.'' 
     
     YEŞİL-MAVİLİLER, YOZGAT'A GİTTİ 
     İkinci Lig A Kategorisi'nde Yimpaş Yozgatspor ile hafta sonunda deplasmanda karşılaşacak olan Çaykur Rizespor, bu sabah Yozgat'a gitti. 
     Kulüp asbaşkanı Cengiz, Birinci Süper Lig'e çıkma doğrultusunda rakipleriyle çok önemli bir karşılaşma yapacaklarını ve bu karşılaşmada sahadan 3 puanla ayrılmayı hedeflediklerini söyledi. 
     





</TEXT>
</DOC>
