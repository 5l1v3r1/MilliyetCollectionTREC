<DOC>
<DOCNO> 105955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur16.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu çalışanları 1 saatlik iş bırakma eylemi yaptı... 
</HEADLINE>
<TEXT>

     KESK'e bağlı sendikaların üyeleri, kamu çalışanları adına hükümetle yapılan toplu görüşmelerde uzlaşmaya varılamaması nedeniyle 1 saatlik iş bırakma eylemi yaptı. 
     Orman Genel Müdürlüğü önünde, saat 11.00'de toplanan bir grup KESK üyesi, ''IMF değil, üretenler yönetsin'', ''toplusözleşme hakkımız, grev silahımız'', ''sadaka değil toplusözleşme'', ''direne direne kazanacağız'' sloganları attılar. 
     KESK Başkanı Sami Evren, burada yaptığı konuşmada, tüm Türkiye'de saat 11.00 itibariyle 2 milyona yakın emekçinin isteksiz olarak iş bıraktığını ifade ederek, ''sadaka zammı değil, insanca yaşayacak bir ücret'' talep ettiklerini söyledi. 
     Kamu çalışanlarına sendika hakkı tanıyan 4688 sayılı yasanın ''göstermelik görüşmeyi'' öngördüğünü savunan Evren, toplu görüşme masasının bir tarafından kamu çalışanlarının, diğer tarafında ise IMF programının yer aldığını ileri sürdü. Evren, ''Toplu görüşme masasının karşı tarafında sanal 57. Hükümet vardır'' diye konuştu. 
     Hükümet ile yapılan toplu görüşmelerde uzlaşmaya varılamaması üzerine, konunun Uzlaştırma Kurulu'na taşındığını anımsatan Evren, ''Kurul, kamu çalışanları için 100 milyon lira zam açıklarsa, toplu görüşme, toplusözleşmeye dönüşmüş olacaktır'' dedi. 
     Evren'in konuşması sırasında sık sık slogan atarak, alkışla hükümeti protesto eden grup, öğleden sonra tekrar iş başı yapacak. 
     Sami Evren, daha sonra, Ankara İl Milli Eğitim Müdürlüğü ve Çankaya Belediyesi Emlak ve Çevre Temizlik Vergisi Gelir Şube Müdürlüğü'ne de giderek, buralardaki eylemlere de katıldı. Evren, buralarda da birer konuşma yaptı. 
     
     RÜZGARLI SOKAK'TAKİ EYLEM 
     Rüzgarlı Sokak'ta bulunan SSK Dispanseri çalışanları da bir basın açıklaması yaptılar. 
     Sağlık ve Sosyal Hizmet Emekçileri Sendikası SES üyeleri, yaptıkları açıklamada, hizmet ürettiklerini, karşılığında ücretlerindeki geçmiş yıllara ait erimenin ve kayıpların giderilmesini öngören insanca yaşayabilecekleri bir zammı talep ettiklerini belirterek, çeşitli sloganlarla istemlerini dile getirdiler. 
     Karayolları Genel Müdürlüğü önünde de eylem yapıldı. Yapı-Yol-Sen Ankara Şube Başkanı Kayhan Özkul, yaptığı konuşmada, 4688 sayılı yasanın, toplusözleşmesiz, grevsiz olduğunu ifade ederek, yasayı ''kanatsız kuşa'' benzetti. 
     KESK'in bundan sonraki en önemli işinin bu yasanın dönüştürülmesi olacağını belirten Özkul, toplu görüşme sürecine değindi ve hükümetin elindeki kaynakları kendi vatandaşları ile değil, IMF ve Dünya Bankası ile paylaştığını savundu. 
     Özkul, insanca ücret ve çalışma koşulları ile çalışma hayatını içeren tüm komisyonlarda eşit görev istediklerini açıkladı. 
     Ardından yine Özkul tarafından okunan basın açıklamasında ise hükümetin talepleri kabul etmemesi ve kamu emekçilerinin tepkisini dikkate almaması durumunda eylemlerin daha da yükselerek devam edeceği belirtildi. 
     Basın açıklaması sonrasında kısa bir süre oturma eylemi yapan memurlar, alkışlı protestonun ardından olaysız dağıldı. 
     





</TEXT>
</DOC>
