<DOC>
<DOCNO> 144018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur14.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin "Endişe edecek hiçbir şey yok" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Irak savaşıyla ilgili olarak, ''Şu anda endişe edecek hiçbir şey yok'' dedi. 
     Şahin, Başbakanlık Merkez Binası'ndan ayrılırken, gazetecilerin Irak savaşıyla ilgili sorularını yanıtladı. 
     Mehmet Ali Şahin, ''Koordinatör Vali'' ile günde 2 kez görüştüğünü ve bilgi aldığını, Başbakanlık'taki Başbakanlık ve bakanlıkların kriz sekreteryalarının da 24 saat nöbetleşe çalıştıklarını bildirdi. 
     Şahin, ''Her türlü iletişim halindeyiz, herhangi bir problem yok. Zaten olduğu an hemen haberleşiyoruz. Bölge Valisi şu anda bir sorun olmadığını ifade etti'' diye konuştu. 
     Bir soru üzerine Şahin, şu ana kadar Türkiye sınırına ulaşmış herhangi bir göç hareketi olmadığını kaydetti. 
     Başbakanlık'ta oluşturulan kriz merkezinde Genelkurmay Başkanlığı'ndan temsilcilerin de bulunduğunu bildiren Şahin, ''Takip buradan oluyor. 24 saat açıktır, zaten vali ile de sürekli iletişim halindeyiz'' dedi. 
     Türkiye sınırına göç hareketi ve kimyasal silah saldırısına ilişkin herhangi bir bilginin ulaşıp ulaşmadığı sorusuna da Şahin, ''Hiçbir olumsuzluk bana intikal etmedi. Şu anda sınırımıza dayanmış herhangi bir göç hareketi yok'' karşılığını verdi. 
     Başbakan Yardımcısı Şahin, hükümetin gerekli gördüğü durumlarda savaşla ilgili açıklama yapabileceğini, ancak Kriz Koordinasyon Kurulu Başkanı olarak Bakanlar Kurulu adına bu açıklamaları yaptığını söyledi. Şahin, şu anda endişe edecek hiçbir şeyin olmadığını ifade etti. 
     Hükümete yetki verilmesine ilişkin dün gece TBMM'ye gönderilen ikinci Başbakanlık tezkeresinde parlamentodaki görüşmeler sırasında bir değişiklik olup olmayacağının sorulması üzerine Şahin, ''Hayır, sanmıyorum. Tezkere o şekilde çıkar'' dedi. 
     





</TEXT>
</DOC>
