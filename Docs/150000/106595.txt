<DOC>
<DOCNO> 106595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo27.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 22 Eylül'de ısrarlı... 
</HEADLINE>
<TEXT>

     Fenerbahçe ile Galatasaray arasında ligin 6. haftasında oynanacak derbi maçın tarihi konusunda iki kulüp yöneticilerinin anlaşmazlığı sürüyor. 
     6. hafta müsabakalarının programı Futbol Federasyonu tarafından henüz açıklanmamışken, UEFA Kupası'nda 19 Eylül Perşembe günü deplasmanda İsveç'in AIK Solna takımı ile karşılaşacak Fenerbahçe, Galatasaray maçının 22 Eylül Pazar günü yapılmasında ısrar ediyor. 
     Fenerbahçe Yönetim Kurulu, bugün kulübün internetteki resmi sitesinde yaptığı açıklamada, bu isteğini yineledi. Galatasaray Kulübü Asbaşkanı Ali Dürüst'ün, derbiyle ilgili basına yaptığı açıklamalarla, maçın 21 Eylül Cumartesi günü oynanacağına karar verildiği yönünde gündem oluşturulduğu ifade edilen açıklamada, ''Derbi müsabakası tarihi Türkiye Futbol Federasyonu tarafından henüz belirlenmemiş olup, anılan müsabakayı 22 Eylül 2002 Pazar günü oynamak istediğimizi spor kamuoyunun bilgilerine sunarız'' denildi. 
     





</TEXT>
</DOC>
