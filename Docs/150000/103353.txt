<DOC>
<DOCNO> 103353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko09.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilde DVD keyfi... 
</HEADLINE>
<TEXT>

     Gelişen teknoloji ile birlikte, sinema keyfi evlerden sonra artık otomobillerde de yaşanmaya başlandı. 
     Bursa'da bir firma, iç dizaynının buzdolabı, mini bar ve gelişmiş müzik sistemleri ile yenileyerek adeta ''limuzin''e çevirdiği bazı otomobil modellerinde, şimdi de DVD keyfi yaşatmaya başladı. 
     Çalışkanel Otomobil Proje Sorumlusu Selime Aktaş, son zamanlarda otomobillerin standart donanımlarının dışındaki ekipmanlarla teçhiz edilmesinin yaygınlaştığını söyledi. 
     Firma olarak TOFAŞ'ın Doblo ve Scudo modellerinin iç dizaynını, müşterilerden gelen talep doğrultusunda yeniden yaptıklarını belirten Aktaş, bu modellere minibar, televizyon, portatif dolap, yatak haline dönüştürülebilen deri koltuk, katlanabilir masa, çocuk ve hostes koltuğu ile perde monte ettiklerini kaydetti. 
     Aktaş, bu donanımlara artık DVD playerleri de eklemeye başladıklarına değinerek, şöyle konuştu 
     ''Otomobilde yolculuk esnasında, DVD keyfi yaşamak isteyenlerin sayısında bir artış var. Biz de gelen talep doğrultusunda, iç dizaynını yenilediğimiz modellere, DVD player takıyoruz. Bu tür konfor ağırlıklı modelleri, genellikle yurtdışından gelen müşterilerini ağırlamak isteyen işadamları talep ediyor. Örneğin, İstanbul'dan alınan yabancı bir konuğa, Bursa'ya gelene kadar firmayla ilgili tanıtım filmleri izletilebiliyor. Bunun yanı sıra, uzun yolculuklarda da DVD film keyfi yaşanabiliyor.'' İç dizayn yenileme çalışmalarının 5 günde tamamlandığını dile getiren Aktaş, bunun müşteriye maliyetinin 5 milyar lirayı bulduğunu bildirdi. 
     





</TEXT>
</DOC>
