<DOC>
<DOCNO> 132863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun01.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada, Almanya ve Fransa'nın savaş görüşlerine destek verdi 
</HEADLINE>
<TEXT>

     Kanada, Irak konusunda ABD ile Almanya ve Fransa arasında patlak veren anlaşmazlıkta Avrupa ülkelerine destek verdi. 
     Kanada Dışişleri Bakanı Bill Graham, Amerikan CBC televizyonuna verdiği demeçte, ''Şu anda bir savaşı haklı kılamayacağımız şeklindeki Alman ve Fransız analizini kabul ediyorum'' dedi. 
     Ancak bunun, BM'nin Irak'ın kitle imha silahlarını geliştirmekte ısrarlı olduğuna ikna olması durumunda, savaşı haklı kılmayacakları anlamına gelmediğini kaydeden Graham, bir savaşın olması halinde, sorumluluğunun bütün dünyaca alınması gerektiğini ifade etti. Graham, ''Aksi halde Ortadoğu'nun istikrarsızlaştırılması ve Batı ile diğer ülkeler arasında düşmanlık yaratılması, bizim için başa çıkılamaz ve korkunç bir sorun haline gelir'' dedi. 
     Fransa ve Almanya'nın, Irak'taki BM silah denetçilerinin işlerini tamamlamak için uzun bir zamana ihtiyaçları olduğunu açıklamasıyla başlayan tartışmaların ardından, ABD Savunma Bakanı Donald Rumsfeld'in Almanya ve Fransa'yı ''sorun yaratan yaşlı Avrupa'' diye tanımlaması gerginliğe yol açmıştı. 
     Kamuoyu yoklamaları, Kanadalıların büyük çoğunluğunun BM kararı olmadan ABD'nin Irak'a açacağı bir savaşın desteklenmesine karşı olduğunu gösteriyor. 
     Kanada Başbakanı Jean Chretien ise geçen hafta yaptığı açıklamada, BM kararlarına bağlı kalacaklarını açıklamış, asker gönderip göndermeyecekleri soruları üzerine, ''Eğer ABD Başkanı George Bush'a 'Hayır' demem gerekirse 'Hayır' diyeceğim, 'Evet' demem gerekirse 'Evet' diyeceğim. Kanada bağımsız bir ülkedir ve kendi kararlarımızı kendimiz veririz. Bu benim kafamda çok açık'' ifadesini kullanmıştı. 
     Ancak ihracatının yüzde 85'ini ABD'ye yapan ve gayrı safi milli hasılasının üçte biri doğrudan ABD ekonomisine bağlı olan Kanada'nın bu tür açıklamaları şüpheyle karşılanıyor. 
     Bu arada, Dışişleri Bakanı Graham, gelecek hafta, Irak konusunda görüşmeler için Washington'a gidecek. 
     





</TEXT>
</DOC>
