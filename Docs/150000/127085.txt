<DOC>
<DOCNO> 127085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sontur05.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Recai Kutan'ı üzen yazı "3 Ocak'a kadar lojmanı boşaltın" 
</HEADLINE>
<TEXT>

     SP Genel Başkanı Recai Kutan, 3 Kasım'da partisinin baraj altında kalması ve kendisinin de milletvekili seçilememesi üzerine kiralık ev ararken aldığı, "3 Ocak'a kadar lojmanı boşaltın" yazısı nedeniyle AKP'lilere kırıldı. 
     Kutan, milletvekili seçilemediği için AKP Genel Başkanı Tayyip Erdoğan'ın milletvekili lojmanlarının boşaltılacağına ilişkin açıklamasından itibaren ev aramaya başladı. Kutan, ANKA'ya yaptığı açıklamada, "50 yıllık devlet ve siyaset yaşamı olan bir insan olarak tasarruf amacıyla yapılan uygulamaya karşı çıkmamak için oturacak bir ev aramaya başladığını" söyledi. Kutan, Ankara'da 30 yıl önce aldığı bir dairesinin bulunmasına karşın, evin bulunduğu Karanfil Sokak'ın "30 yıl öncesine göre çok değiştiğini, artan trafik ve geçen yıllarda açılan çok sayıda bar ve eğlence yerleri nedeniyle çok gürültülü ve bu açılardan kendileri için oturulamaz bir duruma geldiğini" belirtti. Kutan, Ankara'da hemen daire alacak maddi birikimi de olmadığından kiralık bir konut arayışının sürdüğünü söyledi. 
     Kutan, bir yandan baraj altındaki partisinin liderliğini 5 yıllık yasağının kalkmasının ardından Mart ayında yapılacak kongrede Necmettin Erbakan'a devretme hazırlıklarıyla birlikte ev arayışlarını sürdürürken lojmanları boşaltmasını isteyen bir yazı aldı. TBMM Başkanlığı'ndan gelen "3 Ocak'a kadar lojmanları boşaltın" yazısı, henüz uygun bir ev bulamayan Kutan'ı üzdü. 
     Edinilen bilgilere göre, Kutan'ın üzüntüsü SP yöneticilerince AKP yöneticilerine bildirildi. AKP yöneticileri ise, "Bu yazının yalnızca Kutan'a değil, lojmanları henüz boşaltmayan tüm eski milletvekillerine gönderildiğini, kimseye ayrıcalık yapmadıklarını" belirttiler. Kutan da bunun üzerine 3 Ocak'a kadar kiralık bir ev bulmak için arayışlarına hız verdi. 
     





</TEXT>
</DOC>
