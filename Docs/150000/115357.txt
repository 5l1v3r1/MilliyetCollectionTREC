<DOC>
<DOCNO> 115357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/ekonomi/eko03.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık seçim beklenmeli 
</HEADLINE>
<TEXT>

8 Ekim’den bu yana yüzde 18.19 değer kazanan İstanbul Borsası’nda pozisyonlar tutuldu. Bundan sonrası için seçim sonuçları beklenecek. Mali sektörde yaşanan canlanma ile yükselişe geçen borsada açıklanacak bilançolarla hisse bazında hareketin ön plana çıkması beklenebilir 
     Songül HATISARU sonhat hotmail.com 

     İstanbul Borsası’nda, 8,500’lerden başlayan hareket 10,400’lere kadar geldi. Yaklaşık 17 günde yüzde 18.19 değer kazanan İMKB 100 Endeksi, banka hisselerinin yine aynı dönemde yüzde 25.35 yükselmesiyle hızlı çıktı. Yükselişte, seçim sonuçlarına oynayan oyuncuların borsaya soktuğu 150 milyon dolar civarında olduğu söylenen yeni para girişi rol oynadı. Ancak oyuncular bu parayı, kritik bir noktada borsanın çok ucuzladığı ve yabancıların bono alışlarıyla faizlerin düştüğü sırada yaptılar. Bu nedenle yükseliş sert oldu. 
     Borsadaki yükselişte hisselerin dolar bazında çok ucuzlamış olmasının etkisi büyük. Ayrıca borsayı baskı altında tutan riskler ortadan kalkmasa dahi bir yumuşama var. Büyük soru işaretleri yaratan AKP kendisini dışarıda sistemin partisi imajıyla iyi tanıttı. Irak’a olası bir müdahale biraz ertelenmiş gibi görünüyor. 
     
     Pozisyonlar alındı 
     Yumuşamakla birlikte genel olarak devam eden riskler yukarı potansiyeli sınırlı hale getiriyor. Endeks bu hafta bir miktar daha yukarı gidebilir. Ancak piyasa artık seçim sonuçlarını görmek isteyecektir. Riskler alındı, pozisyonlarda tutuldu. Endeks, seçimlere kadar 10,000 seviyesinin üstünde rahatlıkla tutunabilir. 
     Eğer seçim sonrasında piyasaların seveceği bir hükümet işbaşına gelirse, borsa ilk etapta 12,500 seviyelerine kadar yükselebilir. Ancak seçime 3,5 işgünü kalmışken pozisyonlar artık değiştirilmemeli. Satış için artık geçerli bir neden yok ama alım için seçimi beklemek gerekiyor. Yeni pozisyonlar çıkacak seçim sonuçlarına göre oluşturulabilir. Oyuncularda seçim sonuçlarını görmek isteyeceklerdir. Bu nedenle bu hafta borsada ciddi hacimler, ciddi hareketler beklemiyoruz. Borsada yön yukarı görünüyor. Ancak piyasaya henüz kurumsal yabancı fonlar, ve yaygın bir katılımın sağlanmadığı için temkinli olmakta fayda var. 
     
     Faiz yakından izleniyor 
     Piyasada günlük işlem yapanların önünün kesilmesi ve piyasaya satış geldiğinde işlem hacminin azalması yönün yukarı olduğunu gösteriyor. Geçen hafta endekste bir miktar gerileme bekleyip, açığa satış yapanlar zarar etti. Günlük işlem yapmak isteyenlere fırsat verilmediği görüldü. İMKB 100 endeksinin seçime 10,750 - 11,000 seviyesinde bir noktada girmesini bekleyen uzman sayısı hiçte az değil. Bono piyasasında ise önceki hafta yaşanan, yüklü alımlardan sonra bu hafta işlem hacminin düştüğü ve hafif kar realizasyonlarının geldiği görülüyor. Ancak oranların bir puan yükselerek 66’lara gelmesinin ardından gelen alımlar, faizlerde bir düşüş beklendiği ve yükselişlerin alım fırsatı olarak değerlendirildiğini gösteriyor. Faiz seviyesi seçimden sonrada borsa için kritik bir önem oluşturacak. Faizlerde seçim sonrasında 50 bileşiklerine gelinmesi halinde borsada bir ralli beklenebilir. 
     
     Bilanço bazlı hareket 
     Bu hafta, bilanço bazlı hareketler başlayabilir. Piyasada konuşulanlara göre, piyasayı yakından izlemeye başlayan yabancı fon temsilcileri borsada işlem gören bazı şirketleri ziyaret ettiler. Ve seçim sonuçlarının ardından bir strateji geliştirmek için piyasayı yakın takibe almış durumdalar. 
     



 EKONOMİ 














</TEXT>
</DOC>
