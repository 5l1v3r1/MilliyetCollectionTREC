<DOC>
<DOCNO> 132121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/spor/spo06.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon atçı Selman Taşbek’ten, kesintiler sonunda olacaklarla ilgili müthiş iddia 
</HEADLINE>
<TEXT>
ATLAR ARABA ÇEKECEK 
Taşbek, at yarışlarında yüzde 67’ye yükseltilen verginin yarı yarıya inmesi halinde, devletin kasasına iki kat fazla para gireceğini garanti ettiğini söyledi 
     YILMAZ ATAKANI 

     Her koyduğu vergi sonrası halkın suratını asan, en son verginin ardından ise delirtip güldüren padişahın hikayesinin günümüze en uygun uyarlaması bu olsa gerek. Her gelen hükümet, at yarışlarındaki kesinti oranını artırarak at yetiştiricilerini çıldırtma noktasına getirdi. AKP iktidarının yüzde 67’ye yükselttiği kesintiyle ilgili yılın şampiyon atçısı Selman Taşbek ile görüştük. İşte Taşbek’den çok konuşulacak ve tartışılacak açıklamalar 
     
     Arjantin bile 
     - Tüm dünyada at yarışlarına uygulanan kesinti yüzde 18 ile yüzde 30 arasındadır. Bu kafadan uydurulmamıştır. Yılların deneyimi sonucu bu rakamlar bulunmuştur. Ekonomisini beğenmediğimiz Arjantin’de bile oran yüzde 30’dur. Hindistan da bir dönem bizim gibi kesintileri yüzde 50’ye kadar yükseltmiş, ancak işler tersine dönünce rakamı yüzde 23.5’a çekmiştir. Bu uygulamayla devletin kasasına iki katına varan bir gelir girmiştir. 
     
     Birleşik kaplar 
     - Oran yükseltmek altın yumurtlayan tavuğu kesmeye benzer. Şu anda yarışseverden tepki gelmiyor diye düşünenler ileride çok yanıldıklarını, devletin kazancı düşünce görecekler. Çünkü at sahipleri, devlet ve yarışsever birleşik kaplar gibidir. Yüzde 5 daha fazla verginin anlamı, yarışseverin cebinden daha fazla paranın çıkması demektir. Bu da hem devletin hem yarışseverin hem de at sahibinin kaybetmesi anlamına gelir. 
     - At yarışçılığını kumar olarak görenler, oynanan biletlerin yüzde 75’inin sadece 3 milyon liralık olduğu bilmiyorlar mı İnsanlar bu parayla hem eğleniyor, hem umut satın alıyor. Ayrıca kanunsuz olarak oynanan bahisin şu anda toplanan paranın 3 katını oluşturduğu söyleniyor. Devlet asıl buna çare bulsun. Çare ne mi Vergiyi artırmak değil, düşürmektir. 
     
     Rakamlar ortada 
     - At sahiplerinin çok para kazandığı iddia ediliyor. Lafı hiç uzatmadan açıklıyorum. 2003 yılında at sahiplerine 150 trilyon lira dağıtılması planlanıyor. Şimdi gelelim hesaba. Şu anda 4 bin koşan at, 6 bin de damızlık var. Bir atın aylık maliyeti ortalama 1 milyar 400 milyon lira. 4 bin atın toplamı yıllık 67.2 trilyon lira. Damızlığın aylık maliyeti 500 milyon lira. 6 bin damızlığın yıllık toplamı ise 36 trilyon lira. Yüzde 10 jokey, yüzde 10 antrenör yüzde 6 seyis yüzde 2.2 stopajın toplamı 42 trilyon. Şimdi hepsini alt alta toplayın çıkan sonuç 145.2 trilyon. Yani dağıtılacak 150 trilyondan kalan para 10 bin at için 4.8 trilyon. At başına düşen aylık rakam ise 40 milyonu biraz geçiyor. Bunun içinde yol ve çiftleşme ücreti yok. Soruyorum, at sahibi para kazanıyor mu Fakat bir Gazi Koşusu kazanmanın zevki ve gururu parayla ölçülmez. Aziz Yıldırım’a niye Fenerbahçe başkanlığı yapıyorsunuz diye soruyor musunuz Ayrıca Futbolda Milli Takımımızın Dünya Üçüncülüğü hangi parayla ölçülür 
     
     30 bin işsiz 
     - Ve geliyorum işin acı sonuna. Bu vergiler yükseldikçe 30 bin kişi işsiz kalacak. 10 bin at, pazarda araba çekecek. Binlerce çiftçi ürününü satamayacak. Neden mi Hara çalışanlarından veterinerine, ganyan bayiinden eczacıya, bülten satıcısından at nakliyecisine kadar 30 bin kişi mağdur olacak. 
     



 SPOR 
























</TEXT>
</DOC>
