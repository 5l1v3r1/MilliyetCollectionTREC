<DOC>
<DOCNO> 139768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur21.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'dan tezkere için ilginç değerlendirme 
</HEADLINE>
<TEXT>

     Kapatılan RP'nin eski Genel Başkanı Necmettin Erbakan, yarın TBMM Genel Kurulu'nda görüşülecek olan Başbakanlık tezkeresinin oylamasıyla ilgili olarak milletvekillerine ''Sakın şu şartla bu şartla diyerek savaşa yardımcı oluruz edasını hiçbir şekilde takınmayın'' çağrısında bulundu. 
     SP Genel Başkanı Recai Kutan da, Anayasa ihlalini önlemek bakımından 2. tezkerenin mutlaka reddedilmesi gerektiğini söyledi. 
     Erbakan ve Kutan, Prof. Dr. Mustafa Kamalak ve Şeref Malkoç'un birlikte kurdukları ''Adalet Hukuk Bürosu''nun açılışına katılar. 
     Tunus Caddesi'ndeki büroya, Erbakan ve Kutan ayrı ayrı geldiler. Erbakan, burada yaptığı konuşmada, bölgede barış istediklerini belirterek, ''Türkiye'yi harbe sürüklemek, yapılacak hataların en büyüğüdür. Hele bu harbe sürüklenirken yabancı askerleri de adeta omuzunda taşırmış gibi aman herşeyimizle bunlara nasıl faydalı olacağız diye çırpınmak büyük bir dalalettir, bedbahtlıktır, hidayet kararmasıdır'' dedi. 
     MGK üyelerine de seslenen Erbakan, alınacak kararın her şeyden önce barış ve sulhun kararı olması ve bölgede savaşın önlemesi gerektiğine işaret eden Erbakan, milletvekillerine, ''Sakın şu şartla bu şartla diyerek savaşa yardımcı oluruz edasını hiç şekilde takınmayın'' çağrısında bulundu. 
     Necmettin Erbakan, şöyle konuştu 
     ''Masada yerimiz olsun sözü çoluk çocuk sözüdür, bunlar hiçbir şey ifade etmez. Bize düşen görev, her halükarda bölgemizde böyle bir savaşı önlemek, barış içerisinde yaşamayı temin etmektir. Bunun aksine hareket etmenin vebali çok büyüktür. Böyle bir harekete yardımcı olmak şu veya bu bahane altında bir insanın yedi sülalesi alnını secdeden kaldırmasa böyle bir vebali, günahı affettiremez. Bu sözümü, yarın oy verecek bütün kardeşlerimiz duysunlar asla böyle bir vebal altına girmesinler. İnşallah uyanırlar ve böylece nedamet duyacakları bir büyük felaket olmazlar.'' Erbakan, siyasi yasağının kalktığı hatırlatılarak, yarın yapılacak SP İl Başkanları Toplantısı'nda parti rozeti takıp takmayacağının sorulması üzerine, ''Gereken her şey gerektiği anda açıklanacaktır'' karşılığını verdi. 
     
     ERBAKAN İÇİN ÖZEL TÖREN 

     SP Genel Başkanı Kutan da büroya gelişinde gazetecilerin sorularını yanıtladı. 
     Kutan, bir soru üzerine, yarın İl Başkanları Toplantısı'nın yapılacağını, daha sonra da İl Kongreleri'nin düzenleneceğini bildirdi. 
     Kurucular Kurulu'nun 15-20 gün sonra toplanabileceğini belirten Kutan, Erbakan'ın partiye yarın üye olup olmayacağı şeklindeki soruya şöyle karşılık verdi 
     ''Hayır öyle bir teklif gelmedi. Bize resmen müracaatları yok. 23'ünden itibaren yasak kalktığına göre her an Sayın Erbakan, Şevket Kazan ve Ahmet Tekdal üye olabilirler. Olacaklarını da zaten biliyorum ancak, zaman için herhangi bir şey tespit edilmedi. Sayın Erbakan'ın partimize katılışı herhalde özel bir programla, törenle olur. O tören için bir hazırlığımız yok.'' 
     
     ''TEZKERE, AK PARTİ OYLARIYLA ÇIKACAK'' 

     Kutan, Başbakanlık tezkeresine ilişkin soruyu yanıtlarken de, Türkiye'nin adım adım bir savaşa sürüklendiğini belirterek, ''Bu savaş, maalesef Türkiye'nin milli menfaatlerine bütünüyle aykırıdır'' dedi. 
     Birinci tezkerenin oylanmasında büyük bir hata yapıldığı görüşünü savunan Kutan, sözlerini şöyle sürdürdü 
     ''İkinci tezkere Meclis tarafından büyük ölçüde de AK Parti milletvekillerinin iştiraki ile Nasılsa CHP milletvekilleri ret oyu verecek reddedilsin. Zaten birinci tezkere ile Türkiye fiilen savaşın içine girmiştir. Ve yine ikinci tezkere oylanmamış olmasına rağmen özellikle İskenderun Limanı'na Amerikalılar büyük ölçüde gerek personel, gerek araç ve silah yığmaya başlamıştır. Bu tamamen Anayasa ve yasalara aykırıdır. Anayasa ihlalini de önlemek bakımından ikinci tezkere mutlaka Meclis'te reddedilmelidir. Bugün MGK'da nasıl bir tavsiye kararı çıkar onu da beklemek lazım. Ancak şu ana kadarki gelişmeler ikinci tezkerenin AK Parti milletvekillerinin oylarıyla çıkacağı istikametindedir, endişem odur.'' 
     





</TEXT>
</DOC>
