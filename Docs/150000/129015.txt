<DOC>
<DOCNO> 129015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/yasam/yas02.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beni öldü zannetti’ 
</HEADLINE>
<TEXT>

Prof. Dr. Hediye Arslan, 26 Aralık sabahı, kapıyı açtığında silahlı saldırgan karşısındaydı... Onu ölümden kurtaran dayaktan bayılışı oldu Arslan yaşadığı dehşeti anlattı... 
     ASLI ÖKTENER İstanbul 

     Marmara Üniversitesi Hemşirelik Yüksek Okulu Kadın Doğum Anabilim Dalı öğretim üyesi Prof. Dr. Hediye Arslan, 26 Aralık sabahı, evinde kimliği belirsiz bir kişinin saldırısına uğradı. 
     Kafatasında iki çökme, sağ gözünün çevresinde ve üst dudağında derin kesikler, elmacık kemiği ve sağ el parmağında ise kırıklar oluştu. Beyin ve plastik cerrahi ameliyatları geçirdi. Estetik ameliyat olup olmayacağı ise yüzündeki ödemler indikten sonra kesinleşecek. Arslan, Haydarpaşa Numune Hastanesi’nde yaşadıklarını anlatırken, olayı tekrar yaşıyormuş gibiydi... 
     
     Değerli şeyler duruyor’ 
     Beş yıl önce eşinden ayrılan, üç yıl önce de oğlunu yanına alarak Üsküdar’a taşınan Hediye Arslan sorularımızı yanıtladı 
     
Saldırgan eve nasıl girdi 
     Sabah erkenden uyandık. 17 yaşındaki oğlumla birlikte kahvaltı yaptım. Onu okula uğurlar uğurlamaz da işe gitmek için hazırlanmaya başladım. Saat 09.10 gibiydi. Kapının önünde bir yandan ayakkabılarımı giyiyor, bir yandan da köpeğimizle konuşuyordum. Kapıyı açar açmaz, yaklaşık 1.85 boyunda, zayıf, geniş omuzlu ve kar maskeli bir adamla yüzyüze geldim. Elinde silah vardı. Akıl almaz bir sahneydi. Şok olmuştum. Birden üzerime yürüyüp sertçe vurunca, yere düştüm. 
     
Köpeğinizin saldırgana bir tepkisi olmadı mı 
     O arada sanırım gazlı bir bezle köpeği etkisiz hale getirdi. Yerdeyken, "İstediğinizi alın, ne olur bana vurmayın" diye yalvardım. Hiç sesini çıkarmadı, bu kez de silahının kabzasıyla başıma ve yüzüme vurmaya başladı. Defalarca vurdu. 
     
Size neler söyledi 
     Sadece bir kez, "Paralar nerede " dediğini duydum. Sesi yabancıydı. Ard arda aldığım darbeler sonucu bilincimi yitirmiş, bayılmışım. Sanırım beni öldü zannetti. Kendime geldiğimde k bus gördüğümü sandım, ancak her yanım kanlar içindeydi. Adam gitmişti. Cep telefonum aklıma geldi ve bir iki arkadaşıma ulaşmayı başardım, yardım istedim. 
     
Evinizden para ya da ziynet eşyası çalındı mı 
     Yapılan araştırmada hiç bir eşyanın çalınmadığının tespit edildi. Ancak cüzdanımdaki cüzi miktarda paranın eksik olduğu saptandı. Para hırsızlık süsü vermek için alınmış olabilir. Çünkü yatak odamda altın küpelerim ve kolyem açıktaydı. Hırsızlık olsaydı onları da alırdı. 
     
Hemşirelik Yüksek Okulu Müdürlüğü de yapmıştınız. Saldırı bu dönemde uygulamaya konulan türban yasağından kaynaklanmış olabilir mi 
     Türban yasağı getirildiğinde biz de uyduk. Öğrencilerin bazıları durumu yasa gereği diyerek kabullendi. Bazıları ise okuldan ayrıldı. Ancak kimseyle aramızda sert bir tartışma geçmedi. Saldırının ardında böyle bir neden olabileceğini sanmıyorum. 
     
Sizce saldırının nedeni ne olabilir 
     Şüphelendiğim bir insan da yok. Tehdit edilmiyordum. Eşimle de aramız kötü değil. Ancak son dönemde benim gibi modern kadınlara bu tür saldırılar yapıldığını duydum. Hükümet afla, hırsızı gaspçıyı affederse böyle olur. Biz kadınlar korkudan sokakta yürüyemez hale geldik. 
     



 YAŞAM 

























</TEXT>
</DOC>
