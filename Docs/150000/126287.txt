<DOC>
<DOCNO> 126287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/siyaset/siy06.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu üyesi Verheugen 
</HEADLINE>
<TEXT>
Reformu MHP engelledi 
Verheugen, "Hiçbir karakolda işkence yapılmadığına ikna edilmemiz gerek. Üyelik günü geldiğinde, Türkiye bugünkünden çok farklı olacaktır" dedi 
     YORGO KIRBAKİ Atina 

     AB Komisyonu’nun genişlemeden sorumlu üyesi Günther Verheugen, AB üyeliği günü geldiğinde, Türkiye’nin bugünkünden çok farklı olacağını söyledi. Verheugen, Yunanistan’da yayınlanan Katimerini gazetesine verdiği demeçte, Kopenhag zirvesinde, 2004 yılı sonu için değerlendirme tarihi verilmekle Türkiye’nin cezalandırıldığı görüşlerine katılmadığını, ancak Kopenhag kriterlerini tam olarak yerine getirmemesi halinde de Türkiye’nin üyelik müzakerelerinin başlamayacağını belirtti. 
     Verheugen "Kağıt üzerinde reformlar, güzel yasalar çıkartmak yetmez. Bunları uygulamak gerek. Türkiye’nin hiçbir cezaevinde, hiçbir karakolunda işkence yapılmadığına ikna edilmemiz gerek. Türkiye’nin önünde iki yıl var. Herşey kendisine bağlı" dedi. 
     57. hükümetin MHP yüzünden Kopenhag kriterleri için gerekli adımları atamadığını, buna karşı AKP hükümetinin reformları uygulamaya başladığını ve bu yolda tam gaz ilerleyeceğine inandığını belirten Verheugen, ABD’nin Türkiye lehindeki müdahalelerini Avrupalı liderlerin pek hayranlıkla karşılamadığını belirtti. 
     
     Türklerin tavrı değişti 
     Türkiye’nin AB’deki yerinin Ukrayna ile kıyaslanamayacağını kaydeden Verheugen, "Kıbrıs’ın tümünün AB’ye girmesinden en çok kazançlı çıkan Kıbrıslı Türkler olur. Aksi takdirde, geleceği olmayan bir ülkede yaşamak zorunda kalırlar ve durumları daha da kötüleşir. Kıbrıs Türklerinin tavrı değişti. Eski yönetiminin kararlarını kabul etmeye artık niyetli görünmüyorlar" dedi. 
     



 SİYASET 














</TEXT>
</DOC>
