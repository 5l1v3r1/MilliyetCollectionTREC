<DOC>
<DOCNO> 123891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/yazar/altan.html </URL>
<DATE> 2002/12/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hiiiç enseyi karartmayın 
</HEADLINE>
<TEXT>

     Diyelim ki, yarın toplanacak olan Kopenhag zirvesinin sonunda, Türkiye’nin de üyeliğe kabulü için, yapılması gerekli müzakerelerin başlama tarihi gönlümüzce olmadı biraz daha ertelendi. 
     Hiiiç enseyi karartmayın. Düşünün ki, Türkiye’nin AB üyeliğine alınmasında kararsızlıklara düşülmesi Hazine’den geçinmeli Ankara egemenlerinin, kendi vatandaşlarına karşı uyguladıkları despotik yöntemler yüzündendir. 
     Örneğin kolluk kuvvetlerinde işkence uygulamasının bir türlü önlenemeyişi yüzündendir. 
     Örneğin ulusal gelir dağılımındaki uçurumların korkunçluğu yüzündendir. 
     Örneğin bütçede Adalet Bakanlığı’na ayrılan payın hala daha binde 8 olması yüzündendir. 3 bin mahkeme binası eksiği varken, resmi lojman sayısının 370 bin resmi araba sayısının 52 bin olması yüzündendir. 
     
     Yargıtay Başkanı’nın da, Adalet Yılı’nın açılışında yaptığı konuşmada belirttiği gibi, ne gerçek bir "hukuk devleti" düzeni kurabildik ne tam olarak "kuvvetler ayrılığı ilkeleri"ni benimseyebildik ne çeşitli yolsuzluk ve rüşvetlerle başa çıkabildik. 
     Kaldı ki bir de, "yaşam kalitesi" açısından dünya sıralamasında 86. basamaktayız. 
     AB üyeliği müzakerelerinin başlaması için, biraz daha kendimizi toparlamamızın beklenmesi, çok da yadırgatıcı olmamalı... 
     
     AB Dönem Başkanı Danimarka Başbakanı Rasmussen’e, sert çıksak ne olur sert çıkmasak ne olur 
     8.5 milyon nüfuslu İsveç’in yıllık ihracatı 90 milyar dolar. 
     Ya bizim 
     68 milyon nüfusumuza karşın, yıllık ihracatımız 30 milyar doları galiba geçiyor diye sevinme egzersizleri yapıyoruz. 
     Neden sürekli "sert yapmayı", "gerçekçi" olmaya yeğleriz, bilmiyorum. 
     
     Kaldı ki, en geç 15 - 20 yıla kadar Türkiye - istese de, istemese de - AB üyesi olacaktır. 
     Nedenlerine gelince 
     1- Dünyayı politikacılar yönetiyormuş gibi görünür. Oysa dünyayı ve politikaları teknolojilerdeki, dolayısıyla da evrensel ekonomideki değişimler yönlendirir. 
     2- Modern teknolojilerin üretimi hızla artmaktadır örneğin CD’ler, dijital kameralar, bilgisayarlar, internetler vs... 
     Durmadan artan ve hızlanarak daha da artacak olan modern teknolojilerin ürünlerini pazarlayabilmek için 8 milyarlık dünya nüfusunun yoksul kalmış kesimini de zenginleştirmek gerekmektedir ki bu yoksul kesimin 1 milyar 300 milyonluk bir dilimi de Müslümandır. 
     3- İslam alemine, İslam profilli, demokratik özgürlüklü, zengin ve çağdaş bir model gösterilmesi gerekmektedir. O da Türkiye’dir. Türkiye, er geç AB üyesi olacaktır. 
     4- Gelişmiş dünyanın üst düzey teknik kadrolarına yeni iş alanları açma zorunluğu vardır. Alman bir inşaat mühendisinin, Almanya’da yapacağı fazla bir şey yoktur. Buna karşılık yoksul dünyada da yapılıp onarılmış pek bir şey yoktur. 
     5- Yoksul dünya, yerinde zengin edilmezse gelişmiş dünyaya karşı sakıncalı göçler hızlanmaya başlayabilir... 
     
     Yani efendim politikacıların iradesini aşan, yeni koşullar belirlemektedir 21. yüzyılın geleceğini. 
     O nedenle de Türkiye’nin önemi artmaktadır. 
     Ve Türkler de, en geç 2020’ye kadar Avrupa vatandaşı olacaklardır. 
     "O zamana kadar biz ne yapacağız" mı diyorsunuz .. 
     Şimdiye dek ne yaptıysanız onu... Mesleksiz bireylere AB vatandaşlığının da getirebileceği pek bir şey olmayabilir... 
     
     İstanbul’da yaşayan 10 milyon insandan 1 milyonu, İstanbul Boğaz’ını hiç görmemiş. 
     İnanılası değil ama doğru. 
     Gazete satışlarının toplamı da 4 milyon olacağına 35 milyon olsa bazı doktorlar da, hastalarını - yüzde 30 komisyon almak aşkıyla - birtakım gereksiz testler için, anlaştıkları laboratuvarlara göndermeseler ve 40 bin köyün de yaşam düzeyi, en az Ümraniye ölçüsünde olsa zaten çoktan AB üyesi olurduk. 
     
     Hele şu Irak operasyonu bir geçsin Kıbrıs sorunu düzlüğe çıksın... 
     Aslında, kendi gerçekleriyle her gün daha çok karşılaştıkça tam bir değişime doğru gidiyor Türkiye... 
     Hiiiç enseyi karartmayın. 
     
     







AKP, asker ve Avrupa 


Hiiiç enseyi karartmayın 


Kitap ve sendika 


Gül’den 2005’e ret 


Her şey ortada, düğüm Kıbrıs’ta 


Halk oylaması mayınları 


Üniversiteler AB’ye nasıl bakıyor 


Enflasyon hedefi tutacak mı 


Damardan takiye 


Avrupa’nın falı Fenerbahçe’nin hali... 


Ayşe’nin aklı da, yüreği de Urfa’da kaldı 


Senin Sinemaların 


Büyümenin motoru ihracat 


</TEXT>
</DOC>
