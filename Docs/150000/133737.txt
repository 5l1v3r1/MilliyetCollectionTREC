<DOC>
<DOCNO> 133737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sontur30.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzisyen Melih Kibar'a vergi davası... 
</HEADLINE>
<TEXT>

     Müzisyen Melih Kibar ve eşinin de aralarında bulunduğu 3 sanık hakkında, ''Vergi Usul Kanunu'na muhalefet etmek'' suçundan 3'er yıla kadar hapis cezası istemiyle dava açıldı. 
     İstanbul Cumhuriyet Savcısı Emin Ateşağaoğlu tarafından hazırlanan iddianamede, Melih Kibar ile eşi Ethel Kibar'ın, sahne organizasyonları ve film müziği konularında faaliyet gösteren Melki Prodüksiyon Ticaret Limited Şirketi'nin sorumluları oldukları belirtildi. 
     İddianamede, sanık Mustafa Suat Bekyar aracılığıyla Selim Özer, Gökhan Gülbahar, Cenk Reklam Sinema Film Prodüksiyon Organizasyon Tanıtım ve Kağıt Sanayi Dış Ticaret Limited Şirketi ile Işık Medya Tanıtım Organizasyon Sanayi Limited Şirketi adına düzenlenmiş toplam 17 faturanın, Melki Prodüksiyon Ticaret Limited Şirketi'nin 1999-2000 yıllarındaki kayıtlarına geçirildiğinin belirlendiği anlatıldı. 
     Söz konusu faturaların sahte oldukları kaydedilen iddianamede, sanıkların bu şekilde ''Vergi Usul Kanunu'na muhalefet ettikleri'' bildirildi. 
     İddianamede, Melih Kibar, Ethel Kibar ve Mustafa Suat Bekyar'ın, 6 ay ile 3'er yıl arasında hapis cezasına çarptırılması istendi. 
     Sanıkların yargılanmasına, önümüzdeki günlerde İstanbul Ağır Ceza Mahkemesi'nde başlanacak. 
     





</TEXT>
</DOC>
