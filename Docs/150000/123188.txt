<DOC>
<DOCNO> 123188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur03.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maço sürücüler saldırganlıkta ilk sırada... 
</HEADLINE>
<TEXT>

     Cinsiyete bağlı olarak kaza yapma sıklığı ve sıradan sürücülük ihlalleri farklılaşırken, ''maço'' olarak nitelenen ''erkeksilik oranı yüksek'' sürücüler, sıradan ve saldırgan ihlallerde ilk sırada yer alıyor. 
     Orta Doğu Teknik Üniversitesi ODTÜ Psikoloji Bölümü öğretim üyeleri Prof. Dr. Timo Lajunen, Prof. Dr. Nebi Sümer ve Araştırma Görevlisi Türker Özkan'ın gerçekleştirdiği ve TÜBİTAK'ın da desteklediği araştırma, ''genç sürücülerin cinsiyet rolleri ile sürücü ihlal ve hataları arasındaki ilişkiye'' ışık tutacak şekilde yapıldı. 
     Sürücülerin trafik ihlalleri ve bu davranışları ne sıklıkla yaptıkları kendi beyanlarıyla belirlenen araştırmada, bu davranışlar saldırgan ihlal diğer sürücülere saldırganca davranışlar , sıradan ihlal trafik ortamının sağlıklı devam etmesini engelleyen davranışlar ve elde olmadan yapılan hatalar olarak sınıflandırıldı. 
     Araştırmaya göre, ''erkeksilik oranı yüksek'' olarak nitelendirilen ''maçolar'', hem sıradan ihlal hem de saldırgan ihlal boyutunda diğer katılımcı gruplardan daha fazla ihlal rapor ederken, kendileri de bu davranışları diğer gruplardan daha fazla yaptıklarını kabul ediyor. 
     Araştırmaya göre, ihlal ve kazaların kaynağında sürücü becerisinin yüksek olmasından kaynaklanan aşırı özgüven de önemli yer tutuyor. 
     Kendi davranışlarına aşırı güvenen sürücüler, trafikte her türlü tehlikenin üstesinden gelebileceğini düşünerek, sürat yapıp risk alıyorlar. Bu yaklaşım ise çoğunlukla trafik kazası ve can kayıplarıyla sonuçlanıyor. 
     
     KADIN SÜRÜCÜLER DAHA AZ İHLAL YAPIYOR 
     Çalışmanın ortaya koyduğu bir diğer sonuç da erkeklerin kadınlara oranla daha fazla ihlal rapor ediyor olmaları. 
     Trafikte güvenliğe daha fazla önem veren kadın sürücüler, temkinli araç sürüp hız limitlerini fazla aşmıyorlar. Fakat, kadın sürücülerin yaptıkları ihlal oranının, trafikteki sayılarının artmasına paralel olarak artacağı tahmin ediliyor. 
     Savunulanın aksine, becerileri az olmayan kadın sürücülerin sayısındaki artış, trafik kültürünün güvenlik, karşılıklı saygı ve kurallara uyum temelinde gelişmesi için de fırsat olarak değerlendiriliyor. Trafik kültürünün bu yönde değişmesi için de kadınların trafikteki davranışlarının ''erkeksileşmemesi'' gerektiğine işaret ediliyor. 
     
     ''ERKEK SÜRÜCÜLER, BAYAN SÜRÜCÜLERDEN HOŞLANMIYOR'' 
     Araştırma görevlisi Türker Özkan, erkek sürücülerin, kadın sürücülerin trafikte olmasından pek hoşlanmadığını söyledi. Türkiye'deki trafik sisteminin, sürücülerin kendi aralarında oluşturdukları uyumla iyice pekiştiğini belirten Özkan, şunları kaydetti 
     ''Bazen kuralsızlık avantaj sağlıyor size. Tabii avantaj sağlayan şeyi yapmaya yöneliyor insanlar. Erkek sürücüler hızı daha seven, risk almaya daha yatkın sürücüler. Bayan sürücülerin sevilmemesi, aslında kurallara uymalarından kaynaklanıyor. Bayan sürücülerin çok büyük kısmı kurallara uyarak, hız limitinde gidiyorlar. Fakat, trafik hız limitinde akmadığından, bayan sürücüler erkek sürücülerin çeşitli davranışlarına maruz kalabiliyorlar.'' 
     





</TEXT>
</DOC>
