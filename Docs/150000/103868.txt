<DOC>
<DOCNO> 103868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sonspo07.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma, UEFA Kupası maçında da yok 
</HEADLINE>
<TEXT>

     Beşiktaş'ta forma giydiği 2000-01 sezonunda attığı goller kadar, gördüğü kartlar ve aldığı cezalarla gündeme gelen Pascal Olivier Nouma, 1 yıl aradan sonra kavuştuğu siyah-beyazlı formayla, sahada top ayağına değmeden kırmızı kart görerek, yine olay adam oldu. 
     Beşiktaş forması giydiği 2000-01 sezonu sonunda takımının en golcü ve en hırçın futbolcusu unvanlarını alan Nouma, İstanbulspor karşılaşmasında 461 gün aradan sonra ilk kez giydiği Beşiktaş formasıyla sahada yalnızca 6 dakika kaldı ve kırmızı kartla oyun dışı kalarak, takımını yalnız bıraktı. 
     Nouma, Beşiktaş formasını ilk giydiği sezonda ligde 1 kırmızı, 10 da sarı kart görerek, takımının en çok kart gören oyuncusu oldu. 
     Fransız futbolcu, gördüğü kartlar ve maç içindeki centilmenlik dışı hareketleri nedeniyle ligde takımını 8 maç yalnız bırakırken, Avrupa kupalarında da 3 sarı kart gördü. 
     
     AVRUPA'DA 4 MAÇ CEZA 

     3 sarı kart nedeniyle Avrupa kupalarında 1 maç ceza alan Nouma, AFC Leeds United maçındaki centilmenlik dışı hareketi nedeniyle de UEFA tarafından 3 maçla cezalandırıldı. 
     Ligdeki 8 maçın yanı sıra takımını Avrupa Şampiyonlar Ligi'nde de 3 maç yalnız bırakan Nouma, Beşiktaş'ın bu sezon yapacağı ilk UEFA Kupası maçında da, geçmiş cezasını henüz çekmediği için forma giyemeyecek. 
     Rakibi Mills'e yumruk attığı AFC Leeds United maçının ardından 1'i 3 sarı karttan olmak üzere toplam 4 maç ceza alan Nouma, ikinci AFC Leeds United, AC Milan ve FC Barcelona maçlarında forma giyemedi. Geçen yıl forma giydiği Olympique Marsilya'nın Avrupa kupalarında mücadele etmemesi nedeniyle kalan 1 maçlık cezası bitmeyen Fransız futbolcu, bu cezasını yine Beşiktaş'ta çekecek. 

     
</TEXT>
</DOC>
