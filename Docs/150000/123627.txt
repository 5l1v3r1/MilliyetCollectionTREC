<DOC>
<DOCNO> 123627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/dunya/dun03.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, AB’nin ensesinde 
</HEADLINE>
<TEXT>

ABD Dışişleri Bakanı Powell, AB başkentlerine mektup yazarak, Türkiye’ye tarih verin’ dedi. ABD baskısı Brüksel’i rahatsız ediyor 
     GÜVEN ÖZALP Brüksel 

     Türkiye’nin Kopenhag’dan beklediğini alıp alamayacağına ilişkin pazarlıkların, zirvenin son dakikalarına kadar sürmesi beklenirken, Amerikan yönetimi de Avrupa Birliği’nin AB peşini bırakmamakta kararlı. Türkiye konusunda Almanya ve Fransa’nın ikili uzlaşıya varmasının ardından ABD bir kez daha devreye girerek AB başkentlerine "Elle tutulur bir tarih verin" mesajı verdi. 
     Fransa Cumhurbaşkanı Jacques Chirac ve Almanya Başbakanı Gerhard Schröder’in vardıkları uzlaşının hemen ardından ABD Dışişleri Bakanı Colin Powell’ın 15 AB başkentine bir mektup göndererek, Türkiye’nin Kopenhag’daki beklentilerinin karşılanmasının önemi üzerinde durduğu belirtiliyor. Powell’ın mektubunda verilen ana mesajın ise "Elle tutulur bir yaklaşım benimseyin" şeklinde belirginleştiği ifade ediliyor. 
     
     Ters tepiyor 
     ABD’nin son dönemlerde "AB’yi rahatsız edecek" düzeye kadar çıkardığı baskı politikasını Kopenhag Zirvesi’nin sonuna dek sürdürmesi bekleniyor. Brüksel’den gelen sinyaller ise Washington’ın izlediği politikanın "ters etki" yaratma aşamasında olduğu yönünde. Ancak Birlik, Amerikan yönetiminin yaklaşımından rahatsız olduğunu resmi bir şekilde dile getirmedi. Türk kaynaklar ise ABD’nin girişimini "son derece samimi" olarak tanımlıyorlar. 
     



 DÜNYA 













</TEXT>
</DOC>
