<DOC>
<DOCNO> 137083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun10.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Madeleine Albright Saddam sürekli yalan söyleyen bir kabadayı 
</HEADLINE>
<TEXT>

     ABD'nin eski dışişleri bakanı Madeleine Albright, Irak Devlet Başkanı Saddam Hüseyin'in sürekli yalan söyleyen bir kabadayı olduğunu söyledi. 
     Albright, Porto Riko'nun başkenti San Juan'da düzenlenen Dünya Forumu'nda yaptığı konuşmada, ABD Başkanı George W. Bush'un Irak politikasına destek verdiğini, ancak Amerikan ordusunun kimyasal silahlı saldırılara hazırlıklı olup olmadığı veya Bush'un Irak'a operasyon için yeterince uluslararası desteğe sahip olup olmadığı konusunda çekinceleri olduğunu belirtti. 
     Albright, ''Bush yönetiminin Irak konusundaki politikası reddedilemez. Saddam Hüseyin sürekli yalan söyleyen bir kabadayı ve barış için bir tehdit. Amacı Arap dünyasında bir kahraman olmak'' diye konuştu. 
     Amerikalılar arasında Saddam'ın silahsızlandırılmasının zorunlu olduğu konusunda tereddüt bulunmadığını savunan Albright, ''Ancak Saddam ABD için yakın tehdit değil. Kuzey Kore daha tehlikeli'' dedi. 
     Özellikle Fransa, Almanya ve Rusya gibi Avrupa ülkeleriyle ABD arasında meydana gelen bölünmelerden duyduğu kaygıyı dile getiren Albright, ''Irak'a karşı yapılacak muhtemel savaşın özellikle İslam dünyasında Amerikan karşıtı duyguları alevlendirmesinden de ayrıca endişe duyuyorum'' diye konuştu. 
     Şu an merkezi Washington'da bulunan The Albright Group adlı siyasi danışmanlık şirketinin başında bulunan Albright, aynı zamanda merkezi Colorado'da bulunan Aspen Enstitüsü adlı kar amacı gütmeyen stratejik araştırma grubunun direktörler kurulu üyesi. 
     





</TEXT>
</DOC>
