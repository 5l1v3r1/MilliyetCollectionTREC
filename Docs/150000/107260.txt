<DOC>
<DOCNO> 107260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sontur03.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da 2 dev çökündü... Göktaşı mı düştü.. 
</HEADLINE>
<TEXT>

     Konya'nın Çumra İlçesi'nde, birbirine yakın iki büyük çöküntünün nedeni araştırılıyor. 
     İlçeye 20 kilometre uzaklıktaki May Barajı'nın hemen yanında, birbirine 30 metre uzaklıkta iki çöküntü oldu. 50 metre genişliğinde 30 metre derinliğindeki her iki çöküntü ilçede merak konusu olurken, DSİ yetkilileri konuyla ilgili araştırma başlattı. 
     Çöküntülerin koordinatları ile fotoğraflarını DSİ Genel Müdürlüğü'ne gönderen yetkililer, dibi su ile dolu olan her iki çöküntünün nedeninin toprak yapısından ya da göktaşı düşmesinden kaynaklanabileceğini belirttiler. 
     Yetkililer, çöküntülerin dikkati çeken diğer bir unsurunun ise her geçen gün büyümeleri ve çukurlardan çıkması gereken 80 bin ton harfiyatın nereye gittiği olduğunu ifade ettiler. 
     Çumra Kaymakamı Osman Taştan, şu an gölet dışında bulunan çöküntülerin su hacminin fazla olduğu aylarda gölet içinde kaldığına dikkat çekti. 
     Taştan, yörede buna benzer obruk göllerin bulunduğunu, bu çöküntülerin büyük bir olasılıkla bu yıl baraja fazla yağış düşmesi nedeniyle toprağın eriyerek zeminin çökmesinden kaynaklandığını kaydetti. Taştan, göktaşı olasılığının ise küçük bir ihtimal olduğunu söyledi. 
     Taştan, çöküntülerin baraj için tehdit unsuru olmayacağını da belirterek, ''bu konuda DSİ yetkililerinin raporunu bekliyoruz. Belki dev göçükler barajın su tutmasını engelleyebilir ancak, büyük bir risk kaynağı olmaz'' diye konuştu. 
     





</TEXT>
</DOC>
