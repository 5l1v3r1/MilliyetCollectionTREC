<DOC>
<DOCNO> 145613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/siyaset/siy03.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’ye havada yakıtta Türk formülü gündemde 
</HEADLINE>
<TEXT>

Irak’ı vuran, ancak yakıt yetersizliğinden İncirlik’e inen ABD uçaklarına 4 Türk tanker uçağından yakıt sağlanması konusunda yapılan görüşmelerin olumlu gittiği belirtildi 
     BARKIN ŞIK Ankara 

     Türk hava sahasını kullanarak Irak’ı bombalayan koalisyon uçaklarının, havada yakıt ikmali desteği konusunda sıkıntıya düştükleri, bunun üzerine Türkiye’deki üslere acil inişler gerçekleştirdikleri bildirildi. Türk ve ABD makamlarının görüşmelerinde, dört Türk tanker uçağının koalisyon uçaklarına havada yakıt ikmali desteği vermesi konusunda anlaşmaya varılabileceği bildirildi. 
     Koalisyon uçaklarının, Irak’taki hedeflere karşı düzenledikleri operasyonlarda Hakk ri üzerinde 25 - 35 bin feet yükseklikte aldıkları havada yakıt ikmali desteği yetersiz kaldı. Türkiye üzerinden geçiş yapan uçak sayısıyla yakıt desteği verilebilecek uçak sayısı arasındaki dengesizlik nedeniyle, Türkiye’deki üslere acil inişler yapıldı. Bugüne kadar İncirlik’e ikisi C - 130, dokuzu F - 18 olmak üzere 11, Batman Üssü’ne de üç uçak acil iniş gerçekleştirirken, bunların büyük bölümünün yetersiz yakıttan kaynaklandığı tespit edildi. 
     Bunun üzerine koalisyon uçaklarına Türk tanker uçaklarının havada yakıt ikmali desteği vermesi gündeme geldi. Türkiye’nin dört tanker uçakla ABD ve İngilizlere yakıt desteği vermesi konusunda anlaşmaya varılmak üzere olduğu bildirildi. 
     
     İncirlik’e merkez 
     Bu gelişmeler kapsamında İncirlik Üssü’nün, Irak operasyonunun ana komuta merkezi Katar’a bağlı özel bir merkez kurulmasının da gündemde olduğu belirtildi. Söz konusu merkezin, arama - kurtarma faaliyetlerinin yanı sıra Türk hava sahası üzerinde gerçekleşen hava trafiğine ilişkin koordinasyonu da sağlayacağı dile getirildi. 
     
     Hareketli gece 180 sorti 
     Türk hava sahasının açılmasından bu yana Irak’taki hedeflere Türkiye üzerinden en kuvvetli hava saldırıları dün gece gerçekleşti. ABD ve İngiliz uçakları, Türkiye üzerinden Bağdat’a dün 180 sorti düzenlendi. 
     
     Üs talebi gelebilir 
     Hükümet kaynakları, Irak operasyonunda sıkıntılar yaşayan ABD’nin Türkiye’den üs talebinde bulunabileceğini ifade etti. Genelkurmay Başkanı Orgeneral Hilmi Özkök ve kuvvet komutanlarının, CHP Genel Başkanı Deniz Baykal’ı ziyaretinde böyle bir talebin gelebileceği yönünde sinyaller verildi, ancak üst düzey yetkililer, dün böyle bir talep gelmediğini kaydetti. 
     
     Silopi’ye eşgüdüm merkezi 
     Silopi’de de, Türkiye, ABD ve bölgedeki Kürt gruplar arasında arazide çıkabilecek sorunları ele alacak ve iletişimi sağlayacak bir eşgüdüm birim merkezinin kurulacağı bildirildi. 
     Kaynaklar, eşgüdüm birim merkezinin kurulmasında anlaşmaya varıldığını, ancak komuta konusunun henüz belirlenmediğini söyledi. 
     


SİYASET 

















</TEXT>
</DOC>
