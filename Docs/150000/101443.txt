<DOC>
<DOCNO> 101443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/soneko05.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dervişsiz piyasalar sınırlı tepki verdi 
</HEADLINE>
<TEXT>

     Para piyasaları Devlet Bakanı Kemal Derviş'in istifasının ardından ilk iş gününde sınırlı tepki verdi. 
     Borsa'da haftaya 67.85 puan kayıpla 10,347.78 puandan başlayan endeks, ilk dakikalarda yüzde 2.11 ve 219.98 puan kayıpla 10,195.65 puana kadar geriledi. Ancak daha sonra toparlanan endeks, saat 09.50'de 10,280.75 puana, saat 10.05'de de 10,301.66 puana yükseldi ve kayıp yüzde 1.09 oldu. 
     İstanbul serbest piyasada güne 1 milyon 655 bin liradan başlayan dolar 1 milyon 665 bin liraya kadar yükseldi. Güne 1 milyon 615 bin liradan başlayan euro ise 1 milyon 625 bin lira oldu. 
     Serbest piyasada Cuma günkü kapanışta dolar 1 milyon 645 bin lira, euro 1 milyon 595 bin lira olmuştu. 
     Bankalararası döviz piyasasında ise en yüksek 1 milyon 671 bin liralık satış fiyatıyla açılan dolar kotasyonları 1 milyon 662 bin liraya geriledi. 
     İMKB Tahvil ve Bono Piyasası Kesin Alım Satım Pazarı'nda, saat 09.35 itibariyle, en fazla işlem gören 7 Mayıs 2003 vadeli, bugün valörlü bononun basit getirisi yüzde 63.50'den, bileşik getirisi ise yüzde 68.41'den açıldı. 
     Aynı kağıdın Cuma günkü kapanışına göre 1.16 puanlık artış belirlendi. Bu bononun bileşik getirisi saat 09.55 itibariyle ise yüzde 68.40 oldu. 
     
</TEXT>
</DOC>
