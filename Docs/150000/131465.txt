<DOC>
<DOCNO> 131465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/soneko17.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı İMKB'nin özelleşmesi için şirketleşmesi gerek 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İstanbul Menkul Kıymetler Borsası'nın özelleştirilme öncesi şirketleşmesi gerektiğini belirterek, bununla ilgili kanun değişikliği çalışmalarının bitme aşamasında bulunduğunu bildirdi. 
     Başkan Doğan Cansızlar, İMKB'nin özelleştirilmesinin öteden beri savunduğu görüşlerden biri olduğunu vurguladı. 
     Bu yönde öncelikle dünya uygulamalarına baktıklarını ve hazırlıklı olduklarını belirten Cansızlar, şunları söyledi 
     ''Mesela bir Fankfurt, bir İngiltere, bir Atina, bir Toronto modeli var. Bu örnekleri inceledik. Öncelikle buranın bir anonim şirket haline dönüşmesi için kanun değişikliği lazım. Kanun değişikliği ilgili çalışmalarımız da bitme aşamasına geliyor. Hazırlıklıyız, bunlar bir anda ortaya çıkan şeyler değil. 
     Arkasından kanunla anonim şirket olduktan sonra, nasıl bir özelleştirme ya da kar amaçlı şirket haline dönüştürülebilir, bu modelin üzerinde ilgili taraflarla biraraya gelerek konuşacağız, tartışacağız, modelleri inceleyeceğiz, en uygun model neyse ona göre yapacağız.'' Hangi modelin İMKB için uygun olduğunu şimdiden söylemenin uygun olmadığını dile getiren Cansızlar,''Çeşitli modeller var. Bir ülkenin bir modelini olduğu gibi Türkiye'ye uyumlaştırmadan uygulamak başarılı sonuçlar vermez. Şu ülkede böyle olmuş aynısını bizim ülkede yaparız görüşü yanlış. Deneyimlerden faydalanırız, ülkemize uyumlaştırırız'' diye konuştu. 
     Borsa'nın sahibinin kim olduğuna ilişkin tartışmaların hatırlatılması üzerine de Cansızlar, ''Borsa'nın sahibi, imtiyaz tekelini veren devlet. Bunu, bir defa herkes bilsin. Tabii kuruluş aşamasında mutlaka üye aidatları alınmıştır ve halen alınır. Bunlar üye aidatıdır, bir yere girersen üye aidatını yatırırsınız. Ama imtiyaz tekeli, devlet tarafından verilmiştir'' dedi. 
     
     ''BORSA, DEVLETİN ÇEKİLMESİ GEREKEN ALANLARDAN BİRİ'' 
     ''İMKB, özelleştirilmesinden para kazanılabilecek bir kuruluş mu '' sorusunu ise Cansızlar, şöyle yanıtladı 
     ''Burada çoğu kimsenin atladığı bir nokta var. Gelir amaçlı hareket düşüncesini ön plana çıkartmamak gerekir diye düşünüyorum. 
     Burada konsept önemli, yani kamunun belli alanlardan elinin artık yavaş yavaş çekilmesi gerektiği konseptine dikkat etmek lazım. Gelir tabii ki olur ama öncelikle kamunun devletin ekonomideki yerininin azaltılması felsefesinden yola çıkarak, kamunun bazı alanlardan çekilmesi lazım. Burası da onlardan bir tanesi.'' Dünyanın her yerinde böyle bir trendin bulunduğunu, komşu ülke Yunanistan'da da bu işin gerçekleştirildiğini kaydeden Doğan Cansızlar, şunları söyledi 
     ''Altın Borsası'nda da aynı çalışma sürüyor. Takasbank da buna dahil olacak. Çünkü Takasbank İMKB'nin en büyük iştirakidir. Dolayısıyla kamu ağırlıklı bir yapı var orada. Beraber zaten zincirleme bir gelişme olacak.'' ''Çalışmalar var, siyasi irade de görüşünü açıkladı, şirketleşme ve özelleştirme için nasıl bir süreç öngörüyorsunuz '' sorusuna ise Cansızlar, ''Bu iş en geç 1.5 senede biter. 6-7 ay sonra da İMKB, İMKB'de kote olabilir, yani toplam 2 sene diyorum'' yanıtını verdi. 
     





</TEXT>
</DOC>
