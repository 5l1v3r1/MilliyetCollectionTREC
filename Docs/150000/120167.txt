<DOC>
<DOCNO> 120167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun25.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da Nato coşkusu... 
</HEADLINE>
<TEXT>

     Çek Cumhuriyeti'nin başkenti Prag'da bugün başlayan ve genişleme sürecinin ele alındığı NATO zirvesinde 7 ülke arasında Bulgaristan'ın da üyeliğe kabul edileceği kararının çıkması, Sofya'da büyük coşku yarattı. 
     Bulgaristan Parlamentosu, NATO Genel Sekreteri George Robertson'un Bulgaristan'ın üyeliğe davet edileceğini açıkladığı haberi gelir gelmez, 2003 yılı bütçe görüşmelerini keserek özel bir bildiri yayımladı. 
     Sadece 1 milletvekilinin ret oyu verdiği ve ayakta alkışlanarak kabul edilen bildiride, Bulgaristan'ın Avrupa Birliği ve NATO ile bütünleşme yolunda reformlara sonuna kadar devam edileceği belirtildi. Bildiride, NATO'nun Bulgaristan'ı üyeliğe davet ederek, Avrupa'nın bölünmesine son verdiği ifade edildi. 
     Siyasi parti liderleri de konuşmalarında, Prag zirvesinden çıkan kararın Bulgaristan açısından tarihi bir dönem olduğunu dile getirdiler. 
     Üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH lideri Ahmet Doğan, Bulgaristan'ın NATO üyeliğine davet edilmesinde HÖH'ün geçmişte uyguladığı politikaların önemli rol oynadığını söyledi. 
     Doğan, ''Kosova krizi sırasında HÖH olarak Bulgaristan'ın NATO ile birlikte hareket etmesi gerektiğini söylemiş ve bunda ısrar etmiştik. Eğer o dönemde bizim istediğimiz yönde karar alınmasaydı Bulgaristan şimdi NATO dışında kalabilirdi'' diye konuştu. 
     Anamuhalefet partisi konumundaki Demokratik Güçler Birliği'nin SDS Genel Başkan Yardımcısı Dimitar Abaciev de Prag'da alınan kararın Bulgaristan için tarihi bir zafer olduğunu söyledi. 
     Abaciev, artık Bulgaristan'ın üzerine daha büyük sorumluluk düştüğünü belirterek, ''NATO'nun benimsediği değerler çerçevesinde ülkemiz özellikle silah, uyuşturucu ve insan kaçakçılığına karşı çok daha ciddi tedbirler almak durumundadır. Ayrıca terörizme karşı mücadelede de daha aktif olmalıyız'' dedi. 
     Bulgaristan Dışişleri Bakanı Solomon Pasi de NATO zirvesini naklen yayımlayan Bulgaristan Devlet Televizyonu'na BNT yaptığı açıklamada, ''Heyecanımı ve sevincimi anlatmak mümkün değil'' dedi. 
     Pasi, Bulgaristan'ın NATO üyeliğine davet edilmesinin 13 yıllık bir çalışmanın sonucu olduğunu ifade ederek, ''Zor bir dönem sona erdi. Ancak yeni sınavlar vereceğimiz ve daha da fazla çalışmamız gereken yeni bir dönem başlıyor. Bunu da başaracağımıza inanıyorum'' diye konuştu. 
     Bu arada, Bulgaristan'ın NATO üyeliğine davet edilmesi kararı üzerine Cumhurbaşkanlığı ile Başbakanlık binaları arasında bulunan boş alana NATO amblemi çizildi. 
     Bulgaristan Atlantik Kulubü de 25 Kasım Pazartesi günü Sofya'daki Ulusal Kültür Merkezi'nde NDK büyük bir kutlama programı düzenleyecek. 
     





</TEXT>
</DOC>
