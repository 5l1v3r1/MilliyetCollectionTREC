<DOC>
<DOCNO> 130879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/guncel/gun10.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltında suç sayısı 21'e çıktı 
</HEADLINE>
<TEXT>

Yenimahalle Emniyet Müdürlüğü'nde işkence gördüğünü öne süren 3 genç 21 ayrı hırsızlık olayını üstlenmek zorunda kaldı 
     GÖKÇER TAHİNCİOĞLU Ankara 

     Kablo hırsızlığından gözaltına alındıkları Ankara Yenimahalle İlçe Emniyet Müdürlüğü’nde işkence gördüklerini öne süren üç gencin iddiasına "Alerjileri vardı. Kaloriferde kaşındılar" diye yanıt veren polisin suçlanmadan önce "iftiraya uğradıklarına" ilişkin tutunak tutarak savcılığa gönderdikleri ortaya çıktı. Savcılığın, gençlerin işkence iddiasıyla ilgili soruşturmayı tamamlamadan önce üç genç hakkında iftira davası açtığı belirlendi. 
     
     Suçlamayı reddettiler 
     Ankara’da hurdacılık yapan E.Ü. 16 ve E.Ü 18 ile amcaları B.Ü.’nün 31 Ocak 2002’de Telekom’a ait kabloları çaldıkları gerekçesiyle Yenimahalle İlçe Emniyet Müdürlüğü’nde gözaltına alındıktan sonra başlarına gelmeyen kalmadı. Gençler, başlangıçta ilk hırsızlık suçlamasını reddederken gözaltı süresi dolduğunda bölgede değişiklik tarihlerde işlenen 21 ayrı hırsızlık olayını da üstlendi. 
     Polis, üç genci adliyeye sevk etmeden önce avukatları müvekkillerinin Adli Tıp’a sevkini istedi. Polisin hazırladığı tutunakta, kontrol edilen gençlerin vücudunda çeşitli izler tespit edildi. Tutanakta, üç gencin bu izleri alerji oldukları için radyatör ve masaya sürtünerek kendilerinin yaptığını yazıldı. Tutanağa, toplam 10 polis ve o sırada Yenimahahalle İlçe Emniyet Müdürlüğü’nde gözaltında tutulan iki kişiyle üç genç de imza attı. 
     Adli Tıp’a sevk edilen gençlerden E.Ü.’nün vücudunda enine ve boyuna izler saptandı. Muayeneden sonra gençleri adliyeye sevk eden polis, hırsızlık dışında hazırladığı ikinci dosyada, üç genç daha işkence suçlamasında bulunmadan işkence iddiasıyla polise iftira atıldığını öne sürdü. 
     
     Savcılık da beklemedi 
     Elmadağ Tutukevi’ne konulan gençler, işkence gördüklerine ilişkin suç duyurusunda bulundu. Ancak Elmadağ Savcılığı, soruşturmayla ilgili takipsizlik kararı verdi. Bunun üzerine Ankara Başsavcılığı’na yeni bur suç duyurusunda bulunuldu. Her üç başvuruyla ilgili takipsizlik kararı veren Başsavcılık, son soruşturmayı 3 Mayıs 2002’de sonuçlandırmasına rağmen gençler hakkında 11 Mart 2002’de polise iftira ettikleri gerekçesiyle dava açtı. 
     



 GÜNCEL 






















</TEXT>
</DOC>
