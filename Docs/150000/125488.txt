<DOC>
<DOCNO> 125488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur17.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nil Demirkazık dolandırıcılıktan mahkeme önünde... 
</HEADLINE>
<TEXT>

     Antikacı Nil Hayal Demirkazık'ın, 3 adet sahte tabloyu 5 milyar lira karşılığında satarak ''dolandırıcılık'' suçunu işlediği iddiasıyla 4 yıl 6 aya kadar hapis istemiyle yargılandığı davaya devam edildi. 
     Ankara 8. Asliye Ceza Mahkemesi'nde görülen davanın bugünkü duruşmasına, Demirkazık ile müşteki Mahmut Servet Kızılkaplan'ın avukatı Erendiz Önal katıldı. 
     Muhabirlerle birlikte duruşma salonuna giren foto muhabirleri görüntü almaya kalkışınca, sanık kürsüsünde duran Demirkazık, yerinden ayrılarak duruşma salonunun mahkumların giriş yaptığı bölümüne geçti. Demirkazık, bu sırada salondakilere karşı arkasını döndü ve gazetecilerin dışarıya çıkarılmasını talep etti. 
     Yargıç Yusuf Öztürk, bunun üzerine basın mensuplarını dışarı çıkardı ve gizli oturum yaptı. 
     Demirkazık, adliyeden ayrılırken, müştekiyi tanımadığını, iddianın ''iftira'' olduğunu öne sürerek, ''Karşı tarafın amacı reklamdır. Bu olayın malzeme yapılmasına karşıyım'' dedi. 
     AK Parti ile ilişkilerinin nasıl olduğunun sorulması üzerine ''Güzel'' diyen Demirkazık, iktidarı başarılı bulduğunu söyledi. 
     Demirkazık'ın, duruşmada iddiaları kabul etmediği ve ''resim ticareti yapmadığını'' söylediği belirtildi. 
     İddianamede, Demirkazık'ın, müşteki Kızılkaplan'a İbrahim Safi, Şeref Akdik ve Hasan Vecihi Bereketoğlu'na ait olduğu iddiasıyla 3 adet sahte tabloyu 5 milyar lira karşılığında sattığı öne sürülüyor. İddianamede, Demirkazık hakkında, Türk Ceza Kanunu'nun TCK ''dolandırıcılık'' hükmünü içeren 503 1 ve ''cezayı artıran veya azaltan haller'' başlıklı 522. maddeleri uyarınca 1.5 yıldan 4.5 yıla kadar hapis cezası isteniyor. 
     





</TEXT>
</DOC>
