<DOC>
<DOCNO> 113565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/guncel/gun01.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Soruşturma genişliyor Derya Tuna susuyor... 
</HEADLINE>
<TEXT>

Vurulduğu saatlerde "Beni İbrahim vurdurdu" diyen Derya Tuna, dün soruşturmayı genişleten Şişli Cumhuriyet Savcısı Ayata’ya verdiği ifadede kimseyi suçlamadı... 
     SEMRA PELEK İstanbul 

     Günay Restoran’da yaptığı sahne provasının çıkışında tetikçi Hüseyin Bozan tarafından ayağından vurulan Derya Tuna, dün tedavi gördüğü hastanede Cumhuriyet Savcısı Muhittin Ayata’ya ifade verdi. Hastaneye ilk getirildiğinde "Beni İbrahim vurdurdu" diyen ve iki kez ziyaretine gelen eski hayat arkadaşını odasına kabul etmeyen Derya Tuna, Savcı Ayata’ya verdiği ifadede İbrahim Tatlıses’i suçlamadı. 
     
     YANINDA AVUKATI YOKTU 
     Tuna’nın vurulmasıyla ilgili soruşturmayı genişleten Şişli Cumhuriyet Savcısı Muhittin Ayata, dün sabah saatlerinde Derya Tuna’nın tedavi gördüğü Metropolitan Florence Nightingale Hastanesi’ne gelerek, ifadesine başvurdu. Mağdur olarak dinlenen Tuna’nın yanında avukatının bulunmadığı belirtildi. Ayata, Tuna’ya bir kez daha olayla ilgili sorular yöneltti. Tuna, hastane polisine verdiği imzalı ikinci ifadesindeki gibi, Tatlıses’in ismini hiç gündeme getirmedi, hiçbir suçlamada bulunmadı. 
     
     BAKANDAN İLGİNÇ YORUM 
     Savcının soruşturma kapsamında önümüzdeki günlerde olaya tanık olan bazı kişilerin de ifadesine başvurması bekleniyor. Ayrıca tetikçi Hüseyin Bozan’ın da bağlantılarının araştırılacağı, olayda kullanılan silahla, tetikçinin üzerinde bulunan silahların kriminolojik değerlendirilmesinin yapılabileceği de kaydedildi. Öte yandan Adalet Bakanı Aysel Çelikel de, dün düzenlediği basın toplantısında bir gazetecinin, "İbrahim Tatlıses’in savcılığın talebine rağmen serbest bırakıldığı yazıyor. Bu kişiye göre adalet anlamına mı geliyor " sorusuna, "Bu magazin olayı. Savcı öyle takdir etmiş" karşılığını vermekle yetindi. 
     
Hastane masraflarını Tatlıses’e ödetmedi      YAŞAR ÇAKMAK, İLKNUR GÜLMEZ 

     Vurulduktan sonra kaldırıldığı Metropolitan Hastanesi’ne iki kez gelen Tatlıses’i kabul etmeyen Derya Tuna, hastane masrafları konusunda da tutumunu değiştirmedi. Tuna, masrafları karşılamak isteyen Tatlıses’e, "Benim sağlık sigortam var, kimseye ihtiyacım yok" karşılığını verirken, Tatlıses hastane yetkililerine ricada bulunarak, faturanın kendisine gönderilmesini istedi. 
     Öte yandan Tuna’nın doktorlar tarafından mikrop kapma riskine karşı odasına girme yasağı konulan yakınları ilginç bir iddia ortaya attı. Yakınları, Tuna’nın bacağına giren kurşunun, açıklandığı gibi 7.65 değil, 9 mm’lik olduğunu ileri sürdü. 
     
     SANIĞI İYİ SORGULAYIN’ 
     Bu arada dün bir saate yakın süreyle, hastaneye arka kapıdan giren savcıya ifade veren Tuna, bir ara yüksek ateşi olduğu için fenalaştı. Ara verildikten sonra ifadesine devam edilen Tuna savcıya, "Size yalvarıyorum, lütfen yakaladığınız sanığı iyi sorgulayın, yüce yargıya güveniyorum" dedi. Savcının "Şüphelendiğiniz başka biri var mı Tatlıses’in olayla ilgisi olduğu söyleniyor" sözlerine de Tuna, "Hayır, sanık zaten yakalandı. Sadece siz onu iyi sorgulayın" yanıtını verdi. 
     
     
Koruması katil zanlısı      Adam öldürmek’ten hakkında gıyabi tutuklama kararı olan ama bulunamayan Enver Tatlı, kuzeni Tatlıses’in korumalığını yapıyor 
     İbrahim Tatlıses’in, Edirne’de işlediği cinayet suçundan aranan kuzeni Mehmet Enver Tatlı, konserlerde İbo’nun yanından ayrılmamasına rağmen bir türlü yakalanamadı. Tatlıses’in Edirne’de yaşayan amca çocuklarından olan 22 yaşındaki Mehmet Enver Tatlı, geçen yıl temmuzda Meriç Nehri kıyısındaki bir barda tartıştığı Cüneyt Bilgiç’i bıçaklayarak öldürdükten sonra kaçtı. Hakkında gıyabi tutuklama kararı çıkartılan Tatlı, Edirne 2. Ağır Ceza Mahkemesi’nde 30 yıla kadar hapis cezası istemiyle yargılanmaya başlandı. 
     Cinayetin ardından geçen 15 ayda polisin her yerde aradığı Tatlı, bir televizyon kanalında yayımlanan İbrahim Tatlıses konserinde görüntülendi. Tatlı’nın korumalık yaptığı anlaşıldı. 
     
     KAMERALARA YAKALANDI 
     Görüntüleri izleyen Bilgiç ailesi, Edirne Cumhuriyet Savcılığı’na başvurdu. Edirne polisi, Tatlıses’in İstanbul’daki şirketinde Ahmet Tatlı ile görüştü. Tatlı polise, "Onu biz teslim ederiz" dedi, ama durum değişmedi. n GURBET GÖKÇE DHA 
     



 GÜNCEL 



















</TEXT>
</DOC>
