<DOC>
<DOCNO> 112879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko05.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Gül ısrarlı Faiz dışı fazla IMF'yle müzakere edilebilir 
</HEADLINE>
<TEXT>

     Seçim beyannamesinde ve ekonomik programında IMF'den söz etmeyen AKP'nin Genel Başkan Yardımcısı Abdullah Gül, yüzde 6.5 faiz dışı fazlanın yüksek olduğuna ilişkin görüşlerini tekrarlayarak "Faiz dışı fazlanın yüzde 6.5'ten daha az seviyeye indirilmesi konusunda IMF ile yapılacak lmüzakerelerin netice vereceğine inanıyoruz" dedi. 
     Gül, yazılı açıklamada, en önemli hedeflerinden birinin kamu kesimi net borç stokunun GSYİH'ye oranını yüzde 60'ın altına indirmek olduğunu söyledi. Borç stokunun GSYİH'ye oranını dönemsel olarak etkileyen en önemli faktörlerin faiz dışı fazla, reel faizler ve büyüme oranı olduğunu vurgulayan Gül, 2002, 2003 ve 2004'te faiz dışı fazlanın GSMH'ye oranının yüzde 6.5 olmasının öngörüldüğünü hatırlatarak, "Oldukça yüksek olarak kabul edilen bu oran, sıkı maliye politikasının bir gereği olarak uygulanmaktadır" dedi. 
     Hem kamu maliyesi dengelerinin iyileşmesi, hem de borç dinamiklerinin sürdürülebilirliği açısından Türkiye'nin makul ve istikrarlı bir büyüme oranını yakalaması gerektiğini savunan Gül şunları kaydetti 
     "Partimizin öncelikli hedeflerinden birisi şüphesiz, kamu borç stokunun düşürülmesidir. Bu hedeften taviz vermemek şartıyla, bizim hükümetimiz döneminde reel faizlerde ve büyüme oranında beklenenden daha hızlı bir iyileşme olacağına inancımız tamdır. Böylece faiz dışı fazlanın önümüzdeki yıllar için yüzde 6.5'ten daha az bir seviyeye indirilmesi konusunda IMF ile yapılacak müzakerelerin netice vereceğine inanıyoruz." 
     





</TEXT>
</DOC>
