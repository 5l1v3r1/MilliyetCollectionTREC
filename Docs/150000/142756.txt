<DOC>
<DOCNO> 142756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sontur23.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste "it herif" kavgası... 
</HEADLINE>
<TEXT>

     TBMM Genel Kurulu'nda, İş Yasa Tasarısının görüşmeleri gergin bir ortamda geçerken, AKP Çorum Milletvekili Agah Kafkas'ın, CHP'li İzzet Çetin'e "İt herif" demesi ortamı daha gerginleştirdi. 
     Genel Kurul'da İş Yasa Tasarısı görüşülürken, tasarıya muhalefet eden CHP'lilerin konuşmalarını engellemek için hem hükümet hem komisyon verilen önergelere katıldıklarını açıkladılar. CHP'liler bunun üzerine komisyonun çoğunluğunun olmadığını belirtirken, Sağlık, Aile ve Çalışma Komisyonu Başkanı AKP'li Mahfuz Güler, CHP'lilere "Çoğunluğumuz var oturun yerinize" diye bağırdı. Bunun üzerine CHP'liler "Ayıp oluyor, ayıp oluyor" diye bağırırlarken, AKP'li Agah Kafkas, tartışma sırasında CHP'li İzzet Çetin'in üzerine yürüyerek "İt herif" diye bağırdı. CHP'liler bunun üzerine komisyon sıralarının önüne toplanırken, milletvekillerini yatıştıramayan TBMM Başkanvekili İsmail Alptekin oturuma on dakika ara verdi. 
     Bu aranın ardından kürsüye gelen AKP'li Agah Kafkas, "Dil sürçmesi nedeniyle maks iadını aşan beyanım için özür dilerim. Çok özür dilerim, bu bir birikim sonucu olmuştur. 
     Komisyonda bundan daha ağır sözler duymuştur vekillerimiz" dedi. 
     Bunun ardından, AKP'li Faruk Çelik ve arkadaşlarının, tasarıdaki "Ödünç İş İlişkisi" başlıklı maddenin "Geçici İş İlişkisi" olarak değiştirilmesine ilişkin önergeleri kabul edildi. 
     
     AKP'YE "FAŞİST" SUÇLAMASI 
     CHP Grup Başkanvekili Oğuz Oyan, 365 milletvekili ile tek başına iktidar olmuş bir partinin Meclis'te kendisine yakışmayan bir engellemesi ile karşı karşıya olduklarını bildirdi. Muhalefetin iç tüzükten gelen önerge verme hakkını iktidarın engellemeye çalıştığını ifade eden Oyan, "Bir de hoşgörülü muhalefet anlayışında olduğunuzu söylüyorsunuz. 
     Acaba hoşgörülü olmasanız ne yapardınız Meclis'in kapılarını mı kapardınız, salona mı almazdınız " diye sordu. 
     Oyan, muhalefet olarak her maddeye de değil sadece itilaflı maddelerde önerge verdiklerini anlatırken, "Bunu bile engellemeye çalışıyorsunuz, yani neye çalışıyorsunuz. 
     İşverenlerin talimatı bu kadar mı paçalarınızı tutuşturuyor" dedi. 
     Oyan, AKP'nin CHP'den bile gazla oaldığı işçi ve köylüye sırtını döndüğünü, bir avuç azınlığın kendilerine dikte ettirdiği itilaflı maddeleri geçirmeye çalıştığını savunarak, "Böyle bir mutlak iktidar anlayışı ancak faşist rejimlerde olur, demokrasilerde olmaz" diye konuştu. 
     Konuşmasının sonunda Oyan'ın AKP'li milletvekillerini "gülmekle, sırıtmakla" suçlaması üzerine AKP sıralarından ayağa kalkan milletvekilleri Oyan'ın özür dilemesini istediler. 
     





</TEXT>
</DOC>
