<DOC>
<DOCNO> 110453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/ekonomi/eko02.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz indirimi yüzde 6’da kaldı 
</HEADLINE>
<TEXT>

Rusya’dan alınan doğalgazda sağlanan yüzde 9’luk indirim şehirlere yüzde 6, sanayiye yüzde 5 yansıdı 
     REUTERS 

     Enerji Bakanı Zeki Çakan, doğalgaz satış fiyatlarında bugünden geçerli olarak şehir dağıtım şirketlerine yüzde 6, sanayi fiyat tarifesinde ise yüzde 5 oranında indirim yapılacağını açıkladı. Çakan yaptığı yazılı açıklamada, indirim kararının doğalgaz arzının büyük bölümünün karşılandığı Rusya’nın sağladığı fiyat indirimleri sonrasında gerçekleştiğini söyledi. 
     Çakan, "Rusya Federasyonu’ndan iki ayrı anlaşma kapsamında alınmakta olan doğalgazın fiyat indirimi konusunda 2000 yılından beri sürdürülen görüşmeler ağustos ayı içinde toplam yüzde 9 oranında indirim sağlanmasıyla sonuçlandırılmıştır. Alınan indirim içinde Turusgaz şirketine ödenmekte olan marj da yüzde 60 oranında düşürülmüştür" dedi. 
     Bu indirimlere ek olarak Rusya’dan iki anlaşma kapsamında asgari alım taahhüdünde de ortalama yüzde 10 ilave esneklik sağlandığını belirten Çakan, bu gelişmelerin 2005 yılına kadar 280 milyon dolarlık tasarruf sağlayacağını söyledi. 
     



 EKONOMİ 



















</TEXT>
</DOC>
