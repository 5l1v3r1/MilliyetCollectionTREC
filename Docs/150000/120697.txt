<DOC>
<DOCNO> 120697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/siyaset/siy01.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türbanlı protokole Sezer formülü 
</HEADLINE>
<TEXT>

Cumhurbaşkanı, Almanya gezisine eşini götürmeyecek. Sezer, bu kararıyla "Cumhurbaşkanının eşiyle çıktığı ziyaretin uğurlamasında, vekilin eşi de protokolde yer alır" kuralını işletmeyecek. TBMM Başkanı Arınç’ın ise türbanlı eşini törene getirip getirmeyeceği belli değil 
     SERPİL ÇEVİKCAN 

     TBMM Başkanı Bülent Arınç’ın eşi Münevver Arınç’ın türbanıyla geldiği Esenboğa Havaalanı’ndaki tokalaşma görüntülerindeki mimiklerin bile siyasi yorumlara konu olmasının, Çankaya’daki rahatsızlıkta etkili olduğu anlaşılıyor. 
     Prag’da Türkiye’nin AB üyeliği için yoğun bir diplomasi trafiği yürüten ve "türban protokole girdi" tartışmalarını uzaktan izleyen Cumhurbaşkanı Ahmet Necdet Sezer’in siyasi gerginliğe yol açmamak için bugüne kadar kamuoyuyla paylaşmadığı görüşünün en önemli ipucunu, gelecek hafta Almanya’ya gerçekleştireceği iki günlük resmi ziyaretin heyet listesinde görmek mümkün. Sezer, 26 Kasım’da çıkacağı geziye eşi Semra Sezer’i götürmüyor. Sezer’in bu kararı, Prag’a uğurlama töreninde yaşanan ve kendisiyle ilgili haksız yorumlara da konu olan tartışma sonucu aldığı belirtiliyor. 
     
     Arınç ne yapacak 
     Sezer’in kararı, "Cumhurbaşkanının eşiyle birlikte çıktığı ziyaretlere uğurlanması sırasında, vekilin eşi de protokolde yer alır" kuralının işlemesini önleyecek. Eğer Arınç, Sezer’i eşiyle uğurlamakta "ısrarcı" olursa, o zaman "Sayın Cumhurbaşkanı eşiyle birlikte gittiği için ben de eşimle uğurladım" açıklamasının ne kadar samimi olduğu ortaya çıkacak. 
     Laiklik konusundaki duyarlılığı kamuoyunca yakından bilinen Sezer’in, son tartışmalar çerçevesinde "Laiklikten dün de taviz vermedim, bugün de vermem, yarın da vermeyeceğim" görüşünü yinelediği belirtiliyor. Ancak kendisini uğurlamaya gelen bir insana, her şeyden önce nezaket kurallarını esas alarak yanıt vermesinin doğal karşılanması gerektiği de açık. 
     
     Bilgi alınmamış 
     "Türban protokole girdi" tartışmasında bir başka nokta da, uğurlama töreniyle ilgili olarak Sezer’den onay alındığı yolundaki iddialar. Alınan bilgilere göre, cumhurbaşkanlarının her yurtdışı gezisi öncesi Dışişleri Bakanlığı Protokol Genel Müdürlüğü bir genelge yayımlıyor. Bu genelgede cumhurbaşkanına kimlerin refakat edeceği belirtiliyor ve ilgililere haber veriliyor. Bu kez de aynı kural işlemiş. Sezer’in Arınç’ın türbanlı eşiyle birlikte havaalanına geleceğinden önceden haberi olduğu yolundaki iddialar da böylece çürümüş oluyor. 
     
Arınç İstenmeyen yere gitmem      TRT 2’de yayımlanan Televizyon Gazetesi programına katılan Arınç, eşinin türbanla Sezer’i uğurlamasına açıklık getirdi. Arınç, "Bazı yerlerde türbanlı olarak bulun-mak şu an mümkün değilse, ben eşimi zorlayarak oraya götürmem ve orada bir sıkıntı doğmasına yol açmam" dedi. 
     



 SİYASET 













</TEXT>
</DOC>
