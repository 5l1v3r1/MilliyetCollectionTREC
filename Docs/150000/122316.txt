<DOC>
<DOCNO> 122316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo10.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Menajeri Sinan Engin Hakemler adil olsunlar yeter 
</HEADLINE>
<TEXT>

     Beşiktaş Futbol Takımı Menajeri Sinan Engin, Gençlerbirliği maçının hakemi Mustafa Çulcu'ya tepki gösterirken, hakemlerden ayrıcalık beklemediklerini, adil olmalarını istediklerini söyledi. 
     Sinan Engin, Gençlerbirliği maçında hakem Mustafa Çulcu'nun çok kötü bir yönetim gösterdiğini savunarak, ''Özellikle de Sergen'e gösterdiği sarı kartta çok haksızdı. Rakibi o pozisyonda Sergen'i tahrik etti. Buna rağmen Sergen'in müdahalesi olmadı. Çulcu, sadece Sergen'e sarı kart gösterdi. Şimdi Sergen, Galatasaray maçında cezalı olduğu için oynayamayacak. Bu bize haksızlık değil mi '' diye konuştu. 
     Hakemlerden hiçbir şekilde Beşiktaş'a ayrıcalık göstermelerini beklemediklerini vurgulayan Engin, ''Biz, adil olmalarını ve sahada eşit davranmalarını istiyoruz. Artık İnönü Stadı rakipler için deplasman olmaktan çıktı. Burada adeta dayak yiyiyoruz'' dedi. 
     Engin, Gençlerbirliği'nin çok sert oynadığını, özellikle Youla'nın top oynamaktan çok tekme atmak için sahada bulunduğunu öne sürerek, şunları söyledi 
     ''Youla neredeyse Yasin'in ayağını kıracaktı. Hakemler sahada futbolcularımızı dövdürmesin. Gençlerbirliği maçı sonrası birçok futbolcumuz sertlik nedeniyle sakatlandı. Nasıl Erol Ersoy 2 yıl Galatasaray maçlarına verilmediyse, biz de Mustafa Çulcu'yu maçlarımıza istemiyoruz.'' Maç sonrası soyunma koridorlarında yaşanan olaylara da değinen Engin, ''Olmaması gereken şeyler yaşadık. Ben de çok üzgünüm. Ancak kesinlikle orada iyi niyetliydim. Sadece 2-3 Gençlerbirliği oyuncusunun uyarılmasını istemek için soyunma odasına yöneldim. Ancak başka şahısların araya girmesiyle, ortalık bir anda karıştı. Bunları fazla büyütmemek lazım'' şeklinde konuştu. 
     





</TEXT>
</DOC>
