<DOC>
<DOCNO> 141354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sontur26.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlıktan açıklama "Kılık kıyafet değişikliği tartışılıyor" 
</HEADLINE>
<TEXT>

     Milli Eğitim Bakanlığı MEB kılık-kıyafet yönetmeliğinde değişiklik yapılması konusunun henüz tartışma aşamasında olduğunu belirterek, değişiklik yapıldığında uygulamanın ülke genelinde ve eş zamanlı olarak başlatılmasının düşünülmediğini bildirdi. 
     MEB'den yapılan açıklamada, eğitim sisteminin daha nitelikli ve verimli hale getirilmesine yönelik değişik alanlarda uzun süredir alternatifli çalışmalar yürütüldüğü belirtildi. 
     Açıklamada, Milli Eğitim Bakanlığı ile Diğer Bakanlıklara Bağlı Okullardaki Görevlilerle Öğrencilerin Kılık-Kıyafetlerine ilişkin Yönetmelik ile Ders Kitapları Yönetmeliği'nde değişiklik konularında da alternatifli çalışmalar yapıldığı kaydedildi. 
     Açıklamada, şunlar kaydedildi 
     ''Kılık-Kıyafet Yönetmeliği'nde değişiklik yapılması konusu da henüz tartışma aşamasındadır ve bu tartışma veliler, okul yöneticileri ve pedagoglarla çeşitli düzeylerde sürdürülmektedir. Yönetmelik değişikliği gündeme geldiğinde de uygulamanın ülke genelinde ve eş zamanlı olarak başlatılması düşünülmemektedir. Ayrıca, kıyafetler konusunda da merkezden bir belirleme yapılması yerine, okul aile birlikleri ile öğretmen kurullarının tercihlerinin ön plana çıkarılması öngörülmektedir.'' Ders Kitapları Yönetmeliği'nde yapılması düşünülen değişikliklere ilişkin çalışmaların henüz olgunlaşmadığı ifade edilen konunun, kaynak ve müfredatla ilgili sorunların çözülmesine bağlı olarak değerlendirileceği ifade edildi. 
     Açıklamada, ''İki alandaki düzenlemeler konusunda da Bakanlığın kurumsal kimliğini bağlayıcı nitelikte ne karar alınmış, ne de gerekli prosedürlerden geçmiş bir yönetmelik taslağı hazırlanmıştır'' denildi. 
     





</TEXT>
</DOC>
