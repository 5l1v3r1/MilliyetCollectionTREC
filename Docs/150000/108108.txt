<DOC>
<DOCNO> 108108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo06.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe çalışmalarının İstanbul etabını tamamladı... 
</HEADLINE>
<TEXT>

     Fenerbahçe, 19 Eylül Perşembe günü AIK Solna ile yapaca UEFA Kupası 1. tur ilk maçının hazırlıklarının İstanbul etabını, bu sabah yaptığı çalışmayla tamamladı. 
     Teknik direktör Werner Lorant yönetiminde Samandıra Tesisleri'nde gerçekleşen antrenmanda, sarı-lacivertli futbolcular, pas çalışmalarının ardından, pres ve çabukluğa dayanan maç yaptılar. 
     Adeta kıran kırana geçen maçta, futbolcuların hırslı oldukları gözlenirken, zaman zaman sertlikler yaşandı. Futbolcuların istekli olması teknik direktör Lorant'ı sevindirdi. 
     Sakatlıkları nedeniyle tedavileri süren Rapaiç, Ali Güneş ve Ogün ile tedavisi için ABD'de bulunan İsmail'in yer almadığı antrenmanda, pas çalışması sırasında hafif bir sakatlık geçiren Yusuf idmanı tamamlayamadı. 
     Dizindeki sakatlık nedeniyle Rapaiç'in AIK Solna maçında oynayamayacağı öğrenilirken, bel adalelerinde spazm tespit edilen Ogün'ün durumunun da henüz belli olmadığı belirtildi. 
     Kasığındaki sakatlık nedeniyle dün yapılan iki antrenmana da katılmayan Oktay, bugünkü çalışmada yer aldı. Oktay, pres ve çabukluğa dayalı yapılan maçta Lorant tarafından oynatılmadı. 
     Bu akşam Samandıra Tesisleri'nde kampa girecek olan sarı-lacivertli futbolcular, yarın sabah Kurtköy'deki Sabiha Gökçen Havalimanı'ndan özel bir uçakla Stockholm'e gidecek. 
     
     DİRİMLİLİ ANILDI 
     Fenerbahçe'nin efsane futbolcularından Basri Dirimlili, ölümünün 5. yıldönümünde kabri başında anıldı. 
     Dirimlili'nin Karacaahmet Mezarlığı'ndaki kabri başında yapılan anma törenine, kulüp müdürü Serkan Acar'ın yanı sıra bazı Fenerbahçeli eski yönetici ve futbolcular katıldı. 
     





</TEXT>
</DOC>
