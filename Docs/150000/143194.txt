<DOC>
<DOCNO> 143194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko14.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası piyasalarda geçen hafta... 
</HEADLINE>
<TEXT>

     Dünya piyasaları Irak’la ilgili gelişmelere endeksli olarak hareket etmeye devam ediyor. Şeker Yatırım Menkul Değerler Portföy Yönetimi Uzmanı Burcu Büyükbingöl, geçtiğimiz hafta dünya piyasalarındaki gelişmeleri şöyle değerlendirdi 
     "Dow Jones ve Nasdaq’da, geçtiğimiz hafta başında sert düşüşler yaşanmıştı. Hafta sonuna doğru, Irak operasyonunda sürecin biraz daha uzayabileceği, operasyonun ertelenebileceği yönündeki işaretler ve gelen tepki alımlarıyla borsalar toparlandı. Dow Jones haftanın son 3 gününde 7’e yakın yükseliş kaydetti. 
     Avrupa borsaları da, hafta boyunca Amerika’ya endeksliydi. Hafta başında, Irak gerginliğinin yanısıra şirketlerden gelen olumsuz rakamlar da Avrupa borsalarının düşüşlerinde etkili oldu. Hafta sonuna doğru ise Amerikan borsalarında yaşanan yükselişler Avrupa’ya da yansıdı. Paris borsasında haftalık 6, Londra borsasında 3 yükselişler dikkat çekerken, Almanya’da Dax endeksinde yukarı hareket daha sınırlı kaldı ve haftalık artışı 1,3 oldu. 
     Japonya’da Nikkei endeksi ise haftayı 1,1 düşüşle tamamladı ve direnç seviyesi olan 8000 seviyesinden kapattı. 
     Latin Amerika’da ise, Brezilya’da şubat enflasyon datasının beklenenden düşük gelmesi Brezilya borsasına olumlu yansıdı ve Bovespa endeksi haftayı 1 yükselişle tamamladı. Arjantin’de Merval endeksi ise haftayı 5,5 düşüşle tamamladı. 
     Petrol fiyatlarına bakarsak, hafta başında Londra borsasında brent ham petrolün fiyatı 33,90 dolara kadar çıktı. OPEC’den kotaların arttırımıyla ilgili net bir açıklama gelmemesi ve Amerika’nın rezervlerinde yaşanan düşüş, petrol fiyatlarının yükselişinde etkili oldu. Hafta sonunda borsalarda yaşanan olumlu hava petrol fiyatlarına da yansıdı ve nisan vadeli fiyatlar 32 dolar seviyelerine kadar düştü. 
     Geçtiğimiz haftaya 351 dolar seviyelerinden başlayan altın fiyatları ise 336 dolarlar seviyesine kadar geriledi. Altın fiyatlarında savaş ortamı ve hızlı düşüş sonrası teknik olarak yukarı doğru bir düzeltme bekliyoruz." 
     





</TEXT>
</DOC>
