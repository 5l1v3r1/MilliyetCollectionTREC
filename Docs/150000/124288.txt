<DOC>
<DOCNO> 124288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/guncel/cgun.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi Türkiye’nin avukatıyım 
</HEADLINE>
<TEXT>

Abdullah Gül ile görüşmesinde Müzakere tarihi 1 Ocak 2004 olmalıdır’ diyen İtalya Başbakanı Silvio Berlusconi, şu sözü verdi Türkiye’nin davasının takipçisi olacağım 
     ABDULLAH KARAKUŞ UTKU ÇAKIRÖZER Kopenhag 

     Kopenhag Zirvesi’nde Türkiye’ye en açık desteği İtalya Başbakanı Silvio Berlusconi ve İngiltere Başbakanı Tony Blair verdi. Berlusconi, "Müzakereler 1 Ocak 2004’te başlasın" derken, Almanya’nın "2005" önerisine karşı çıkan Blair, "2005 çok uzak" dedi. Yılbaşında AB Dönem Başkanlığı’nı bırakacak Danimarka ise, 2003’ün teknik olarak mümkün görünmediğini Ankara’ya iletti. 
     Berlusconi, yaklaşık 40 dakika görüştüğü Başbakan Abdullah Gül ve AKP Genel Başkanı Recep Tayyip Erdoğan’a, "Hükümetinizin uygulamalarını izlemek için bir yıllık sürenin yeterli olacağını düşünüyorum. Bence, müzakere tarihi 1 Ocak 2004 olmalıdır" dedi. Türkiye’ye desteğini basın toplantısında da yineleyen, Gül ve Erdoğan’ın ortasında gazetecilerin karşısına çıkan Berlusconi, "Türkiye’nin davasının takipçisi, avukatı olacağım. Size tarih verilmesini destekliyorum" diye konuştu. 
     Berlusconi, Türkiye’nin öne sürdüğü "Önce tarih verilsin, sonra Kıbrıs çözülsün" görüşüne destek verdiğini de vurguladı. 
     
     Blair 2005 uzak 
     Gül ve Erdoğan’ın kaldığı Hilton Oteli’ne gelen Blair de, bir saatlik görüşmenin ardından, Almanya’nın ısrarlı olduğu önerisi için yaklaşımını "2005 çok uzak" sözleriyle ortaya koydu. AB’nin Türkiye’ye net bir tarih vermesi gerektiğini söyleyen Blair, "Türkiye’nin Avrupa ailesine tam ve ortak olarak girmesi için tarihi bir fırsat var. AB’nin bu fırsatı değerlendirmesi lazım. Biz Türkiye için mücadele edeceğiz" dedi. Blair, Fransa ve Almanya’nın müzakere tarihi olarak 2005’i öngören önerisinin geri alınıp alınamayacağına ilişkin bir soruya da şu yanıtı verdi 
     "AB’nin bunu yapmasını çok istiyorum. Türkiye’deki reform sürecinin yeterli olduğuna inanıyorum. Herkes şunu anlamalı Türkiye’ye ayrıcalık tanınmıyor. Zaten Türkiye de ayrıcalık istemiyor. Ama 2005 de fazla uzak." 
     
     Gül’den son uyarı 
     Zirvedeki Türkiye kararını etkileyen önemli bir görüşme de, Gül ile Danimarka Başbakanı Anders Fogh Rasmussen arasında gerçekleşti. AB liderlerinin Türkiye ile ilgili paragrafı görüşecekleri akşam yemeğinden hemen önce Rasmussen’in yanına giden Gül, şu uyarılarda bulundu 
     
     Türkiye hak etti 
     "Türkiye yaptıklarıyla tarih almayı hak etti. Siz de siyasetçisiniz, ben de. Siyasetçi dayanışması göstermeliyiz. Her şeyi yaptık. Eksiğimiz varsa söyleyin, onu da yapalım. Ama eksiğimiz kalmadı. Bu size son çağrım. 2003’te müzakereleri başlatalım." 
     Rasmussen ise, 2003’te müzakerelere başlamanın teknik olarak mümkün olmadığını anlattıktan sonra Gül’e, "AB için önemli adımlar attınız. Biz de bunları takdir ediyoruz. Ancak tarih konusunda artık ısrar etmeyin. Sizin için elimizden geleni yapacağız" yanıtını verdi. 
     
     "Gerekirse risk alırız" 
     Gül, bu görüşmenin ardından, "Rasmussen bize açık açık neler yapacaklarını söyledi. Biz de Kriterler ortada. Bize ayrı kriter uygulayamazsınız’ dedik" açıklamasını yaptı. Gül, sözlerini şöyle sürdürdü 
     "Bizi anladılar. Bugünkü dünkü görüşmelerimizin hepsi, beklediğimizden iyi geçti. Konuştuğum başbakanlar, konuşmalardan etkilendi. Onlar da üzerlerine düşeni yapacak. Tarih alacağız, ümitliyim. Bir yanlışlık yapılmayacaktır. Önemli olan önümüzün açık olması. Ben onlara Türkiye’de yeni liderlik anlayışı var’ dedim. Bu dürüst ve kararlı anlayıştır. Biz söylediklerimizi yaparız. Gerekirse risk alırız." 
     



 GÜNCEL 
























</TEXT>
</DOC>
