<DOC>
<DOCNO> 124517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur30.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Antepli Mehmet, İngiliz kızın ırzına geçmekten cezaevinde 
</HEADLINE>
<TEXT>

     Marmaris'te tanıştığı 14 yaşındaki İngiliz kızı Rachel Lloyd ile nişanlanan Gaziantepli Mehmet Ocak, ''küçük yaştaki kızı alıkoyma ve ırza geçme'' suçlamasıyla tutuklandı. Rachel ise Çocuk Polisi'ne teslim edildi Emniyet Müdürlüğü'nde sorgulanan Mehmet Ocak ve Rechel Lloyd, birbirlerini çok sevdiklerini söylediler. 
     Rachel, Marmaris'te Mehmet ile tanıştığını ve onunla arkadaş olduklarını belirterek, ''Aramızda duygusal bir ilişki başladı. Ona aşık oldum. Beraber geldiğim ailem de Mehmet'i tanıdı ve onu çok sevdi'' dedi. 
     Ailesiyle görüştükten sonra Türkiye'ye geldiğini kaydeden Rachel, ''Ancak, ben Gaziantep'e gelince, ailem İngiltere'de 'Kızımızı Türkiye'de alıkoydular' diye şikayette bulunmuş. Mehmet'i seviyorum, onunla evlenmek istiyorum. Gaziantep'i beğendim ve burada bir yuva kurmak istiyorum'' diye konuştu. 
     Mehmet Ocak ise Rachel'in söylediklerini tekrarladıktan sonra, şunları anlattı 
     ''Rachel'i zorla getirmedim, birbirimize aşığız ve evlenmek istiyoruz. Rachel'i 24 yaşında biliyordum. Rachel'in ailesinin buraya geldiğimizden haberi vardı, nişanlanmamıza ses çıkarmadılar. Rachel'in ailesi İngiliz basınından para koparmak için bu komployu kurdu.'' Olayı izlemek için İngiltere'den gelen Mail Of Sunday Gazetesi muhabirleri Paul Hendersen ve John Carter, Emniyet Müdürlüğü'nde Mehmet Ocak ve Rachel ile görüştükten sonra, Emniyet Müdürü Ali Kalkan'dan, Rachel'in sağlık durumu, bulunduğu ortam ve sorgulama yöntemine ilişkin bilgi aldılar. 
     Rachel, İngiliz gazetecilerin sorularına, ''İsteğimle geldim, zorla alıkonulmam söz konusu değil, Mehmet'i seviyorum ve evlenmek istiyorum. Hiçbir baskı görmedim'' yanıtını verdi. 
     Rachel, ''Yaşın küçük, evlenmek için erken değil mi'' sorusunu ise ''Hayır Mehmet ile çok mutluyum'' diye yanıtladı. 
     
     ADLİYEYE SEVK 

     Rachel ve Mehmet, Emniyet Müdürlüğü'ndeki işlemlerin ardından, devlet hastanesinde sağlık kontrolünden geçirildi. 
     Daha sonra adliyeye getirilen Mehmet ve Rachel, Cumhuriyet Savcısı Mustafa Çavuşoğlu tarafından sorgulanmalarının ardından nöbetçi mahkemeye gönderildi. Nöbetçi mahkeme, Mehmet Ocak'ın, küçük yaştaki kızı alıkoyma ve ırza geçme suçundan tutuklanmasına, Rachel'in ise Çocuk Polisi'ne teslimine karar verdi. 
     Bu arada, ikisi İngiliz onlarca gazetecinin adım adım izlediği aşıklardan Mehmet Ocak, adliyede gazetecilerin soruları üzerine şunları anlattı 
     ''Rachel benim için, benimle evlenmek için Türkiye'ye geldi. Bu iş olacak. 8 yıl da geçse bu iş olacak, birbirimizi çok seviyoruz. Olay birden bire neden bu kadar büyütüldü, neden gündeme getirildi Anlayamadım ama sanırım kızın ailesi bu işten parasal çıkar sağlama amacıyla İngiliz basınına başvurdu.'' Gazetecilerin ısrarları karşısında Rachel, Mehmet'i sevdiğini söylemekle yetinirken, Mehmet'in ağabeyi Ali Ocak, ''Nişandan Rachel'in akrabalarının haberi vardı. Son gelişinde de kendisi geldi. Zorlama ya da kaçırma diye bir olay yok'' dedi. 
     Mehmet Ocak'ın annesi Neriman Ocak ise Akyol Mahallesi Hasta Mehmet Sokak Müslüm Çıkmazı'ndaki evinde, oğlunun kimseyi zorla alıp getirmediğini, nişana kendisinin gidemediğini, ancak Rachel'in yakınlarının geldiğini belirterek, ''Nişandan sonra Rachel Marmaris'e gelmiş. Daha sonra oğlum gelinimi aldı ve yanıma getirdi'' diye konuştu. 
     
</TEXT>
</DOC>
