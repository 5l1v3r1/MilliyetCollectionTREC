<DOC>
<DOCNO> 140563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko42.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası 156 trilyon, Halkbank 594 trilyon kar açıkladı 
</HEADLINE>
<TEXT>

     Ziraat ve Halk Bankası'nın, toplam aktifleri 55.1 katrilyon lira, vergi ve enflasyon düzeltmesi öncesi faaliyet karları 2 katrilyon 612 trilyon lira, vergi karşılığı 595 trilyon lira, vergi sonrası net karları ise 750 trilyon lira oldu. 
     Ziraat Bankası ve Halk Bankası'ndan yapılan ortak açıklamaya göre, kamu bankalarının 2002 yılına ait mali tablolarının bağımsız denetimi sonuçlandı. 
     Açıklamada, kamu bankalarında 2002 yılı mali tablo denetimlerinin ilk defa bu kadar erken sonuçlandığına dikkat çekilerek, Ziraat Bankası'nda 17 Şubat 2003, Halk Bankası'nda ise 6 Şubat 2003 tarihleri itibariyle genel kurullarını yapmaya hazır hale gelindiği bildirildi. 
     Bağımsız denetimden geçmiş, enflasyondan arındırılmış mali tablolarına göre, Ziraat Bankası'nın 2002 yılında toplam aktifleri 37.7 katrilyon lira, Halk Bankası'nın da 17.4 katrilyon lira oldu. 
     
     ZİRAAT BANKASI 

     Ziraat Bankası'nda toplam aktiflerin yüzde 67'sini menkul kıymetler cüzdanı, yüzde 11'ini ise likit değerler oluşturuyor. Mevduat tutarı ise pasifin yüzde 75'ini buluyor. 
     Vergi öncesi enflasyon muhasebesi uygulanmış faaliyet karı 1 katrilyon 551 trilyon lira olarak belirlenen Banka'nın enflasyon düzeltmesi tutarı ve 464 trilyon lira kurumlar vergisi karşılığı düşüldükten sonra net karı 156 trilyon lira oldu. Kurumlar vergisinin bu denli yüksek olması vergi matrahında enflasyon muhasebesinin uygulanmamasından kaynaklandı. 
     
     HALK BANKASI 

     Aynı şeklide Halk Bankası'nın toplam aktiflerinin yüzde 82'sini menkul kıymetler, yüzde 2'sini likit değerler oluşturdu. Pasifin yüzde 67'si ise mevduattan oluştu. Halk Bankası'nın vergi öncesi faaliyet karı 1 katrilyon 61 trilyon lira, enflasyon düzeltmesi ve 131 trilyon lira kurumlar vergisi karşılığı düşüldükten sonra net karı 594 trilyon lira olarak gerçekleşti. 
     Kamu bankaları olarak bakıldığında toplam aktifler 55.1 katrilyon lira, vergi ve enflasyon düzeltmesi öncesi faaliyet karı 2 katrilyon 612 trilyon lira, vergi karşılığı 595 trilyon lira, vergi sonrası net kar ise 750 trilyon lira oldu. 
     
     ZİRAAT'İN NET KARI NEDEN DÜŞÜK 

     Açıklamada, yüksek ödenmiş sermayesi olan bankalarda enflasyon düzeltmesinin etkisinin de büyük olduğu hatırlatılarak, Ziraat Bankası'nın 1 katrilyon 551 trilyon lira faaliyet karı üzerinden vergi karşılığı ayırdığı ve enflasyon düzeltmesi yaptığından açıklanan net karın önemli ölçüde azaldığı vurgulandı. 
     Ayrıca Ziraat Bankası'nda Emlak birleşme zararının hesaplarda netleştirme yerine sermaye karşılığı olarak ödenmesinin ve birleşme zararının karşılık ayrılması suretiyle tasfiye edilmesinin de, enflasyon düzeltmesinin daha fazla olmasına yol açtığı kaydedildi. 
     Öte yandan, BDDK'nın düzenlemelerine göre, enflasyon düzeltmesi nedeniyle geçmiş yıl zararları oluştuğundan, kamu bankalarının, yılı karla kapamalarına rağmen Hazine'ye bu yıl temettü ödemelerinin mümkün olmayacağı ifade edildi. 
     Sermaye yedekleri ve 2002 yılı karları, enflasyon etkisiyle geçmiş yıllardan devreden zararları tümüyle karşılandığından, karlılıkları bu seviyede devam ederse her iki bankanın da 2003 yılından itibaren Hazine'ye temettü ödeyebileceği vurgulandı. 
     
     YENİDEN YAPILANDIRMA SÜRECİ TAMAM 

     Açıklamaya göre, iki yıl süren yeniden yapılandırma süreci tamamlandı ve özelleştirme aşamasına hazır hale gelindi. 
     Açıklamada, geçtiğimiz 22 ayda, 4603 sayılı yasa çerçevesinde yürütülen finansal ve organizasyonel yeniden yapılandırma programları kapsamında, bankaların görev zararı alacaklarının bono ve tahvile bağlandığı, banka sermayelerinin artırıldığı, takipteki kredilere de yüzde 100 karşılık ayrılarak bankaların 2001 yıl sonu itibariyle şeffaf bir bilançoya kavuşmalarının sağlandığı hatırlatıldı. 
     Şube ve personel sayılarının azaltıldığı, personelin özel hukuk hükümlerine göre çalışmasının sağlandığı da kaydedildi. 
     
     ÖZELLEŞTİRME 

     4603 sayılı yasanın kamu bankalarının en geç 2005 yılına kadar hisse satışı yöntemiyle özelleştirilmesini öngördüğü de hatırlatılan açıklamada, bankaların özelleştirilmesi için uygun bir stratejinin geliştirilmesi, bu stratejinin gerektireceği yeni adımların tanımlanması ve uygulanmasının yeniden yapılandırmanın sonraki aşamasını oluşturacağı ifade edildi. 
     Bu aşamada, danışman firma yardımıyla belirlenecek stratejiye bağlı olarak bankaların özelleştirme sürecinin belirlenmiş olacağı vurgulandı. 
     





</TEXT>
</DOC>
