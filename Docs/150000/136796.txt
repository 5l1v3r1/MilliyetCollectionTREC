<DOC>
<DOCNO> 136796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur10.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
60 yıldır içtiği sigarayı bırakınca evine dönebildi... 
</HEADLINE>
<TEXT>

     Şanlıurfa'da sigara içtiği için oğlu ve gelini tarafından evden kovulan 98 yaşındaki Ayşe Hadi, 60 yıl içtiği sigarayı bırakınca eve geri döndü. 
     Şanlıurfa'nın Topçu Meydanı Mahallesi'nde oturan Ayşe Hadi, 60 yıl içtiği sigarayı 2 gün önce bıraktığını söyledi. 
     Sigaranın zararlarını yaşamının her döneminde gördüğünü, son olarak da birlikte yaşadığı oğlu ve gelininin ''sigara'' yüzünden kendisini evden kovduğunu ifade eden Hadi, şöyle konuştu 
     ''Oğlumla aynı evde kalıyorduk. Sigara içtiğim için beni sürekli azarlıyordu. Ayrıca gelinim de bu durumdan rahatsızdı. Bir süre önce sigarasız kalmıştım, param da yoktu. Torunlarımdan birine, harçlığıyla sigara almasını söyledim. Oğlum da bunun üzerine, Çocuklarıma kötü örnek oluyorsun diyerek beni evden kovdu. Yaklaşık 2 ay, evin altındaki odada yattım. Sonunda karar verdim ve sigarayı bıraktım. Bunun üzerine oğlum ve gelinim de beni affederek tekrar eve kabul ettiler.'' Ayşe Hadi, sigaraya yeni başlayan ve uzun süre içenlere de sigarayı bırakmalarını tavsiye ederek, ''Anneler ve babalar, çocuklarına sigarının zararlarını anlatarak, bırakmaları için yardımcı olmalıdır. Çocukları ikna etmelidirler. Ben 60 yıl sigara içtim ama çok pişmanım'' dedi. 

     
</TEXT>
</DOC>
