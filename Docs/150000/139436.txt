<DOC>
<DOCNO> 139436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko36.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay Özilhan Meclis'ten olumsuz karar çıkarsa kurlar yükselir 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Meclis'ten tezkereyle ilgili olumsuz bir karar çıkması halinde, faiz ve kurda yükselme beklediğini söyledi. 
     WIN fuarının açılışı sırasında gazetecilerin sorularını yanıtlayan Özilhan, bir gazetecinin Türkiye ile ABD arasındaki görüşmelerin ''At pazarlığı''na dönüştüğüne ilişkin eleştirileri hatırlatması üzerine, TÜSİAD olarak önemli adım attıklarını, Washington temsilcilerinden bu mesajı aldıklarını ve buna karşı da gerek medyaya gerekse Washington idaresine birtakım ikazlarda bulunduklarını söyledi. 
     Bir bildiri yayınladıklarını belirten Özilhan, ''Buna biraz da sebep olan Amerika. 1991 yılına döndüğümüzde Türkiye'ye verilen birtakım taahhütlerin yerine getirilmediğini gördük. Oturup bunu bir programa bağlamayı, hem askeri hem siyasi... Neticede siyasi olarak da terörden Türkiye çok büyük bir sıkıntı çekti. İşin içinde olmadığı için de kontrol edemedi'' dedi. 
     
     PAZARLIK DOĞAL 

     Özilhan, ''Ben bu pazarlığın doğal olduğunu biliyorum. Doğaldır, diyorum. Avrupalısı da Amerikalısı da işine geldiği zaman çok iyi pazarlık yapıyor, yapabiliyor. Türkiye de bunu öğrenmeli ve yapmalı diyorum'' diye konuştu. 
     Mevcut koşullarda 2003 yılı büyüme ve enflasyon hedeflerinde sapma olup olmayacağının sorulması üzerine de Özilhan, şunları söyledi 
     ''Tabii orada birtakım kaygılarımız var. Esasında Irak savaşının ne getireceği, büyümeye, turizme nasıl etki yapacağımızı bilmediğimiz için herhangi bir şey söylemiyorum. Ama hakikaten Türkiye'nin ve hükümetin mali disiplini tekrar bozmaması, programa çok iyi bir şekilde sarılması, programın dışına çıkmaması gerekir.'' Türkiye'nin bu dönemi birlik, beraberlik ve disiplin içinde geçirmesi gerektiğini ifade eden Özilhan, ondan sonraki aşamada Türk insanının biraz daha refaha kavuşabilecek bir yapıya gelebileceğini söyledi. 
     Tezkere konusunda Meclis'ten menfi bir karar çıkması durumunda ekonominin bundan nasıl etkileneceği yönündeki başka bir soruya da Özilhan, kimsenin savaş istemediğini ancak menfi çıkarsa ekonomiyi etkileyeceğini belirtti. 
     Özilhan, ''Anlaşma noktasına geldikçe faizde düşmeyi, Borsa'da yükselmeyi, kurda geri gelmeyi gördük. Başka dönemde olsaydı bunlar çok daha yukarılara sıçrardı ve Borsa düşerdi. Tezkere menfi çıkarsa faizlerde, kurda bir yükselme bekliyorum'' dedi. 
     Bir gazetecinin ''Hükümet değişikliğine neden olur mu '' sorusu üzerine Özilhan, bu konuda bir yorum yapmak istemediğini, herkesin sağduyulu olduğunu, Türkiye'nin menfaatleri neredeyse TBMM'nin de bu kararı en doğru şekilde vereceğini belirtti. 
     Tuncay Özilhan, ''Bu hükümet tek parti hükümeti. Türkiye o açıdan şanslı. Senelerdir siyasi istikrar diyoruz. Ama iktidara geldiklerinde üç önemli konuyu kucaklarında buldular ki Türkiye'nin 30-40 yıldır çözemediği sorunlar bunlar. Kıbrıs, AB üyeliği ve Irak konusu gündeme geldi'' diye konuştu. 
     
     ''DÖNÜP EKONOMİYE SAHİP ÇIKALIM'' 

     Ekonomiyle ilgili fayda ve katkıların daha gündeme gelmediğini belirten TÜSİAD Başkanı Özilhan, şunları kaydetti 
     ''Bu konuda birtakım hazırlıklar yapılıyor. Dönem dönem koordinasyonsuzluk vardı, şikayet ettik. O koordinasyonsuzluk azaldı. Sivil toplum örgütleriyle çok yakın diyalog, temas içindeler. Atılacak önemli adımlardan hiçbirini de daha atmadılar. Dolayısıyla beklentimiz Irak, Kıbrıs konusuna çok fokus olduk. Dönüp ekonomiye, yapısal reformalara, mali disipline bir an evvel sahip çıkalım. Bütçemizi bir an evvel getirelim. Ne olursa olsun herkes aş, iş bekliyor. Ve Türkiye'yi bir an evvel büyüme yoluna sokalım.'' Bir başka soru üzerine de Özilhan, Türkiye'nin 1991 krizinden çok büyük dersler aldığını belirterek, ''1991 krizinde gördük ki durduramadık. 2003'te de durduramıyorsak olmamız gereken yerde olup en az zararı sağlayabilecek bir yapı içinde olmamız gerekir diye düşünüyorum. Şimdi konuşulan rakamlar birinci etapta alınan hibe ve sağlanan kredi ile asgariden Türk ekonomisinin en büyük sorun olan iç borç çevirmede bir sorun olmayacak diye düşünüyorum. Ve faizlerin düşmesinin kuvvetli bir ihtimal olduğunu ve savaştan sonra Türkiye'nin önünün açılabileceğine inanıyorum'' dedi. 
     Türkiye'nin tavrının krediden mi hibeden mi yana olması gerektiği yönündeki soruya da Özilhan, ''Yapıyı düşününce benim düşüncem bunun krediden yana olması'' şeklinde cevap verdi. 
     Özilhan, uzun vadeli bir kredinin Türkiye'nin üzerindeki kısa vadeli borç yükünü azalatacağını, faiz maliyetini düşüreceğini ve Türkiye'nin iç borcunu rahat çevirmek ve uzun vadeye yaymak için fırsat olacağını belirtti, savaş döneminden sonra da Türkiye'nin büyümesinin hızlanacağına inandığını kaydetti. 

     
</TEXT>
</DOC>
