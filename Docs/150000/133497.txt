<DOC>
<DOCNO> 133497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur20.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuda deprem sessizliği.. 
</HEADLINE>
<TEXT>

     Türkiye Jeofizik Kurumu Genel Başkanı Prof. Dr. Ahmet Ercan, Pülümür depreminden sonra biriken enerjinin Erzincan, Erzurum, Kiğı ve Karlıova tarafına kaydığını belirterek, bölgede büyük bir deprem beklendiğini söyledi. Prof.Ercan, ancak bunun hemen olacak anlamına gelmediğini söyledi. 
     Prof. Ercan, "Burada boşalan gerilimin bir kısmı Erzincan'a doğru bir kısmının ise Doğu Anadolu ile Kuzey Anadolu'nun kesim noktası olan Karlıova'ya doğru göç etti. Şu anda Türkiye'nin deprem açısından en çekinceli bölgesi bu Karlıova Varto kavşağıdır" dedi. 
     2003 yılının deprem yılı olduğunu, 2004-2005 yıllarında Türkiye'de 7'nin üzerinde deprem beklendiğini anlatan Ercan, şu uyarılarda bulundu 
     ''Afet İşleri Genel Müdürlüğü, bölgedeki birikim yerinin tespiti için, acilen burada gezici deprem ağını kurması, bölgenin iyi dinlenmesi lazım. Depremler durdurulamayacağına göre gerekli tedbirler önceden alınmalıdır.'' 
     
     BÖLGE RİSKLİ 

     Öte yandan, Yüzüncü Yıl Üniversitesi Mimarlık Mühendislik Fakültesi Jeoloji Mühendisliği Bölümü Öğretim Üyesi Yrd. Doç. Dr. Onur Köse, depremin meydana geldiği bölgede, daha büyük depremlerin yaşanma olasılığının bulunduğunu söyledi. 
     Köse, Erzincan Ovası'nın Doğu çıkışında Sansa Boğazı ile Karlıova arasında Yedisu fay hattının bulunduğunu, bu ölçek üzerinde gelecek dönemlerde daha büyük depremlerin oluşabileceğinin beklendiğini bildirdi. 
     200 yıldır söz konusu fay hattının çalışmadığını anlatan Köse, 
     1930 yılında Erzincan'da meydana gelen depremde kırığın Tokat iline 
     kadar girdiğini, 700-800 kilometrelik alanın bu depremden etkilendiğini, 1992 yılındaki depremde ise kırığın Sansa Boğazı'na kadar geldiğini dile getirdi. Bundan sonraki kırılmaların Sansa Boğazı ile Karlıova arasındaki bölgede meydana gelmesi halinde büyük depremlerin oluşabileceğine işaret eden Köse, ''Burası sismik açıdan oldukça riskli. Bu fay hattında deprem her zaman beklenmektedir. Buradaki sismik gerilim, şiddeti 8'e kadar ya da daha küçük şiddetteki depremler halinde de boşalabilir'' dedi. 

     
</TEXT>
</DOC>
