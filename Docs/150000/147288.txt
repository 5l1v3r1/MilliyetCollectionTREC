<DOC>
<DOCNO> 147288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko39.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Hükümetimiz Kıbrıs sorununu en kısa zamanda çözecek 
</HEADLINE>
<TEXT>

     Devlet Bakanı Ali Babacan, kaynak çalışmalarında piyasa mekanizmaları dışında hiçbir şey yapılmayacağını söyledi. 
     Avrupa-Akdeniz Yatırım ve İşbirliği İmkanı'nın FEMIP üst düzey organı olan Siyasi Diyalog ve Koordinasyon Komitesi'nin PDCC İstanbul'da gerçekleştirilen toplantısının ardından Avrupa Yatırım Bankası Başkanı Philippe Maystadt ile birlikte basın toplantısı düzenleyen Babacan, soruları yanıtladı. 
     Babacan, hükümetin kaynak programına ilişkin bir soru üzerine, orman arazileri konusuyla ağırlıklı olarak Orman Bakanı'nın ilgilendiğine işaret ederek, orman arazisi denilen yerlerin şehirleşmiş, devletin yol, elektrik, altyapı götürmüş olduğu ve sadece adının orman arazisi olarak kalmış yerler olduğunu söyledi. 
     Diğer kaynak konularında da çalışıldığına dikkat çeken Babacan, şunları söyledi 
     ''Burada önemli olan, yapılacak kaynak çalışmalarının piyasa kuralları çerçevesinde yürütülmesi. Piyasa mekanizmaları dışında hiçbir şey yapılmayacak. Bunu, özellikle altını çizerek vurgulamak istiyorum. Bu konuyla ilgili şöyle yanlış bir hava oluştu belki. Bizim en son aldığımız maliye politikalarıyla ilgili tedbirlerimiz, bütçe uygulamalarımız, bütçe haricinde ayrıca almış olduğumuz şu an için yüzde 5'lik blokaj uygulaması aslında bizim ekonomik programımızın son derece güçlü ve sağlam olmasını oluşturan unsurlar. Biz maliye politikalarımıza en son şeklini verirken en son tedbirlerimizi alırken, sanki ilave hiçbir kaynak gelmeyecek gibi hareket ettik. Ona göre tedbirlerimizi aldık. Kararlı bir şekilde aldığımız kararları ve politikaları da uyguluyoruz.'' Babacan, bir yabancı gazetecinin Kıbrıs sorunuyla ilgili sorusunu, ''Hükümetimizin Kıbrıs sorununu en kısa zamanda çözmekte kararlı olduğunu burada ifade etmek istiyorum'' diye yanıtladı. 
     





</TEXT>
</DOC>
