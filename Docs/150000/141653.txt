<DOC>
<DOCNO> 141653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sonspo02.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Karan "Bu maçı intikam maçı olarak görmedik" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Fenerbahçe karşısında aldıkları 3 puana sevindiklerini söyledi. 
     Dürüst, Fenerbahçe karşısında çok önemli bir galibiyet aldıklarını ifade ederek, ''Bizim oyuncularımız yüreklerini sahaya yansıttılar. Fenerbahçe karşısında çok pozisyona girdik. Daha farklı da kazanabilirdik. Ama bizim için bunun önemi yok, önemli olan 3 puan almamızdı'' diye konuştu. 
     Karşılaşma esnasında yapılan 3 ve 4 nolu anonsların hatırlatılması üzerine Dürüst, ''Prosedür bellidir. Verilecek cezaya da saygılıyız'' dedi. 
     
     FUTBOLCULARIN GÖRÜŞLERİ 
     Galatasaray'ın golcü futbolcusu Ümit Karan ise Fenerbahçe ile yaptıkları bu maçı, ilk yarıdaki 6-0'lık karşılaşmanın intikamı olarak görmediklerini ifade etti. 
     Maç boyunca çok gol fırsatı yakaladıklarını, ancak ikisini değerlendirdiklerini kaydeden Ümit Karan, takım olarak elde edilen sonuçtan memnun olduklarını belirtti. 
     Fenerbahçe karşısında aldıkları 3 puanın büyük önem taşıdığını ve sarı-lacivertlileri şampiyonluk yarışından büyük ölçüde uzaklaştırdığını anlatan Ümit Davala ise zirve mücadelesinde Beşiktaş ile başa baş kaldıklarını söyledi. 
     Xavier ise Ali Sami Yen Stadı'nda inanılmaz bir atmosfer yaşadığını, alınan sonucun da normal olduğunu belirtti. 
     Portekizli oyuncu Xavier, maç sırasında kendisine sert faul yapan Serhat için ise ''En azından özür dilemeliydi'' dedi. 
     





</TEXT>
</DOC>
