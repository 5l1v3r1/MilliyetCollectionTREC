<DOC>
<DOCNO> 114473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo19.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Belçika'da... 
</HEADLINE>
<TEXT>

     Avrupa Şampiyonlar Ligi'nde yarın Club Brugge takımı ile büyük önem taşıyan bir karşılaşma yapacak Galatasaray, Belçika'ya geldi. 
     Kıbrıs Türk Hava Yolları'na ait ve üzerinde Galatasaray arması bulunan uçakla Belçika'ya gelen sarı kırmızılıları, Anwers Başkansolosu İhsan Sakarya karşıladı. 
     Sarı-kırmızılı kafile gümrükten geçtikten sonra havalimanında bekleyen 30 taraftar, Galatasaray'a sevgi gösterilerinde bulundu. 
     Taraftarlar, futbolculardan imza alırken, bolca da hatıra fotoğrafı çektirdiler. 
     Havalimanı çıkışında medya mensuplarına kısa bir açıklama yapan Galatasaray Teknik Direktörü Fatih Terim, Belçika'ya kazanmaya geldiklerini belirterek, şunları söyledi 
     ''Rövanş maçları her zaman çok önemlidir. Biz buraya kazanmaya geldik. Kaybedecek hiçbir şeyimiz yok. Maçı düşünüyoruz. Tüm takım buna konsantre oldu ve galibiyeti düşünüyor. Maçı mutlaka kazanmamız gerektiğinin bilincindeyiz. Bu maç her iki takım için de çok önemli ve çok zor bir karşılaşma olacak.'' 
     
     BELÇİKA POLİSİNDEN SIKI KORUMA 

     Galatasaray'ın kamp yapacağı kentin, Sabancı cinayetinin sanığı terörist Fehriye Erdal'ın yakalandığı yer olması nedeniyle Belçika polisi güvenlik önlemlerini artırdı. 
     Sarı kırmızılılar, polis eskortu ile Oostende Havalimanı'ndan yaklaşık 35 kilometre uzaklıktaki Knokke'deki oteline giderken, alınan bilgiye göre, Galatasaray, yaklaşık 200 polis tarafından korumaya alındı. 
     
</TEXT>
</DOC>
