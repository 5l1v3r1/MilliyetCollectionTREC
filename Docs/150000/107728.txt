<DOC>
<DOCNO> 107728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sondun05.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi "4-5 aydan önce Irak'a operasyon yok" 
</HEADLINE>
<TEXT>

     ABD Başkanı George Walker Bush, dünya ülkelerinden destek alsın ya da alamasın, Irak lideri Saddam Hüseyin'e karşı harekete geçeceği mesajını verirken, ABD'nin Ocak veya Şubat ayında Irak'ı vurmaya hazır olacağı belirtildi. 
     İtalya Başbakanı Silvio Berlusconi'yi, Maryland eyaletindeki başkanlık konukevi Camp David'de ağırlayan Bush, gazetecilere açıklamasında, Saddam Hüseyin'in, BM kararlarına ısrarla uymamakta direndiği için suçlu olduğunu söyledi. Bush, ''Saddam, BM kararlarını tam 16 kez reddetti. Bir kere değil, iki kere değil, 16 kere BM'yi reddetti'' dedi. Saddam'ın artık çok ileri gittiğini söyleyen Bush, BM'nin tavır almasının zamanının geldiğine işaret etmekle birlikte, 'Kimse şunda yanılmasın. Eğer biz bu problemle tek başımıza uğraşmak zorundaysak, o zaman öyle yapacağız'' diye konuştu. 
     George W. Bush, bu hafta dünya liderlerinden, Irak'ın silahsızlandırılması yönünde BM'den bir karar çıkarılmasına destek istemişti. 
     Bush ile görüşmesinin ardından gazetecilere açıklamada bulunan Berlusconi ise ABD'nin Irak'a 4-5 aydan önce operasyon düzenlemeyeceğini, Bağdat yönetimi BM silah gözlemcilerinin ülkesine girmesini reddetmeyi sürdürdüğü takdirde, gelecek yıl başlarında Irak'a operasyonun yapılabileceğini öngördüğünü söyledi. Berlusconi, Bush ile konuşmasında, Saddam'ın akılcı davranarak BM silah gözlemcilerine izin vereceğine inancını dile getirdiğini kaydetti. Silvio Berlusconi, ''Ancak yarın yanıldığım anlaşılırsa ve Irak, BM kararlarına uymazsa Ocak veya Şubat ayında Irak'a operasyon bekleyebiliriz'' dedi. 
     





</TEXT>
</DOC>
