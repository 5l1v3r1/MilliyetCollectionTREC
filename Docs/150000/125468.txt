<DOC>
<DOCNO> 125468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo39.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor 1 - Beşiktaş 2 maç sonucu 
</HEADLINE>
<TEXT>

     Türkiye Kupası 3. kademe maçında, Denizlispor'u 2-1 yenen Beşiktaş, çeyrek finale yükseldi. 
     
     İlk yarı 

     UEFA Kupası'nda 4. tura yükselen iki takımın Denizli'deki mücadelesinin ilk yarısında, her iki takımda kontrollü bir oyun sergiledi. 
     Denizlispor 4-4-2 düzeniyle çıktığı maçta gol umutlarını kontrataklara bağladı. Özellikle Mustafa Özkan'ı topla buluşturmaya çalışan yeşil siyahlılar, golü Ali Tandoğan ile buldu. 
     Beşiktaş ise 3-5-2 düzeniyle çıktığı maçta, defansı Ahmet Yıldırım ve Tayfur ile güven altına almak istedi. Ancak, orta sahadaki aksamalar, siyah-beyazlılara zor anlar yaşattı. 
     6. dakikada İbrahim'in kullandığı korner atışında, arka direkteki Nouma topu kafayla indirdi, İlhan'ın vuruşunda meşin yuvarlak yandan auta gitti. 
     18. dakikada gelişen Beşiktaş atağında, Pancu'nun uzaktan sert şutunda top yandan auta gitti. 
     25. dakikada Kabat'ın ortasında Ali Tandoğan topu kafayla kaleye gönderdi. Kaleci Cordoba topu çeldi. Bu kez Mustafa Özkan kaleyi yokladı. Corboda, bu pozisyonda da topun filelerle buluşmasına izin vermedi. 
     45. dakikada Denizlispor'un golü geldi. Zago'nun geri pasında, topu uzaklaştırmak isteyen kaleci Cordoba hatalı bir vuruş yapınca, Ali Tandoğan, meşin yuvarlağı Beşiktaş filelerine bıraktı 1-0. 
     Denizlispor, ilk yarıyı önde tamamladı. 
     
     İkinci yarı 

     Beşiktaş, ikinci yarıya daha etkili başladı. Rumen Teknik Direktör Lucescu, ikinci yarıda Zago'nun yerine Sergen'i daha sonra da Nouma'nın yerine Tümer'i alarak, maçın dengesini takımın lehine değiştirdi. 
     47.dakikada, Denizlispor'da Ali Tandoğan sarı kart gördü. 
     59. dakikada, Beşiktaş'ta Nouma çıktı Tümer oyuna girdi. 
     63. dakikada gelişen Denizlispor atağında Mustafa Özkan ortaladı. Kabat kaleciyle karşı karşıya kaldığı pozisyonda kafayla vuruşunu yaptı. Ancak, Corboda topu kornere tokatlayarak kalesini bir golden korudu. 
     65. dakikada Beşiktaş beraberliği yakaladı. Sergen'in pasında topla buluşan Tümer çaprazdan çok sert vurdu. Kaleci Heinen'nin ancak çelebildiği topu, İlhan Mansız Denizlispor filelerine gönderdi 1-1. 
     68. dakikada, Denizlispor'dan Bencik çıktı, yerine Ersen Martin girdi. 
     72. dakikada, Beşiktaş'ta İlhan Mansız sarı kart gördü. 
     73. dakikada Sergen ceza alanına girer girmez vuruşunu yaptı. İyi yer tutan Heinen'nin çeldiği topu, Denizlispor defansı uzaklaştırdı. 
     76. dakikada Ali Tandoğan'ın hatalı pasında topla buluşan İlhan Mansız, yaklaşık 30 metreden nefis bir vuruşla topu kendisinin ve takımının ikinci golü olarak Denizlispor filelerine gönderdi 1-2. 
     80. dakikada, Denizlispor'da İlyas çıktı, Serhatoyuna girdi. 
     81. dakikada, Kaan Dobra'nın ortasında İlhan Mansız kale alanı içinde kafayla vuruşunu yaptı. Ancak kaleci Heinen, köşeden topu çelerek tehlikeyi uzaklaştırdı. 
     83. dakikada Beşiktaş'ta Sergen sarı kart gördü. 
     89. dakikada Denizlispor'da Kabat, yerini Ali Kumter'e bıraktı. 
     90. dakikada İbrahim'in ceza alanı içinde topa elle müdahalesini, hakem Erol Ersoy penaltı olarak değerlendirdi. Mustafa Özkan'ın penaltı vuruşunda kaleci Cordoba topu kornere çeldi. Kullanılan korner atışında Servet'in aşırdığı topa yükselen Ersen Martin'in vuruşunda, kaleci Cordoba'yı geçip kaleye yönelen topu İbrahim son anda dışarı çıkardı. 
     Hakem Erol Ersoy, önce gol kararı verdi, ancak yardımcı hakemin yanına giderek bir süre konuştuktan sonra kararını değiştirdi. 
     Bu süreçte saha karıştı. Önce gol kararına Beşiktaşlı oyuncular daha sonra da kararın iptal edilmesine Denizlisporlu futbolcular yoğun biçimde itirazda bulundu. Bu arada Denizlispor Kulübü Başkanı Mustafa Baysal da sahaya indi. Uzun süren itirazların ardından oyunu başlatan Erol Ersoy karşılaşmayı bitirdi ve soyunma odasını yöneldi. 
     Bu arada stat hoparlöründen maçın henüz bitmediği anonsu yapılınca, Denizlisporlu futbolcular sahaya geri döndü. Daha sonra, karşılaşmanın Beşiktaş'ın 2-1 lehine sonuçlandığı bildirildi. 
     Karşılaşmayı 2-1 kazanan Beşiktaş, çeyrek finale yükselen taraf oldu. 
     





</TEXT>
</DOC>
