<DOC>
<DOCNO> 131115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/guncel/gun05.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Silifke’ye ani ziyaret 
</HEADLINE>
<TEXT>

Kullanmayı planladıkları üs ve limanları incelemek için Türkiye’ye gelen ABD’li heyet, önceden bildirmedikleri halde Silifke Taşucu Limanı’nı da ziyaret etti... 
     Mersin limanındaki incelemelerini tamamladıktan sonra Hatay İskenderun’a geçmesi beklenen ABD’li heyet, dün sabah Silifke Taşucu’na geçti. Yapımı 2.5 yıl süren ve kasımda tamamlanan Boğsak mevkiindeki NATO limanını gezen heyet, 400 metre uzunluğundaki mühimmat iskelesinin ucuna kadar ilerledi. Ellerindeki kroki ve haritalar üzerinde inceleme yapan uzmanlar, fotoğraf makinesi ve kamerayla görüntüler aldıktan sonra, 3000 metrekarelik mühimmat ve malzeme deposunu inceledi. 
     
     EK HANGARLAR YAPILDI 
     Yaklaşık 200 metre dağ yamacında yürüyerek 1471’de yaptırılan liman kalesine çıkıp yine fotoğraf çeken uzmanlar, kendilerine ikram edilen çayları içerken manzara seyretti. Heyetin incelemeleri, Seka limanıyla antrepolarda da sürdü. 
     ABD’li uzmanların Diyarbakır 2. Taktik Hava Kuvvet Komutanlığı ile Batman hava üssündeki incelemeleri devam ederken, askeri havaalanlarındaki hareketlilik dikkati çekti. Diyarbakır’da 30, Irak’a en yakın havaalanı olan Batman’da da 25 kişilik gruplar incelemelerde bulundu. Diyarbakır’a ek hangarlar yapılırken, içinde jeneratörlerle çeşitli askeri malzemenin bulunduğu onlarca yeni konteyner gözden kaçmadı. 
     
     DEMİRYOLU KULLANILACAK 
     Bir başka grup Mardin sivil havaalanı ve çevresinde dün yeniden incelemelerde bulundu. Bu arada, Suriye sınırı boyunca uzanan demiryolunun, özellikle Gaziantep yönünden gelecek zırhlı araçların taşınmasında kullanılacağı öğrenildi. Zırhlılar ve askeri araçların trenlerle Suriye sınırı boyunca Mardin’in Nusaybin ilçesine kadar getirildiği, buradan karayoluyla Irak sınırındaki birliklere aktarıldığı belirtildi. 
     



 GÜNCEL 




















</TEXT>
</DOC>
