<DOC>
<DOCNO> 125217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo02.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın derdi cezalı futbolcuları... 
</HEADLINE>
<TEXT>

     Birinci Süper Lig'de bu sezon başarılı bir grafik çizen ve maç eksiğine rağmen liderlik koltuğuna oturan, UEFA ve Türkiye Kupası'nda da yoluna devam eden Beşiktaş'ta, en büyük sorun futbolcuların cezaları nedeniyle forma giyememeleri oldu. 
     Bu sezon lig, Avrupa ve Türkiye Kupası olmak üzere toplam 23 resmi maç oynayan Beşiktaş'ta, futbolcular toplam 18 maç ceza aldı. Siyah-beyazlılarda son olarak Samsunspor maçında gördükleri sarı kartlarla cezalı duruma düşen Zago ile İlhan 18. haftadaki Bursaspor maçında forma giyemeyecek. 
     
     TÜMER BAŞI ÇEKİYOR 

     Siyah-beyazlıların orta saha oyuncusu Tümer Metin, cezası nedeniyle bu sezon en çok forma giymeyen futbolcular arasında başı çekiyor. 
     Samsunspor'da forma giydiği dönemde, Avrupa kupalarından 4 maç cezası bulunan Tümer, Beşiktaş'ın bu sezon ilk 4 UEFA Kupası maçında cezası nedeniyle forma giyemezken, ligde gördüğü kırmızı kart nedeniyle de 1 maç ceza aldı ve toplam 5 maçta takımını yalnız bıraktı. 
     Tümer'in Samsunspor'dan takım arkadaşı olan İlhan Mansız ise 4 maç cezayla ikinci sırada yer aldı. 
     İlhan UEFA Kupası'nda Deportivo Alaves takımıyla yapılan rövanş maçında gördüğü kırmızı kart nedeniyle 3, ligde de 4 sarı kart nedeniyle 1 maç olmak üzere toplam 4 maç oynamama cezası aldı. 
     Ligde hafta sonunda oynanacak Bursaspor maçında forma giyemeyecek olan İlhan, UEFA Kupası'nda ise Dinamo Kiev ile oynanan 2 karşılaşmada da cezası nedeniyle takımıyla birlikte olamadı. İlhan, takımının Slavia Prag ile yapacağı 4. tur ilk maçında da oynayamayacak. Ayrıca Zago ile birlikte Samsunspor maçında sarı kart görerek cezalı duruma düşen golcü futbolcu, Bursaspor maçında da yer alamayacak. 
     
     ZAGO, NOUMA VE ALİ EREN 

     Beşiktaş'ta, Tümer ve İlhan'ı savunma oyuncuları Zago ve Ali Eren ile Pascal Nouma izliyor. 
     Zago ligde 2 kez 4'er sarı karta ulaşıp 2 maç ceza alırken, Ali Eren ise sezon öncesi İsviçre'deki bir hazırlık maçında yaptığı hareketler nedeniyle, Futbol Federasyonu tarafından 2 maçla cezalandırıldı. 
     Nouma ise 2 yıl önce Leeds United-Beşiktaş maçından kalan 1 maçlık cezasını, gittiği Marsilya kulübü Avrupa kupalarına katılamadığı için, bu sezonun başında siyah-beyazlı takımda çekti. Fransız futbolcu ayrıca ligde de kırmızı kart nedeniyle 1 maç ceza alıp, takımını toplam 2 maçta cezaları nedeniyle yalnız bıraktı. 
     
     UEFA KUPASI'NDA HER MAÇTA CEZALI FUTBOLCU 

     Beşiktaş'ın bu sezon oynadığı 6 UEFA Kupası maçında da cezalı futbolcusu vardı. 
     FK Sarajevo ile yapılan ilk maçta Nouma ve Tümer, daha sonraki 3 maçta Tümer, Dinamo Kiev ile oynanan ilk maçta İlhan Mansız, ikinci maçta da İlhan ve Pancu'dan, cezaları nedeniyle yoksun kalan siyah-beyazlılar, Slavia Prag maçında da cezası bitmediği için İlhan Mansız'sız oynayacak. 
     
     FUTBOLCULAR VE CEZALARI 

     Beşiktaş'ta bu sezon cezaları nedeniyle takımlarını yalnız bırakan futbolcular ve ceza aldıkları maç sayıları şöyle 
Tümer Metin 5 maç 
İlhan Mansız 4 maç 
Carlos Antonio Zago 2 maç 
Ali Eren Beşerler 2 maç 
Pascal Nouma 2 maç 
Daniel Gabriel Pancu 1 maç 
Sergen Yalçın 1 maç 
Yasin Sülün 1 maç 
     
     23 MAÇTA 52 SARI 3 KIRMIZI KART 

     Beşiktaş, bu sezon oynadığı 23 resmi maçta 52 sarı, 3 de kırmızı kart gördü. 
     Siyah-beyazlılar ligde 38 sarı, 2 kırmızı, UEFA Kupası'nda ise 14 sarı, 1 kırmızı kart görürken, Türkiye Kupası'nda oynadığı tek maçta ise kart görmedi. 
     





</TEXT>
</DOC>
