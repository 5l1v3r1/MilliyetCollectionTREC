<DOC>
<DOCNO> 120573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/spor/ykocaomer.html </URL>
<DATE> 2002/11/23/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Almanya ile ilişkiler 
</HEADLINE>
<TEXT>

     Geçtiğimiz haftalarda Düsseldorf’daki Rehabilitasyon Fuarı sırasında, Almanya Tekerlekli Sandalye Sporları Federasyon Başkanı Ulf Mehrens’la birlikte olduk. Kendisi yıllardır tekerlekli sandalye sporunun içinde olan ve kendisi engelli olmayan, iki metrenin üzerinde boya sahip bir basketbolcü. 
     Bugüne kadar engelliler sporu ile ilgili Türkiye’de yapılan her yeniliğin altında imzası var. Ama engelliler spor kamuoyu kendisini pek tanımaz. Türkiye’ye gönderilen antrenör hocaları, yapılan seminerlere malzeme katkısı, Almanya’da "ikinci tekerlekli sandalyeni Türkiye’ye ver" kampanyasını başlatması hep onun fikri ve eserleridir. Ancak bu görüşmemizde Ulf’u biraz üzgün gördük. Zira o tekerlekli sandalye sporlarını desteklediği ülkenin genç milli takımına, kendi milli takımı bir süre önce Avrupa Şampiyonası’nda yenildi. Ama öte yandan da "Ben geçen sene Türkiye’de iken söylemiştim. Türkler tekerlekli sandalye basketbolunda önemli ilerlemeler kaydediyor. Türkler geliyor. Ama bu kadar çabuk geleceklerini de tahmin etmemiştim" demekten de geri kalmadı. 
     Bu arada Ulf Mehrens, şubat sonunda Hamburg’da yapılacak Avrupa Bayanlar Tekerlekli Sandalye Basketbol şampiyonasına Türkiye’nin muhakkak bir takımla katılması gerekliliğini bildirdi. Böylece bu sporda diğer engelli insanlarımıza örnek olacak genç sporcularımız da uluslararası deneyimlerini artırmış olacaklar. 
     Şimdi hedef böyle bir bayanlar basketbol takımını bir araya getirip, önümüzdeki kısa süre içinde Avrupa Şampiyonasına hazırlamak. Ne kadar çok yurt dışı temas olanağı sağlanırsa, ülkemizde engelliler sporu da o kadar ileri gidecektir. 
     
     



 SPOR 




























</TEXT>
</DOC>
