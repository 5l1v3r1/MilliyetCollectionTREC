<DOC>
<DOCNO> 132173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun20.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, Avrupa'daki Amerikan karşıtlığını eleştirdi... 
</HEADLINE>
<TEXT>

     İngiltere Başbakanı Tony Blair, Avrupa'nın ABD ile daha yakın işbirliği yapması gerektiğini söyledi. 
     Parlamentoda milletvekillerinin sorularını yanıtlayan Blair, Avrupa'da yayılan ''Amerikan karşıtlığını'' eleştirdi ve ABD'nin Avrupa'nın değerlerini paylaştığını, onlara saygı duyduğunu belirtti. 
     Kitle imha silahlarının yapımı konusunda batının hatası olup olmadığı sorusuna karşılık Blair, batının, kitle imha silahlarının üretiminde kullanılan maddelerin ticareti konusunda daha dikkatli davranmak zorunda olduğunu söyledi. 
     Irak konusunda ise Blair, BM Güvenlik Konseyi'nin Irak'a operasyona karşı çıkmasının ''düşünülmesi zor ihtimal'' olduğunu kaydetti. 
     Dünya çapında sadece geçen yıl 3000 teröristin yakalandığını ifade eden Blair, bunun da, kitle imha silahları ve uluslararası terörizm sorunlarının mutlaka çözülmesi gerektiğini gösterdiğini anlattı. Her halükarda İngiltere'nin ''cephede'' önemli rol üstleneceğini söyleyen Başbakan, Irak ile ilgili kararı, Bağdat'ın BM silah denetçileriyle yaptığı işbirliğinin seviyesinin belirleyeceğini bildirdi. 
     Olası Irak operasyonuna hangi ülkelerin katılacağı sorusuna karşılık Blair, bu konuyu düşünen ülkelerin olduğunu, ancak onları açıklayamayacağını belirtti. Blair, olası harekatın ilk aşamasında yer almayan pek çok ülkenin, bu aşamanın başarıyla tamamlandığını gördükten sonra müttefik güçlere katılabileceğini ifade etti. 
     Olası operasyon sonrasında Irak'ın toprak bütünlüğünün sağlanması, istikrarlı ve herkesin temsil edildiği bir yönetimin kurulması gibi konularda Türkiye'nin de aralarında bulunduğu ülkelerle görüşmeleri sürdürdüklerini söyleyen Blair, Saddam rejiminin sona ermesinin Irak halkını yeniden birleştireceğini savundu. Saddam'ın iktidarı kendiliğinden bırakması ihtimalini ''harika'' olarak değerlendiren Blair, bunun mümkün olmayabileceğini de ifade etti. 
     Ortadoğu konusunda ise Blair, barışın sağlanması gerektiğini, iki ayrı devlet temelinde bir çözüme herkesin olumlu baktığını belirtti. 
     





</TEXT>
</DOC>
