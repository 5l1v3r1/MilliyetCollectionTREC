<DOC>
<DOCNO> 138438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sonspo14.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, 76 gün sonra taraftarının karşısına çıkacak 
</HEADLINE>
<TEXT>

     Galatasaray, yarın Malatyaspor ile yapacağı karşılaşmayla 76 gün aranın ardından İstanbul'da taraftarlarıyla buluşacak. 
     Devre arası tatili ve üstüste yapılan deplasman maçları nedeniyle Ali Sami Yen Stadı'nda uzun bir süredir lig maçı oynayamayan sarı-kırmızılılar, ligin ikinci bölümününün ilk maçı olan İstanbul'daki Denizlispor karşılaşması da elverişsiz saha ve hava koşulları nedeniyle ertelenince, 2.5 aydır Ali Sami Yen Stadı'nda taraftarlarının karşısına çıkamadı. 
     Ligde evinde 8 Aralık 2002'de yaptığı son maçta Beşiktaş'a 1-0 yenilen Galatasaray, 18 Aralık'ta Ankaragücü ile yapılan Türkiye Kupası maçını ise 1-0 kazanmıştı. 
     
     TARAFTARLAR YENİLERİ GÖRECEK 
     Sarı-kırmızılıların, devre arasında gönderdiği yabancı oyuncuların yerine transfer ettiği futbolcular, Malatyaspor karşısında ilk kez Ali Sami Yen Stadı'na çıkacak. 
     Galatasaray'ın devre arasında transfer ettiği Revivo, Xavier, Lukunku ve Suat Usta, Malatyaspor maçında oynamaları durumunda İstanbul'da ilk kez sarı-kırmızılı taraftarlarla buluşacak. 
     
     KAMPA GİRDİLER 
     Malatyaspor maçı hazırlıklarını sürdüren sarı-kırmızılar, kampa girdi. 
     Florya Metin Oktay Tesisleri'ndeki kampa tüm oyuncuların alındığı ve maç kadrosunun yarın belli olacağı bildirildi. 
     Galatasaray'da, Suat Kaya'nın dışında sakat oyuncu bulunmazken, Hasan'ın yarınki maçın kadrosuna alınıp alınmayacağı merak ediliyor. Teknik direktör Fatih Terim'in, ligde yapılan son Bursaspor maçında Hasan'ı kadroya almaması dikkati çekmişti. 
     Sarı-kırmızılıların yarınki maça şu muhtemel 11 ile çıkması bekleniyor 
     Mondragon, Suat Usta, Bülent, Xavier, Hakan, Ümit Davala, Batista, Ayhan, Ergün, Revivo, Lukunku. 
     Ali Sami Yen Stadı'nda saat 19.00'da başlayacak ve Digitürk LİG TV'den naklen yayınlanacak maçı, hakem Ali Aydın yönetecek. 
     
     TAMER KAPTAN VEFAT ETTİ 
     Galatasaray'ın eski antrenörlerinden Tamer Kaptan'ın vefat ettiği bildirildi. 
     Sarı-kırmızılı kulübün resmi internet sitesinde yapılan açıklamada Kaptan'ın cenazesinin 24 Şubat Pazartesi günü öğle namazının ardından Teşvikiye Camii'nden kaldırılacağı kaydedildi. 
     Tamer Kaptan, Galatasaray'da 1973-74 ve 1975-76 yıllarında antrenörlük yapmıştı. 
     Galatasaray Kulübü, açıklamada merhuma Allah'tan rahmet, ailesine ve dostlarına başsağlığı dileklerinde bulundu. 
     





</TEXT>
</DOC>
