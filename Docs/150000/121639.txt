<DOC>
<DOCNO> 121639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo28.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant Washington, umarım kısa sürede sağlığına kavuşur... 
</HEADLINE>
<TEXT>

     Fenerbahçe Teknik Direktörü Werner Lorant, dün anjiyo olan Washington'un kısa sürede sağlığına kavuşmasını ve aralarına dönmesini istediğini söyledi. 
     Lorant, Samandıra Tesisleri'nde düzenlediği basın toplantısında herşeyden çok önemli olanın Washington'un bir an önce sağlığına kavuşması olduğunu kaydederek, ''Washington'un sorunu kalp problemi değil. Damarının tıkanmasından kaynaklanan bir sorunu var. Kötü bir rahatsızlık ama tedaviyle yok edilebilir. Sonuçta da bu yapıldı. İlk olarak dinlenmesi gerekiyor. Daha sonra testler yapılacak ve doktorların raporları doğrultusunda futbol oynayıp oynamayacağına karar verilecek'' diye konuştu. 
     Basın mensuplarının Washington'un yokluğunda forvette sorun yaşayıp yaşamayacakları ve PAF takımla çalışan Oktay'ın affının gündemde olup olmadığıyla ilgili sorularına Alman çalıştırıcı şöyle yanıt verdi 
     ''Hücumda o kadar çok imkanlarımız varki, Washington'un olmamasının bir sorun olacağını sanmıyorum. Şimdi bizim için önemli olan onun bir an önce sağlığına kavuşması. Doktor raporlarından sonra bu konuda ne yapılıp yapılmayacağına bakılır. Oktay'ın affı konusu ise bugün ve yarın için sözkonusu değil. Çünkü gündemimizde İstanbulspor maçı var ve tamamıyle bu karşılaşmaya konsantre olmak istiyoruz.'' Lorant, Washington'un böyle bir sorun geçirmesinin sezon başındaki sağlık kontrollerini gündeme getirdiğiyle ilgili bir hatırlatma üzerine de ''Benim burada olduğum sürece sezon başında yeterli testler yapıldı. Washington'un rahatsızlığını öğrenebilmeniz için farklı bir test uygulamalısınız. Yine de sorunu erken teşhis edildi ve bu erken teşhis nedeniyle sahalara dönme ihtimali bulunuyor'' şeklinde konuştu. 
     Transfer yapılıp yapılmayacağı konusundaki bir soruya da Lorant, ''Transferler konusunda çok spekülasyonlar yapılıyor. Bizim için şu an önemlidir, ocak ayındakiler değil. Dolayısıyla önümüzde İstanbulspor maçı var ve bana bu konuda sorular sormanızı bekliyorum'' dedi. 
     
     İSTANBULSPOR MAÇI 

     Yarın yapacakları İstanbulspor maçına da değinen Alman teknik adam, bu karşılaşmanın kendileri için çok önemli olduğunu ve sahadan 3 puanla ayrılmayı hedeflediklerini ifade etti. 
     Bir basın mensubunun taraftarların yarın yönetimi protesto amacıyla takım lehine tezarühatta bulunmayacaklarını belirtmesi üzerine Lorant, ''Bunu şimdi sizden duyuyorum. Ne tür protesto olduğunu bilmiyorum. Ancak taraftarın lehimize tezarühatı bizim için çok önemli. Kendi sahamızda taraftarlarımızın arkamızda olması, bize güven vermesi futbolcularım için de iyi bir itici güç'' şeklinde konuştu. 
     
     ''SERHAT NEDEN OYNAMASIN '' 

     Lorant, basın mensuplarının sakatlığı bulunan Serhat'ın yarın forma giyip giyemeceği ve diğer sakatlarla ilgili sorularını ise şöyle yanıtladı 
     ''Serhat neden oynamısın Dün antrenmana katıldı ve yarın forma giyebilecek. Rüştü maalesef sakat ve yarın forma giyemeyecek. Benim için yarın oynayacak futbolcuların durumu önemli. Sakat oyuncularımın da en kısa sürede sağlığına kavuşmasını diliyorum. Bu hafta çok iyi bir çalışma ortamı bulduk. Yüksek konsantrasyona ihtiyacımız vardı. Onu da sağladık.'' Bir gazetecinin ''Konsantrasyonu sağlamak için mi bu haftaki idmanları basına kapattınız'' sorusuna ise Lorant, ''Bu hafta Fenerbahçe'de zaten yeterince olaylar oldu. Antrenmanları da izlemenize de pek ihtiyacınız kalmadı'' diye esprili bir yanıt verdi. 

     
</TEXT>
</DOC>
