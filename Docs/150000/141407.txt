<DOC>
<DOCNO> 141407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/siyaset/siy06.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’nın amblemi soru önergesi oldu 
</HEADLINE>
<TEXT>

CHP, Ankara’nın amblemini Hitit Güneşi olarak kabul eden Danıştay kararını uygulamayan Belediye hakkında soru önergesi verdi 
     ANKARA Milliyet 

     CHP Ankara Milletvekili Prof.Dr.Yakup Kepenek, minareler ve ters Türk Bayrağı’ndan oluşan Ankara ambleminin Danıştay tarafından iptali sonrasında yapılacak uygulamayı TBMM gündemine taşıdı. 
     Kepenek, İçişleri Bakanı Abdülkadir Aksu’nun yanıtlaması istemiyle TBMM Başkanlığı’na verdiği sözlü soru önergesinde, Ankara Büyükşehir Belediyesi’nin Danıştay kararını uygulamayacağı yönünde açıklamaları bulunduğunu belirterek, "Belediye Başkanının yargı kararını hiçe sayan açıklamalarını nasıl değerlendiriyorsunuz Bakanlığınız Danıştay kararını ne zaman ve nasıl uygulatacaktır " diye sordu. 
     Ankara Büyükşehir Belediye Meclisi, 1995’te Belediye Başkanı Melih Gökçek’in teklifi üzerine Ankara’nın Hitit Güneşi olan simgesini değiştirme kararı almış, yeni simgenin Atakule, ayyıldız ve iki minareli cami olmasını kararlaştırmıştı. 8 yıldır süren davaya son noktayı Danıştay 8. Dairesi koymuş ve Ankara’nın simgesinin Hitit Güneşi olduğuna karar vermişti. Ancak Başkan Gökçek, amblemin değiştirilmesinin söz konusu olmadığını söylemiş, 8 yıldır davayı takip eden Avukat Rahmi Kumaş da Gökçek hakkında Yargıtay Cumhuriyet Başsavcılığı’na suç duyurusunda bulunmuştu. 
     



 SİYASET 















</TEXT>
</DOC>
