<DOC>
<DOCNO> 117815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sonspo07.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dr.Erkut Konter Terim değil, koşullar değişti... 
</HEADLINE>
<TEXT>

     9 Eylül Üniversitesi Beden Eğitimi ve Spor Yüksekokulu Öğretim Üyesi Spor Psikoloğu ve Futbol Uzmanı Dr.Erkut Konter, Galatasaray Teknik Direktörü Fatih Terim'in başarılara imza attığı döneme oranla şu andaki koşulların değiştiğini belirterek, ''Fatih Terim değil, koşullar değişti'' dedi. 
     Dr.Erkut Konter, yaptığı açıklamada, ekip çalışması, futbolcular ve rakiplerin durumu gibi koşulların ve Türk futbolunun genel olarak geldiği düzeyin gözardı edilerek, Galatasaray'ın UEFA Kupası'nı aldığı dönemde elde ettiği başarıların yalnızca Fatih Terim'e maledilmesinin de doğru olmayacağını söyledi. 
     Teknik direktör Fatih Terim'in kişilik özelliklerinin çok fazla değişmiş olabileceğine olasılık vermediğini belirten Konter, sözlerini şöyle sürdürdü 
     ''Bir koşulda başarılı olan bir teknik direktör diğer bir koşulda başarısız olabilir. Buna bir çok örnek vermek mümkündür. Futbol, çok faktörlü ve koşulların sürekli olarak değiştiği bir mücadele alanıdır ve bu nedenle de başarıda sürekliliği yakalamak güçtür. Fatih Terim'in Galatasaray takımıyla başarılar elde ettiği koşullar ve futbolcularla, bugünün koşulları ve futbolcuları aynı değil.'' Fatih Terim'in ''otoriter'' kişiliğiyle diğer teknik direktörlerden farklı bir yerde tutulduğunu belirten Konter, kişilik özelliklerinin ancak bulunulan ortama uygun düştüğü durumlarda başarının gelebileceğini belirterek, ''Fatih Terim bugünkü ortama ve elindeki futbolcu tipine uygun liderlik özelliklerini ön plana çıkarmalıdır'' dedi. 
     Konter, şöyle konuştu 
     ''Galatasaray'ın eski kadrosunda yer alan oyuncular da değişti. Bir kısmı Avrupa'da futbol oynayarak bir kısmı ise Dünya Kupası'nda vizyon yaptı. Bunun da değişimde büyük etkisi var. Bugün başarısız olarak nitelendirilen durumda, özellikle takımın hedef belirleme ilkelerini harekete geçirememenin büyük etkisi var. 
     Fatih Terim de şimdi yeni bir takım bulmaya ve yaratmaya çalışıyor. Edison da ampulü bulana dek yüzlerce başarısız deney yapmıştır, ama eninde sonunda ampulü bularak tüm insanlığın yararlanacağı bir buluşa imza atmıştır. Fatih Terim'in yaşadığı bu güç dönemlerde ona aşırı eleştiri ve karalama yapmak değil, destek ve yardımcı olmak gerekir.'' Galatasaray'ın futbol konusunda uzmanlaşmış bir spor psikoloğuyla çalışmadığına dikkati çeken Konter, ''Psikologla çalışmak yeterli değil. Çünkü nasıl bir maden mühendisi inşaat yapamazsa, bir klinik psikoloğu da spor psikolojisi eğitimi almamış bir kişi de spor ve futbol takımı konusunda başarılı olamaz. Mutlaka futbol konusunda uzmanlaşmış bir spor psikoloğuyla çalışmalı'' dedi. 

     
</TEXT>
</DOC>
