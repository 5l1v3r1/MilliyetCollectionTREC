<DOC>
<DOCNO> 128764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sonspo03.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den ayrılan Oktay Samsunspor ile görüşüyor 
</HEADLINE>
<TEXT>

     Samsunspor, ikinci yarı hazırlıklarını sürdürüyor. 
     Nuri Asan Tesisleri'nde teknik direktör Sakıp Özberk gözetiminde günde 2 çalışmayla ligin ikinci yarısına hazırlanan Samsunspor, bu sabahki çalışmada fizik-kondisyon ağırlıklı bir idman yaptı. 
     Genç futbolcuları hata yapmamaları konusunda sık sık uyaran Özberk, oyunculardan birbirlerine uyumlu hareket etmelerini istedi. Çalışmaya, sakatlıkları süren Osman, Coşkun, Shorunmu, Müslim, Jovanovski ve Ignatov katılmazken, transferleri düşünülen Barış Özcan ve Paraguaylı Antonio da idmana çıktı. 
     Takımı ikinci yarıya en iyi biçimde hazırlanmaya çalıştıklarını belirten Özberk, eksikliklerin giderilmesi için tüm ekibin büyük çaba içinde olduğunu belirterek, ''Belirlediğim konular üzerinde ağırlıklı olarak duruyoruz. Bize güvenilerek bu göreve getirildik. Bizler de Samsunspor'un hakettiği yere gelmesi için gerekeni yapacağız'' dedi. 
     
     OKTAY KULÜBE GELDİ 
     Bu arada Fenerbahçe ile yolarını ayıran forvet oyuncusu Oktay Derelioğlu, kulüp binasına gelerek Samsunsporlu yöneticilerle bir süre görüştü. 
     Samsunsporlu yöneticilerle İstanbul'da bir ön görüşme yaptıklarını belirten Oktay, son anda bir pürüz çıkmadığı takdirde Samsunspor ile sözleşme imzalayacağını ifade ederek, ''Büyük ihtimalle anlaşacağız'' diye konuştu. 
     Samsunsporlu yetkililer de Derelioğlu'nu, ayrıntıları görüşmek üzere Samsun'a çağırdıklarını ve konunun 1-2 gün içinde sonuçlanacağını bildirdiler. 
     





</TEXT>
</DOC>
