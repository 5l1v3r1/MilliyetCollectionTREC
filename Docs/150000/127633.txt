<DOC>
<DOCNO> 127633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur06.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erciyes'te kayak sezonu açıldı... 
</HEADLINE>
<TEXT>

     Türkiye'nin önemli kayak merkezlerinden Erciyes'te kayak sezonu açıldı. 
     Son haftalarda etkili olan yağışlı havayla birlikte kar kalınlığının 50 santimetreye ulaştığı kayak merkezi, kayak severlerin gözde mekanı oldu. 
     Uluslararası Kayak Federasyonu FIS standartlarına uygun kayak pistleri ve kayağa yapışmayan dünyaca ünlü toz karı ile kış turizminin vazgeçilmez merkezlerinden biri olan Erciyes'te ziyaretçiler, bir taraftan temiz dağ havasında piknik yapma keyfini yaşarken, diğer taraftan da doyasıya kayma fırsatı buluyor. 
     Kent merkezinden gelen günübirlik ziyaretçilerin yanı sıra Ankara, Adana, Sivas, Mersin, Nevşehir, Kırşehir, Niğde ve Antalya'dan gelen çok sayıda yerli turisti ağırlayan Erciyes Kayak Merkezi, Kapadokya yöresinden günübirlik gelen yabancı turistlere de evsahipliği yapıyor. 
     Gençlik ve Spor İl Müdürü Vahdi Elbaşı, A.A muhabirine yaptığı açıklamada, son yağışlarla birlikte pistlerdeki kar kalınlığının 50 santimetreye ulaştığını, geç de olsa kayak sezonunun açıldığını bildirdi. 
     Özel bir araçla pistlerindeki karların sıkıştırıldığını belirten Elbaşı, şunları söyledi 
     ''Erciyes'teki tüm konaklama tesisleri kayak sezonu için hazırlıklarını tamamladı ancak, tesislerdeki doluluk oranı henüz istenilen düzeyde değil. Ağırlıklı olarak günübirlik ziyaretçiler, sezonunun ilk konuklarını oluşturuyor. Ulaşımda herhangi bir sorun yaşamıyoruz. Tüm kayak severleri eşsiz doğal güzelliğe sahip Erciyes'e davet ediyoruz.'' Turizm İl Müdürü İsmet Toymuş da Erciyes turizminin son yıllarda Kapadokya bağlantılı gelişmeye başladığına dikkati çekti. 
     Turizm şirketlerinin Kapadokya'daki konaklama tesislerinde kalan yerli ve yabancı turistleri günübirlik olarak Kayseri'ye getirdiklerini ve Erciyes'e turlar düzenlediklerini hatırlatan Toymuş, böylece hem kentin tarihi ve kültürel değerlerinin tanıtıldığını hem de Erciyes'teki kış turizminin hareketlendiğini kaydetti. 
     
     YAPAY KAR MAKİNESİ 
     Büyükşehir Belediye Başkanı Mehmet Özhaseki ise de Erciyes Kayak Merkezi'nde kayak sezonu süresinin hava şartlarına bağlı olarak değiştiğini söyledi. 
     Kayak sezonun erken başlaması ve uzun süre devam etmesini sağlamak için yapay kar makinesi alınması gerektiğini belirten Özhaseki, konuyu Turizm Bakanlığı yetkilileriyle görüştüklerini, makinenin bakanlığın da katkısıyla belediye ve Valilik tarafından alınmasının planlandığını anlattı. 
     
     FIS TESCİLLİ KAYAK PİSTLERİ 
     3916 metre yüksekliğindeki Erciyes'te uzunlukları 1800 ile 3000 metre arasında değişen 3 kayak pisti bulunuyor. Kayak pistleri bölgesinde 1450 metre uzunluğunda saatte 900 kişi kapasiteli teleski, 2575 metre uzunluğunda saatte 370 kişi kapasiteli telesiyej ve 300 metre uzunluğunda baby-lift hizmet veriyor. 
     Kayak merkezinde Uluslararası Kayak Federasyonu FIS tarafından uluslararası kayak yarışmaları için de tescillenmiş Coşkun ve Bedük adlı 2 adet profesyonel kayak pisti bulunuyor. 
     





</TEXT>
</DOC>
