<DOC>
<DOCNO> 138197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko15.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansı düşüşle tamamladı... 
</HEADLINE>
<TEXT>

     İMKB Ulusal-100 Endeksi, 128.46 puan düşerek 1. seansı 11,540.85 puandan tamamlarken, hisse senetlerinin ortalama değer kaybı yüzde 1.10 olarak gerçekleşti. 
     Piyasa, açılıştaki ufak düşüş hareketinin ardından bir miktar toparlanarak 11,700 puanın üzerine çıktı ve bu seviyede dengelendi. Daha sonra gelen satışlarla tekrar 11,500 seviyesine gelen endeks, son dakikada gelen satışlarla seans içindeki en düşük seviyesinden kapandı. 
     Borsa uzmanları, 11,500 puan seviyesindeki destekte tutunan borsanın, Başbakan Abdullah Gül'ün yapacağı açıklamaları beklediğini belirterek, olası bir müdahale durumunda ABD'nin Türkiye'ye yapacağı ekonomik yardım ve bu konudaki gelişmelerin piyasaların yönünü belirleyeceğini savunuyorlar. 
     Uzmanlar, 11,500 desteğinin kırılmaması ve gelişmelerin olumlu olması durumunda, endeksin yeniden 12,000 puan seviyelerini deneyebileceği olasılığı üzerinde duruyorlar. 
     Seansa 36.79 puan düşüşle 11,632.52 puan seviyesinde başlayan endeks, seansın ilk yarısını 46.81 puanlık artışla 11,716.12 puandan geçti. 
     Endeks, en düşük değer olarak kapanıştaki 11,540.85 puana gerilerken, en yüksek olarak 11,780.26 puanı gördü. 
     Seans kapanışında mali endeks 187.78 puan düşüşle 14,458.33 puana, sanayi endeksi 49.12 puan düşüşle 11,216.51 puana ve hizmetler endeksi 107.24 puan düşüşle 7,157.81 puana geriledi. 
     Böylece, önceki kapanışa göre mali grup hisseler ortalama yüzde 1.28, sanayi grubu hisseler ortalama yüzde 0.44 oranında ve hizmetler grubu hisseler ortalama yüzde 1.48 oranında değer yitirdi. 
     İşlem gören toplam 287 hisse senedinden 101'i değer yitirirken, 68 hisse senedi değer kazandı. 118 hissenin fiyatında ise değişiklik olmadı. 
     Seansta, 301 trilyon 345 milyar 493 milyon liralık işlem hacmi oluştu. 
     Kardemir D , Finansbank, Garanti Bankası, İş Bankası C ve Yapı ve Kredi Bankası, en yoğun işlem gören hisseler oldu. 
     





</TEXT>
</DOC>
