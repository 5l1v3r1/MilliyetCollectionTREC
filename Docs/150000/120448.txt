<DOC>
<DOCNO> 120448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo01.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Göztepe maçı hazırlıkları... 
</HEADLINE>
<TEXT>

     Gaziantepspor Kulübü Profesyonel Futbol Şubesi Sorumlusu Asım Atmaz, Göztepe ile yapacakları karşılaşmada yenilmezlik unvanlarını yitirmek istemediklerini söyledi. 
     Asım Atmaz, yaptığı açıklamada, Birinci Süper Lig'de Beşiktaş ile birlikte yenilmeyen 2 takımdan birisi olduklarını, bu nedenle her karşılaşmanın bir öncekinden zor geçeceğini bildiklerini kaydetti. 
     Göztepe'nin, iyi bir kadroya sahip olmasına karşın lige iyi başlangıç yapamadığını ve alt sıralardan kurtulma mücadelesi verdiğini hatırlatan Atmaz, şöyle devam etti 
     ''Gaziantepspor, ligde zirvede gözükmesine rağmen psikolojik açıdan rahat değil. Genç kadromuz sade futboluyla ligde hak ettiği bir yerde bulunuyor. Beşiktaş ile birlikte yenilmeyen takımlardan birisi olduğumuz için her rakip sahaya daha hırslı ve arzulu çıkıyor. 
     Göztepe, hem içinde bulunduğu sıkıntılı durum hem de bizim yenilmezlik unvanımız nedeniyle galibiyeti arayacak. Bu karşılaşmada hata yapmazsak, yine galibiyetle evimize döneriz. Acele eder telaşa kapılırsak, zorlu bir 90 dakika oynarız.'' Göztepe karşılaşmasında, ameliyat olan Preko ile sakatlıkları süren Bouazizi ve Maxim'in oynayamayacakları öğrenildi. 
     Bu arada Gaziantepspor, yarın İzmir'e hareket edecek, maçın oynanacağı statta öğleden sonra antrenman yaptıktan sonra kampa girecek. 
     





</TEXT>
</DOC>
