<DOC>
<DOCNO> 139036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/dunya/dun02.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’dan Bush’a hodri meydan 
</HEADLINE>
<TEXT>

Amerikan CBS TV’sinin ana haber sunucusu Dan Rather’e sol başta Bağdat’ta konuşan Irak lideri Saddam Hüseyin, ABD Başkanı George W. Bush’u ekran düellosuna davet etti. 
TV’de kapışalım      DIŞ HABERLER SERVİSİ 

     Irak Devlet Başkanı Saddam Hüseyin, ABD Başkanı George W. Bush’u, uydu aracılığıyla tüm dünyada yayımlanacak canlı televizyon programında tartışmaya davet etti. Ancak tartışmanın anlamsız olacağını belirten Beyaz Saray, davete olumsuz yanıt verdi. 
     Amerikan CBS Televizyonu ana haber sunucusu Dan Rather’in Bağdat’ta görüştüğü Irak Devlet Başkanı Saddam Hüseyin, 3 saatlik röportajda, ABD Başkanı Bush’u ekranda düelloya davet etti. Irak lideri, Bush’la ABD başkanlık seçimlerinde kullanılan uydu bağlantıları aracılığıyla canlı yayında TV ekranında karşı karşıya gelmek istediğini söyledi. Saddam, "Sizin başkanla diyaloğa girmeye sıkı bir tartışma yapmaya hazırım. Ben istediğimi söylerim, O da aklındakileri söyler" şeklinde konuştu. 
     
Bush ciddiye almadı      Beyaz Saray’dan açıklama yapan sözcü Ari Fleischer, Başkan Bush’un, Saddam’ın önerisini ciddiye almadığını söyledi. Sözcü, "Bu ciddi bir konu değil. Ortada tartışılacak bir şey yok. Saddam’ın tartışmaya değil, silahsızlanmaya ihtiyacı var" dedi. 
     
Füzeler normal      Röportajda, silah denetçileri tarafından BM’nin izin verdiği menzili aştığı için bu hafta sonuna kadar imha edilmesi istenen Sımud 2 füzeleri konusuna da değinen Saddam Hüseyin, füzeleri ortadan kaldırmaya pek niyetli olmadığını belli etti. 
     Ellerinde BM’nin izin verdiği menzili aşan füze bulunmadığını iddia eden Saddam Hüseyin, "Irak’ın uygun füzeleri geliştirmesine izin verilmiştir. Biz de bu izne bağlı kalacağız" dedi. 
     



 DÜNYA 











</TEXT>
</DOC>
