<DOC>
<DOCNO> 114114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/guncel/gun01.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cübbeli’nin külliyesi özürlü merkezi olacak 
</HEADLINE>
<TEXT>

Beykoz’da irtica faaliyetlerinden dolayı durdurulan Cübbeli Ahmet Hoca’nın cemaatinin yaptırdığı Fetih Külliyesi, Bakanlık tarafından engellilere spor ve eğitim tesisi merkezi olacak 
     BÜLENT ÖZDEMİR İstanbul 

     Yapımı durdurulduktan sonra birçok kurumun talip olduğu Beykoz Çavuşbaşı’ndaki Fetih Külliyesi’nin engelliler ve özürlüler için rehabilitasyon merkezi yapılmasına "yeşil ışık" yakıldı. 
     Beykoz’da Cübbeli Ahmet Hoca’nın Ahmet Ünlü cemaatinin yaptırdığı Fetih Külliyesi’ndeki çalışmalar sekiz yıl önce durdurulmuştu. Spordan sorumlu Devlet Bakanlığı, külliyeyi, engellilere spor ve eğitim tesisi yapmak için devreye girdi. Ancak bakımsızlıktan harabeye dönen, bölgedeki vatandaşlar tarafından ahır olarak kullanılan külliyenin kullanımı, Anıtlar Yüksek Kurulu’nun mevzuatlarına takıldı. 
     Daha önce Marmara Üniversitesi ile Milli Eğitim Bakanlığı’nın külliyeyi mega eğitim kompleksi’ yapma talepleri reddedilmişti. Bölgenin doğal SİT alanı olması, külliyenin bir kısmının orman alanının ihlal edilerek yapılması ve İSKİ mevzuatları nedeniyle, yapının yıkılması yönünde karar alındı. 
     
     Anıtlar’dan izin 
     İstanbul 3 Numaralı Kültür ve Tabiat Varlıklarını Koruma Kurulu Müdürlüğü, önceki gün Beykoz Çavuşbaşı Çengeldere mevkiindeki 9 parsel sayılı külliye alanının Gençlik ve Spor Genel Müdürlüğü’ne devredilmesini değerlendirmek için yeniden toplandı. Kurul, alanın, "1. Derece Doğal SİT Bölümü’nün 1a ve 1b hükümleri çerçevesinde kullanılmak ve getirilen bu hükümlere uygun olarak hazırlanacak Koruma Amaçlı İmar Planı, vaziyet planı ve avan projelerinin, kurulun onayı olmadan hiçbir uygulamanın yapılamayacağı" koşulları doğrultusunda Gençlik ve Spor Genel Müdürlüğü’ne tahsisinin uygun olduğu kararını aldı. 
     İki ay önce İstanbul Valisi Erol Çakır’la temasa geçen Devlet Bakanı Erdoğan Toprak, alanın Gençlik Spor Genel Müdürlüğü’ne tahsis edilmesi için girişimlerde bulundu. 
     Kurulun kararıyla projede dev bir adım atıldı. Toprak, "Mevcut bir inşaatı kullanacağız. Gençlik Spor İl Müdürlüğümüz konuyla ilgilenecek. Vali Bey de olumlu baktı, bizi destekleyeceğini söyledi. Projemiz hazır. Tek bir çivi dahi çakmayacağız. Yapacağımız herşey prefabrik olacak. Böyle bir yeri yaşatmak istiyoruz" dedi. 
     



 GÜNCEL 



















</TEXT>
</DOC>
