<DOC>
<DOCNO> 131934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/yasam/ayas.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Katiliyle boğuştu 
</HEADLINE>
<TEXT>

Evinde boğazı kesilerek öldürülen DJ Emre Kuytu’nun chat kayıtları incelemeye alındı, arkadaşları sorgulanıyor. Polis, alınan cep telefonunun önemli ipucu olduğu görüşünde 
     M. AKİF ERDEM, ELVAN EZBER İstanbul 

     Kadıköy’deki evinde boğazı kesilerek öldürülen Power FM’in 28 yaşındaki DJ’i Emre Kuytu, 15 gün sonra İngiltere’ye gitmeye hazırlanıyordu. Veda programını da yapan Kuytu, Londra’da Türkçe yayımlanan bir gazetede çalışarak arkadaşlarına da kavuşmayı umuyordu. Polis, DJ’in cep telefonuna kendi SIM kartını taktığı belirtilen bir arkadaşını arıyor. 
     
     Veda için gün sayıyordu 
     Kuytu, Power FM’de pazartesi ve perşembe günleri yayımlanan "Emre’nin Akşamüzeri Partisi" isimli programı sunuyordu. Ancak bir dönem yaşadığı İngiltere’de yeni bir hayata başlamanın hayalini de kuruyordu. Tüm bağlantılarını kurmuş, Türkiye’ye veda etmek için gün sayıyordu. Kuytu’dan iki gün boyunca haber alamayan arkadaşları, önceki akşam Kızıltoprak’taki evine gittiler. Zili çalmalarına rağmen bir yanıt alamayınca durumu polise bildirdiler. Çilingir yardımıyla kapıyı açan polisler ise genç DJ’in cesediyle karşılaştı. 
     
     Chat kayıtlarındaki erkek 
     Perşembe gecesi öldürüldüğü tahmin edilen DJ’in katille uzun süre boğuştuğu, ensesi, koltuk altı ve sol elinden bıçaklandığı, ardından boğazının kesilerek öldürüldüğü belirtildi. Kapıda zorlama izi olmadığı, Kuytu’nun eşyalarının karıştırıldığı, cep telefonuyla 34 K 8542 plakalı Peugeot 206 otomobilinin de alındığı kaydedildi. Zanlının evdeki 500 milyon lirayı ise almadığı ortaya çıktı. Olay yerinde bulunan kanlı bir sigara izmariti DNA incelemesi için alınırken, Kuytu’nun bilgisayarındaki chat kayıtları da inceleniyor. Şüpheler, Kuytu’yla bir kız arkadaşı arasındaki chat kayıtlarında adı geçtiği iddia edilen bir erkek arkadaşı üzerinde yoğunlaştırıldı. Bu zanlıyla kız aranıyor. 
     
     Cep telefonu takipte 
     Kuytu’nun cep telefonunun da bu kişide olduğu öne sürüldü. Teknik takip sonucu, zanlının kendi SIM kartını takarak telefonu kullandığı belirlendi. Kuytu’nun ev ve cep telefonundan gerçekleştirdiği son görüşmelerin de bu kişiyle yapıldığı belirtildi. Yalnız yaşayan Kuytu’nun cesedi, savcılık incelemesinin ardından otopsi için Adli Tıp Kurumu’na gönderildi. 
     
     Pırıl pırıl bir çocuktu’ 
     Bir kız kardeşi olan genç DJ’in annesi Selma Kuytu, Üsküdar’da, babası Osman Kuytu da Akşehir’de yaşıyordu. Kuytu’nun Power FM’den arkadaşı Rana Pirinççioğlu ise şunları söyledi "Pırıl pırıl bir gençti. Çok mutluydu. 15 gün sonra İngiltere’ye gidip yerleşecekti. Gençliği de orada geçmiş zaten. Orada bir Türk gazetesi ile anlaşmıştı." 
     



 YAŞAM 

















</TEXT>
</DOC>
