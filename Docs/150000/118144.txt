<DOC>
<DOCNO> 118144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/ekonomi/eko06.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özallar yeniden TV yayıncılığında 
</HEADLINE>
<TEXT>

Asil Nadir’in şirketini alan Efe ve Ahmet Özal, radyo - TV yayıncılığı yapacak, TV’lere dizi hazırlayacak 
     ANKARA ANKA 

     Kanal 6 Televizyonu’yla bir dönem TV yayıncılığı alanında yer alan Efe ve Ahmet Özal kardeşler, bu kez de Asil Nadir’in şirketini satın alarak TV sektörüne girmeye hazırlanıyor. Asil Nadir’in 5 milyar lira sermayeyle kurduğu A.N. Global İletişim Hizmetleri Elektronik Sanayi ve Ticaret A.Ş.’yi satın alan Efe ve Ahmet Özal, şirketin sermayesini 2.5 trilyon liraya çıkardı. Artırımın tamamı nakit olarak karşılandı. Özal kardeşler ayrıca, şirketin adında ve faaliyet göstereceği alanda da değişiklik yaptılar. Yeni yapılanmaya göre, adı Global Radyo ve Televizyon Yayıncılığı A.Ş. olan şirket, TV’lere dizi ve programlar hazırlayacak, görsel ve işitsel yayıncılık faaliyetinde bulunacak. 
     Şirketin 2.5 trilyon liralık sermayesinde hisselerin hemen hemen tamamı Mazhar Efe Özal’a ait bulunuyor. Şirkette Tevfik Ahmet Özal, Atilla Yıldız, İbrahim Döğenci ve Kamil Akın Güvendik de 1’er milyon lira değerinde sembolik düzeyde hisseye sahip oldu. Şirketin yönetim kurulunda Mazhar Efe Özal başkanlığa seçilirken, İbrahim Döğenci ve Atilla Yıldız üye olarak görev aldı. 
     



 EKONOMİ 















</TEXT>
</DOC>
