<DOC>
<DOCNO> 137260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun05.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'nın merkezine paralı giriş uygulaması başladı 
</HEADLINE>
<TEXT>

     İngiltere'nin başkenti Londra'nın merkezine girişte 5 sterlin yaklaşık 13 milyon TL ödeme uygulamasına bu sabah başlandı. 
     Uygulamanın, kent merkezindeki bir bölgenin trafikten arındırılması, halkın daha çok toplu taşım araçlarına yönelmesi ve böylece yakıt tasarrafu sağlanması ve hava kirliliğinin azaltılması gibi birçok amacı bulunuyor. 
     Sabah 07.00 ile akşam 18.30 saatleri arasında para ödemeyen araçlara kapalı olacak bölge, kentin 8 kilometrekarelik bir bölümünden oluşuyor. 
     Bu sabahtan itibaren gazete bayileri ve benzin istasyonları gibi yerlerde satılan paralı bölüme giriş biletleri için uzun kuyruklar oluşurken, paralı bölgenin başladığı yere kadar olan trafik ağırlaştı. 
     Londra'da kent merkezine giriş için ödeme yapılması uygulamasının başlamasıyla birlikte belediyenin önemli gelir elde etmesi bekleniyor. Ancak uzmanlar, bu kez yükün toplu taşıma sistemine bineceğini ve özellikle mesai saatlerinden sonra metro ve otobüslerin büyük bir kalabalıkla karşılaşacağını belirtiyor. 
     Belediye, kentin merkezi bölümünü dışarıda kalan halkalara bağlayan hatlara 300 yeni otobüsün konulduğunu açıklarken, toplu taşıma araçlarına gelecek yükün azaltılmasına çalışılacağını bildirdi. 
     Kentin belli bir bölümünün girişinin paralı olmasının ardından, bu uygulamadan muaf tutulan küçük motorsikletler ve motorlu scooter'ların satışında patlama yaşandığı belirtiliyor. 
     Yollarda paten kullananların sayısında da önemli artış görüldüğü ifade ediliyor. 
     





</TEXT>
</DOC>
