<DOC>
<DOCNO> 134789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko14.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftalık bakış... 
</HEADLINE>
<TEXT>

     Uzun bayram tatili öncesi Borsa'da bu hafta, temkinli bir seyir bekleniyor. 
     ABD yönetiminin Irak konusunda Çarşamba günü BM'de sunacağı yeni kanıtlar, IMF ile ilişkiler ve Hazine ihaleleri Borsa'nın gündemindeki önemli konu başlıklarını oluşturuyor. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, yaptığı değerlendirmede, tüm belirsizlikler ve riskler gündemi sıcak tutarken, endeksin Ocak ayında yükseliş kaydettiğini hatırlattı. 
     Geçen hafta BM denetçilerinin açıklamalarının ne savaşa ne de barışa neden olacak güçte olduğunu dile getiren Yüksel, şöyle dedi 
     ''Ancak Başkan Bush'un yaptığı açıklama ABD'nin savaş konusunda kararlı olduğunun bir kez daha altını çizdi. Ayrıca diğer önemli konu ise arka planda kalan IMF görüşmeleri olacak. Görüşmelerde Irak riskinin 2003 ekonomisi üzerinde yaratacağı tahribatın telafisi üzerinde yoğunlaşılmasını bekliyoruz. Şimdiye kadar açıklanan bütçe rakamları bu konuda hükümetin iyimser olduğunu gösteriyor.'' Endekste 3 haftalık yükselen bir hareketin izlendiğini, ancak uzun bayram tatili öncesi bu hafta için temkinli olunması gerektiğini dile getiren Yüksel, şunları söyledi 
     ''9 günlük tatilde hisse senedi pozisyonu taşımak istemeyen yatırımcılar, 11,000 kapanışını ve 11,200 direncine doğru atakları kar realizasyonu yönünde izleyebilirler. Geri çekilmelerde ise haftanın desteği 10,600 puan seviyesinde bulunuyor.'' Hazine'nin 1 milyar 679.9 milyon dolar dış borç ödemesi ve bugünkü 98 gün vadeli referans bono ihalesi, yarın yapılacak biri 161 gün ve diğeri de 357 gün vadeli bono ihaleleri, piyasaların yakından takip edeceği diğer gelişmeler olacak. 
     





</TEXT>
</DOC>
