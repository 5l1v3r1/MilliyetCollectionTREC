<DOC>
<DOCNO> 149270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/yasam/yas01.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'SARS biyolojik silah olabilir' 
</HEADLINE>
<TEXT>

Rus uzmanlardan, Uzakdoğu'dan çıkıp Kanada'da dahi can alan SARS'la ilgili şok iddia Birçok ipucu, bu virüsün 'insan yapımı' olabileceğini gösteriyor 
     DIŞ HABERLER SERVİSİ 

     Dünyanın pek çok ülkesinde hızla yayılıp 100'ü aşkın can alan, üç bin kişiyi de hastanelik eden Uzakdoğu kaynaklı 'akut solunum yetmezliği sendromu' SARS'ın biyolojik silah olabileceği iddia edildi. 
     Moskova'daki Salgın Hastalık Merkezi Başkanı Nikolai Filatov, 'gizemli zatürree' olarak anılan SARS'a karşı insanların bağışıklık sistemlerinin son derece etkisiz olmasına, virüsün kökeninin saptanamamasına ve yayılmasının hızına dikkat çekerek, "SARS virüsü insanlarca laboratuvarlarda üretilmiş olabilir" dedi. 
     Yine de teorisiyle ilgili kuşkuları olduğunu belirten Rus uzman, bulaştığı insanların sadece yüzde dördünü öldürebildiği için virüsü 'etkisiz' bir silah olarak tanımladı. Birçok uzman da, SARS'ın sadece vücut teması ve solunum yoluyla bulaşmasının, bir biyolojik silah için 'oldukça kullanışsız' olduğu görüşünde. 
     
     "Doğada oluşamaz" 
     Ancak bir diğer Rus uzman Sergei Kolesnikov da, SARS virüsünün kabakulak ve kızılcık hastalıklarından oluşan bir 'kokteyl' olduğunu iddia ederek Filatov'un tezine destek verdi ve 'Böyle bir kokteyl virüsün doğada oluşmasına imk n yok' dedi. Kolesnikov, Irkutsk kentinde yaptığı basın toplantısında, ilk olarak Çin'in Guangdong eyaletinde ortaya çıktığına inanılan SARS virüsünün, yanlışlıkla laboratuvar ortamından sızmış olabileceğini söyledi. 
     
Dışişleri'nin SARS yasaklı ülkeleri      ANKARA Milliyet 

     Dışişleri Bakanlığı, SARS hastalığı nedeniyle, Türk vatandaşlarının zorunlu olmadıkça gitmemeleri çağrısında bulunduğu ülkelere iki ekleme yaptı. Bakanlığın yazılı açıklamasında, "Filipinler ve Malezya'da görülen ve ölümle sonuçlanabilen atipik zatürree SARS hastalığı dolayısıyla vatandaşlarımızın söz konusu ülkelere zorunlu bir neden olmadıkça seyahat etmemeleri tavsiye olunur" denildi. Bakanlık daha önce de, Çin Halk Cumhuriyeti, Hong Kong Özel İdari Bölgesi, Tayvan, Singapur, Vietnam, Endonezya ve Tayland'a zorunlu olmadıkça seyahat edilmemesi çağrısında bulunmuştu. 
     
     SARS teşhis kiti geliyor 
     İlaç devi Roche firması, SARS'ın bir insanda olup olmadığını kesin olarak belirleyebilecek bir teşhis kiti geliştirdiklerini açıkladı. Altı hafta içinde hazır olabileceği bildirilen teşhis kitinin hangi tarihte piyasaya sürüleceği ise henüz bilinmiyor. 
     
     Çocukları zor vuruyor 
     Irk, cins, milliyet demeden dünyaya yayılan SARS'ın çocukları öldürmemesini tıp açıklayamıyor. Singapur'da 126 SARS hastasının sadece üçü 18 yaşından küçük. Hong Kong'da da hastalığa yakalanan çocuk sayısı çok az. Salgının başladığı Çin'in Guangdong eyaletinde bile tek bir çocuk SARS'lı bildirilmedi. 
     


YAŞAM 


















</TEXT>
</DOC>
