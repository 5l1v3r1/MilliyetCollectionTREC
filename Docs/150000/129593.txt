<DOC>
<DOCNO> 129593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur10.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Toprak, Komisyon Başkanlığı'ndan istifa etti 
</HEADLINE>
<TEXT>

     AKP Aksaray Milletvekili Ramazan Toprak Milli Savunma Komisyonu Başkanlığından istifa etti. 
     Ramazan Toprak dün AKP Karaman Milletvekili ve Milli Savunma Komisyonu Başkanvekili Yüksel Çavuşoğlu ile bir toplantı yaparak, bugün gerçekleşecek Milli Savunma Komisyonu toplantısına katılmayacağını bildirdi. Ramazan Toprak'ın tartışmalara yol açan Milli Savunma Komisyonu Başkanlığı yaklaşık iki ay sürmüş oldu. 
     AK Parti Aksaray Milletvekili Ramazan Toprak, beş yıl önce toplanan Yüksek Askeri Şura'da ordu içinde irticai faaliyetlere katıldığı gerekçesiyle ihraç edilmişti. 
     Hakim Binbaşı olan Ramazan Toprak'ın ismi 1997'de yapılan Yüksek Askeri Şura toplantısında ele alınan 365 isim içinde gündeme geldi. 1997 Ağustos toplantısında YAŞ, 76 subay ve astsubayı TSK'dan çıkardı. Orduyla ilişiği kesilen Toprak 1999'da Fazilet Partisi'nden, 3 Kasım seçimlerinde de AKP'den Aksaray Milletvekili oldu. Toprak Meclis komisyonlarının belirlenmesi sırasında Milli Savunma Komisyonu başkanlığına seçildi. 
     Ordudan irtica nedeniyle ilişiğinin kesildiği ortaya çıkınca Toprak, kamuoyunda bu göreve getirilişine yönelik eleştirilerin artması üzerine, "Ordumu tartıştırmam" demişti. 
     
</TEXT>
</DOC>
