<DOC>
<DOCNO> 139140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun15.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye batılı demokrasilere bağlanmalı" 
</HEADLINE>
<TEXT>

     AB'nin genişlemesinden sorumlu komisyon üyesi Günther Verheugen, Türkiye'nin, kilit ülke olarak Batılı demokrasilere sıkı şekilde bağlanması gerektiğini söyledi. 
     Verheugen, Alman özel televizyon kanalı Phoenix'e yaptığı açıklamada, sadece jeostratejik düşüncelerden dolayı bile Türkiye'nin AB'ye yakınlaştırılmasının zorunlu olduğunu ifade etti. 
     AB devlet ve hükümet başkanlarının, Türkiye'nin istikrarlı bir demokrasiye sahip ve tüm hakların korunduğu bir hukuk devleti olmasını istediklerini belirten Verheugen, Türkiye'den talep edilen büyük reform sürecinin, sadece Türkiye'ye güvenilir bir Avrupa perspektifi sunulması durumunda gerçekleştirilebileceğini kaydetti. 
     Verheugen, ''Türkiye'nin Avrupa'ya olduğu kadar, Avrupa'nın da Türkiye'ye ihtiyacı var. Üstelik sadece, Türkiye Avrupa'nın güvenliği açısından önemli olduğu için değil'' diye konuştu. 
     Türkiye'nin AB üyeliği konusunun, olası bir Irak savaşından ayrı değerlendirilmesi gerektiğini de kaydeden Verheugen, ''Ortadoğu'daki güncel krizi, Türkiye'nin uzun vadeli üyelik perspektifinden ayrı tutmalıyız'' dedi. 
     Verheugen, yıllarca eski SSCB'nin baskısı altında tutulan ve şimdi AB'ye üye olmaya hazırlanan Orta ve Doğu Avrupa ülkelerinde Irak sorununun demokratik şekilde tartışılmasını da memnuniyetle karşıladığını ifade ederek, ''Bu ülkelerde ABD'ye, Batı Avrupa ülkelerinde olduğundan daha duygusal bağlarla bağlı olunması çok doğal. Buradaki insanlar, kendilerini Sovyet rejiminden kurtaranların Amerikalılar olduklarını düşünüyorlar'' diye konuştu. 
     





</TEXT>
</DOC>
