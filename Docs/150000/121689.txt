<DOC>
<DOCNO> 121689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/dunya/dun02.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Aralık’a kadar anlaşma hayal... 
</HEADLINE>
<TEXT>

Annan’ın Kıbrıs planıyla ilgili istediği değişiklik önerilerinin yarına yetişemeyeceğini bildiren KKTC Cumhurbaşkanı, Kopenhag’a kadar ön anlaşmaya varılmasının hayal olduğunu söyledi 
     SEMA EMİROĞLU New York 

     BM Genel Sekreteri Kofi Annan, Türk ve Rum taraflarının, Kıbrıs çözüm planıyla ilgili değişiklik önerilerini yarına kadar sunmalarını beklerken, New York’ta bulunan KKTC Cumhurbaşkanı Rauf Denktaş, bunu yapabilmek için önümüzdeki hafta ortasında Kıbrıs’a gitmesi ve meclisine danışması gerektiğini açıkladı. 
     
     Yıkıcı’ suçlaması 
     Geçirdiği kalp ameliyatı ve grip enfeksiyonu nedeniyle yaklaşık iki aydır New York’ta tedavi gören ve dün taburcu olan Denktaş, telefonla sorularımızı yanıtladı ve kafalardaki pek çok soruya açıklık getirdi. 
     Planın iki sayfalık ana noktaları üzerinde bir ön anlaşmaya varılması için Annan’ın şart koştuğu 12 Aralık tarihini Kopenhag Zirvesi , "hayal" olarak niteleyen Denktaş, "Bana bazı çevrelerde yıkıcı’ suçlamaları yapılmasına rağmen, Rum Yönetimi lideri Glafkos Klerides’in de 18 Kasım’da Annan’a yolladığı mektubunda, plana evet yanıtı vermediği unutuluyor" dedi. Klerides’in de, planı müzakere zemini olarak kabul etmediğini, bu konuda pek çok itirazları bulunduğunu ve konuyu Rum Ulusal Konseyi’nde görüştükten sonra bir cevap vereceğini belirttiğini anlatan Denktaş, "Dolayısıyla planda iki taraf için de kabul edilemez şeyler var. İki tarafın da sorunları olduğunu gören Annan, taraflardan bunları dile getirmelerini istedi" dedi. 
     
     Şartlı müzakere 
     Denktaş, önceki gün Annan’a gönderdiği yanıt mektubunda da, müzakereleri yararlı bulduklarını, ancak planda endişe yaratan ve kendilerini ciddi biçimde düşündüren hususlar yer aldığını, bunlarla ilgili izahat istediklerini ve alacakları cevaplar sonunda oluşacak görüşme zemininde müzakereye girebileceklerini bildirdiğini kaydetti. 
     



 DÜNYA 











</TEXT>
</DOC>
