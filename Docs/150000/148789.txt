<DOC>
<DOCNO> 148789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun20.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın devrilişi İngiliz basınında... 
</HEADLINE>
<TEXT>

     İngiltere'de gazeteler, Irak'ın başkenti Bağdat'ın merkezindeki dev Saddam Hüseyin heykelinin devrildiği anı görüntüleyen fotoğraflarla yayınlandı. 
     The Independent gazetesi, ilk sayfasının tamamını kaplayan fotoğrafa, ''Saddam'ın devrilişi'' başlığını attı. 
     Aynı fotoğrafa yer veren Daily Telegraph gazetesi, Bağdat halkının bu gelişmeyi ''çılgınca'' kutladığını yazdı. Gazetede yer alan yazılarda, şimdi Irak'ta yeni yönetim için dikkatli bir araştırmanın sürdüğü savunuldu. 
     Alan Philips tarafından kaleme alınan bir yazıda, suça bulaşmamış Baas Partisi yöneticilerinin görevlerinde kalabilecekleri, yetenekli ve eğitimli bu kadrolardan yararlanmak ve toplumda barış havasının yaratılmasını kolaylaştırmak için bu seçeneğin tercih edilebileceği belirtildi. 
     The Guardian gazetesi, ''Saddam devrildi ve 30 yıllık zalim yönetim sona erdi'' ifadesine yer verdi. Gazete, Saddam Hüseyin'in Bağdat'ta dün yenilgiye uğradığını yazdı. 
     Financial Times gazetesi de, gelişmeyi, ''Saddam Bağdat'ın tozlarına karışırken, dünya bu anı televizyonlarda izledi'' sözleriyle aktardı. Amerikan deniz piyadelerinin Saddam heykelinin başına ABD bayrağını geçirdikleri anın fotoğrafına yer veren gazete, bu bayrağın hemen sonra geri alındığını anımsattı. 
     The Times ise ''beklenen zaferin savaşın 21. gününde geldiğini'' belirten bir başlıkla yayınlandı. 
     Gazeteler, dev Saddam Hüseyin heykelinin devrilmesini, yeni bir devrin başlangıcı olarak yorumladı. 
     





</TEXT>
</DOC>
