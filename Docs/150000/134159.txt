<DOC>
<DOCNO> 134159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur18.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Karne için çocuklara haksız cezalar vermeyin.. 
</HEADLINE>
<TEXT>

     İstanbul İl Sosyal Hizmetler Müdürlüğü, karne döneminde öğrencilere ve ailelere yardımcı olmak amacıyla ''Alo 183 Karne Hattı''nı hizmete açtı. 
     İl Sosyal Hizmetler Müdürü Kahraman Eroğlu, yaptığı açıklamada, halen ''Alo Kadın'', ''Alo Çocuk'' hattı olarak kullanılan hattın yarından itibaren 5 gün süreyle ''Alo Karne Hattı'' olarak hizmet vereceğini bildirdi. 
     Bu süre içinde psikolog ve sosyal hizmet uzmanlarının telefona cevap vereceğini kaydeden Eroğlu, karnesini gösterince ailesinin kızacağına inanan ya da karnesindeki notlar nedeniyle çocuklarına nasıl yaklaşacaklarını bilemeyen ailelerin kendilerinden yardım alabileceğini söyledi. 
     Sokakta yaşayan çocukların büyük bölümünün aile içi şiddet ve onur kırıcı davranışlar görmeleri sonucunda evden kaçtıklarını hatırlatan Eroğlu, ailelerden, karnelerinde zayıf notu bulunan çocuklarına güven duymalarını ve sevgi göstermelerini istedi. 
     Başarısız notu olan çocukların karne döneminde her zamankinden daha çok desteğe, güvene ve sevgiye ihtiyacı olduğunu vurgulayan Eroğlu, şöyle dedi 
     ''Karnesinde zayıf olan çocukların anneleri, 'Baban seni dövecek, kemiklerini kıracak' gibi tehditlerde bulunmasın. Çocuğa 'Senden adam olmaz' gibi onur kırıcı sözler söylenmesin. Özellikle, 'Seni ağır işe vereceğim. Hayatı gör' gibi tehdit ve ağır sorumluluk içeren sözlerden kaçınsınlar. Çocuklar bu durumda hemen aileden kopuyorlar. Çocukların evden kaçmalarında en önemli nedenler bunlar. Sokağa giden çocuk, sonunda bali gibi maddelere alışıyor.'' 
     





</TEXT>
</DOC>
