<DOC>
<DOCNO> 102990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur12.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Koruma polisinden, temizlikçiye yumruk... 
</HEADLINE>
<TEXT>

     Edirne Valisi Fahri Yücel'in koruma polisi, Devlet Hastanesi Acil Servisi'nde, eşinin kucağındaki hasta çocuğu yere kustuğu için, karısına küfrettiği iddiasıyla temizlik görevlisini yumrukladı. 
     Koruma polisi Hayati Uzun, 4,5 yaşındaki oğlu Uğur'u yüksek ateş nedeniyle saat 22.20'de Devlet Hastanesi Acil Servisi'ne getirdi. Acil servis sorumlusu tarafından ateşin düşmesi için şurup verilen Uğur Uzun, zemine kustu. İddiaya göre, hastanenin temizlik görevlisi Abdullah Irlak, bu nedenle polis memurunun eşine küfretti. Hayati Uzun ise ''Karıma nasıl küfredersin '' diyerek, Irlak'a yumruk attı. 
     Irlak ile Uzun arasındaki tartışma ve kavga karakola yansıdığında, her iki taraf birbirinden şikayetçi olmadı. Irlak ve Uzun'un kavga nedeniyle 2 gün ''işgöremez'' raporu aldıkları öğrenildi. 
     Irlak, küfretmediğini, hemşire ve doktorun da bu konuda tanıklık yapabileceklerini söyledi. 
     Emniyet Müdürlüğü yetkilileri, Hayati Uzun hakkında soruşturma açıldığını bildirdiler. 
     Edirne Devlet Hastanesi Müdürü Ömer Tosun ise olaydan üzüntü duyduğunu belirterek, ''Çocuğu rahatsız olduğu için koruma görevlisi hastaneye geldiğinde psikolojik olarak dolmuştu. En ufak bir olay patlamasına neden oldu'' dedi. 
     





</TEXT>
</DOC>
