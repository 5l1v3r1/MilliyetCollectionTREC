<DOC>
<DOCNO> 121927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/spor/spo02.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes asabi 
</HEADLINE>
<TEXT>

Lorant tarafından 56. dakikada oyundan alınan ve seyircinin tepkisini toplayan Steviç çıldırdı, kulübeyi tekmeleyerek soyunma odasına gitti 
     İSTANBULSPOR maçı öncesi yaşanan Ortega gerginliği karşılaşma içinde de devam etti. 56. dakikada yerini Hakan Bayraktar’a bırakan Steviç, kötü futbolu nedeniyle seyircilerin ıslıklarıyla karşılaştı. Taraftarların tepkisine ve oyundan alınmasına sinirlenen Yugoslav oyuncu, yedek kulübesini tekmeledi, sinirli bir şekilde soyunma odasına gitti. 
     SARI - Lacivertli yönetim, Abdullah’tan sonra Oktay’ın da affedilmesi için Teknik Direktör Lorant’ın kapısını çaldı. Yöneticiler, PAF takımı hocalarından olumlu raporlar geldiğini hatırlatarak bu oyuncunun da geri dönmesini istedi. Ancak Alman çalıştırıcı öneriyi geri çevirdi. Washington’u kaybeden yönetimin bu konuda ısrarcı olacağı ifade edildi. 
     
Göze batanlar      ABDULLAH Uzun bir aradan sonra ilk kez forma giydi. Hem defansta, hem hücumda etkili oyunuyla dikkat çekti. 
     CEYHUN Oyunda kaldığı süre içinde ayağında çok top tutarak Fenerbahçe’nin hızını kesti. İyi oynadığı anlarda Lorant kendisini kenara aldı. 
     REVİVO Sakatlık sonrası oynadığı ilk maçta pek fazla etkili olamadı. İyi başladığı karşılaşmanın ilerleyen dakikalarında yoruldu. 
     OGÜN Kaptan İstanbulspor maçında da orta sahada elinden geleni yaptı. Zaman zaman hücuma katkısıyla gol aradı. 
     SELÇUK Maç boyunca orta sahada çok çalıştı. Geleceğin yıldız adaylarından olduğunu gösterdi. 
     
NOTLAR      Abdullah ilk on birde 
     BİR süre kadro dışı kalan ve daha sonra Lorant tarafından affedilen Abdullah, dokuz hafta sonra İstanbulspor maçında ilk onbirde sahaya çıktı. Alman hocanın "kondisyonsuz" dediği Revivo’ya da şans vermesi şaşkınlık yarattı. 
     
     Uche’ye sevgi 
     FENERBAHÇE seyircisi sezon başı İstanbulspor’a giden eski oyuncuları Uche’ye büyük sevgi gösterisinde bulundu. Sahaya çıkan Nijeryalı futbolcu, tribünlere çağrıldı ve bol bol alkış aldı. 
     
     Konya maçı 20.00’de 
     FUTBOL Federasyonu Türkiye Kupası 2.kademesinde Konyaspor ile Fenerbahçe arasında Salı günü yapılacak maçın başlama saatini 19.00’dan 20.00’ye aldı. 
     
     Tuncay’a dikiş atıldı 
     İSTANBULSPOR maçının kahramanlarından Tuncay’a nazar değdi. Maçın son bölümünde, sağ dizine aldığı darbeyle sakatlanan Sarı - Lacivertli futbolcuya dizine dikiş atıldı. Genç oyuncu, "Önemli değil, birkaç gün içinde iyileşirim" yanıtını verdi. 
     
     Rüştü’ye konuk 
     KALECİ Rüştü ile röportaj yapmak için İstanbul’a gelen, Fransa’nın L’ Equipe gazetesinden Erik Bielderman da karşılaşmayı protokol tribününden izledi. 
     
Washi taburcu      Anjiyo olan Brezilyalı golcü evinde dinlenmeye çekildi, doktorlar altı ay aktif sporu yasakladı 
     KALP damarlarındaki daralma nedeniyle ciddi bir ölüm tehlikesi atlatan ve futbol yaşamı büyük olasılıkla sona eren Washington dün Acıbadem Hastanesi’nden taburcu oldu. Brezilyalı golcü kısa bir basın toplantısı düzenledi ve kendisini yalnız bırakmayan herkese teşekkür etti. Evinde dinlenmeye çekilen Washington’a Başkan Yıldırım röportaj yasağı getirdi. Altı ay gözetim altında tutulacak olan golcü oyuncu bu sürede aktif spor yapamayacak. 
     
Kitap bilmece oldu      Fenerium yetkilileri Rüştü’nün kitabına gelen yasakla ilgili çelişkili açıklamalar yaptılar 
     FENERBAHÇE Spor Ürünleri A.Ş. Genel Müdür Yardımcısı Bahadır Türkay, Rüştü’nün yaşamını anlatan kitabın neden Fenerium mağazalarında satılmadığını kesin olarak bilmediğini açıkladı. Türkay, bir ticari anlaşmazlık nedeniyle böyle bir tasarrufun sözkonusu olabileceğini belirtti. 
     BAŞKAN veya yöneticilerin kendilerine bu konuda bir müdahale yapamayacağını söyleyen Bahadır Türkay, "Kitap konsiye anlaşma sağlanamadığı için de mağaza kapısından çevrilmiş olabilir. Bu haber basına verildiğinden artık, kitabı ancak yönetime sorarak kabul edebiliriz" dedi. 
     



 SPOR 



























</TEXT>
</DOC>
