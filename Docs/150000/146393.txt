<DOC>
<DOCNO> 146393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/soneko03.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı fazla krize kurban gitti... 
</HEADLINE>
<TEXT>

     Türkiye'nin 1997-2002 döneminde sağladığı faiz dışı fazla artışı, ekonomik krizin de etkisiyle, iç borçların artışını engelleyemedi. 
     Nitekim, Türkiye, 1997-2002 döneminde faiz dışı fazla rakamını 321.4 kat artırmasına rağmen, iç borç stoku 23.9 katına çıktı. 
     2003 Yılı Programı'ndaki konsolide bütçe rakamlarını esas alarak 2003 yılı öngörülerinin gerçekleşmesi halinde yapılan hesaplamalara göre, 1997-2003 döneminde harcamalardaki artış 17.2 katı bulacak. Buna karşılık bütçe gelirlerindeki artış ise 16.5 katta kalacak. 
     Bu dönemde bütçe açığı 19 kat artış gösterirken, toplam faiz ödemeleri de 27.7 kat artış kaydedecek. 
     
     FAİZ DIŞI FAZLA ARTIYOR, ANCAK... 

     1997 yılında 37 trilyon lira olan faiz dışı fazla rakamını 2002 yılı sonu itibariyle 11 katrilyon 929 trilyon liraya çıkartan Türkiye 321.4 katlık bir artış yakaladı. 
     Bu yıl da faiz dışı fazla rakamını 20 katrilyon 603 trilyon liraya çıkartmayı hedefleyen Türkiye, bunu sağlaması durumunda, faiz dışı fazlada 1997 yılına göre 555.8 katlık bir artışı yakalamış olacak. 
     1997-2003 döneminde ise toplam iç borç kullanımı 23.4 kat, toplam iç borç anapara ödemeleri de 32.7 kat artış kaydederken, iç borç servisi de 31.8 katına çıkacak. 
     1997-2002 döneminde ise iç borç stoku 22.9 kat artış kaydederek 6.2 katrilyon liradan 149.8 katrilyon liraya çıktı. 
     





</TEXT>
</DOC>
