<DOC>
<DOCNO> 124004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo32.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Göztepe maçı hazırlıkları... 
</HEADLINE>
<TEXT>

     Fenerbahçe, hafta sonunda Göztepe ile yapacağı lig maçının hazırlıklarını, bugün gerçekleştirdiği tek antrenmanla sürdürdü. 
     Kötü hava koşulları ve Samandıra Tesisleri'ndeki sahanın karla kaplı olması nedeniyle Dereağzı Tesisleri'nde gerçekleştirilen antrenmanda sarı-lacivertli futbolcular, taktik ağırlıklı çift kale maç yaparken, teknik sorumlu Oğuz Çetin, Göztepe karşısında sahaya sürmeyi düşündüğü ilk 11'i denedi. 
     Sakatlığı nedeniyle tedavi olan Rüştü'nün yerine kalede Volkan'a görev verilmesi beklenirken, Çetin'in denediği kadroda Fatih, Ümit, Mustafa Doğan, Hakan, Ceyhun, Johnson, Cem, Ortega, Tuncay ve Serhat yer aldı. 
     Oğuz Çetin'in taktik maçında oyun sistemini 3-5-2 üzerine kurması dikkat çekerken, Abdullah, Revivo, Steviç, Yusuf ve cezası nedeniyle Ogün yedeklerden kurulu takımda oynadı. 
     
     ORTEGA KORKUTTU 

     Diyarbakırspor maçından sonra kasığındaki sakatlık nedeniyle bir süre tedavi olan Ortega, bugün ilk kez takımla birlikte çalışmalara başladı. 
     Sakatlıktan yeni çıkan Arjantinli futbolcu, kasığında hafif bir zorlanma olunca çalışmayı erken bıraktı. Çift kale maçın başlarında bir pozisyonda hafif bir sakatlık geçiren Yusuf da antrenmanı terketmek zorunda kaldı. Bir hayli soğuk havada güçlükle gerçekleştirilen antrenmanın son bölümünde, kaleci Volkan ile çarpışan genç oyuncu Can, sağ dizinden sakatlandı. 
     Teknik sorumlu Çetin, Ortega oyundan çıktıktan sonra bu futbolcunun yerine Revivo, Johnson'ın yerine de Steviç'e şans tanıdı. 
     Sakatlıkları nedeniyle tedavileri süren Rüştü, Mirkoviç ve İsmail antrenmanda yer almazken, bu futbolcular Samandıra Tesisleri'nde tedavi oldu. 
     Fenerbahçe, Göztepe maçının hazırlıklarını yarın öğleden sonra Dereağzı Tesisleri'nde yapacağı antremanla sürdürecek. 
     
     FENERBAHÇE ALTYAPI DERNEĞİ'NİN TEPKİSİ SÜRÜYOR 

     Fenerbahçe Altyapı Derneği ile sarı-lacivertli kulüp yönetimi arasında derneğin çıkardığı dergi nedeniyle başlayan gerginlik sürüyor. 
     Derneğin dün yaptığı ve kulüp başkanı Aziz Yıldırım'ı hedef alan açıklamalarının, kulüp yönetim kurulunca kınanmasının ardından, Fenerbahçe Altyapı Derneği bugün de bir bildiri yayınlayarak, sert açıklamalarda bulundu. 
     Aziz Yıldırım'ın yaklaşık 6 yıllık görev süresince harcadığı büyük paralara karşın, futbol takımının bir türlü özlenen başarıya ulaşamadığı vurgulanan açıklamada, özetle şu görüşlere yer verildi 
     ''Hodri meydan diyoruz. Kapalı kapılar ardında oy pazarlığı yapanlara, Fenerbahçe'yi bir basamak taşı olarak kullananlara meydan okuyoruz. Bu meydan okuma Fenerbahçe bayrağını son 6 yıldır Avrupa ve Türkiye'de zirveden düşüren Aziz Yıldırım ve yönetimi ile karda kışta hiçbir menfaat beklemeden, zamanını, sevgisini sarı-lacivertli camiaya adayanlar arasında bir savaştır'' denildi. 
     Bu arada Fenerbahçe Şükrü Saracoğlu Stadı'nın yanındaki ofisinde basın mensuplarının sorularını yanıtlayan Fenerbahçe Altyapı Derneği Başkanı Davut Dişli de davaya ihanet edenlerin kulübün yönetim kurulunda yer aldığını savundu. 
     Dişli, kendisine yapılan ithamların hesabını onuru ve haysiyetiyle ödemeye hazır olduğunu belirterek, ''Ancak Fenerbahçe'de harcanan 200 milyon doların hesabını kim verecek. Bugün davaya ihanet etmiş insanlar yönetim kurulunda bulunuyor. Aslında tartışılacak konu bu. Ben, Aziz Yıldırım'ı birilerinin yönlendirdiğine inanıyorum. Sıkıntısı olduğu zamanlarda kapımızı çalıyorlar, bugünse bize rantçı diyorlar. Buna anlam vermek güç. Birilerine hakaret edip ithamlarda bulunarak Fenerbahçe'yi yönetemezsiniz'' diye konuştu. 

     
</TEXT>
</DOC>
