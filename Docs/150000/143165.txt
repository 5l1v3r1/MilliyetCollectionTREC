<DOC>
<DOCNO> 143165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun27.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteciler Bağdat'tan ayrılıyor... 
</HEADLINE>
<TEXT>

     ABD'nin olası Irak savaşı tehdidi karşısında Irak'taki elçiliklerini kapatan veya tahliye eden ülkelere Yunanistan, Pakistan da eklendi. Japonya ise Irak'tan sonra İsrail ve Filistin için de uyarıda bulundu. 
     Yunan hükümeti, Bağdat'taki büyükelçiliğini 48 saate kadar boşaltacak. 
     Dışişleri Bakanlığı sözcüsü, ''Bağdat'taki büyükelçiliğimizi, diğer AB üyeleri gibi iki güne kadar boşaltıp kapatacağız'' dedi. 
     Sözcü, büyükelçilik personelinin önemli bölümünün zaten Irak'tan ayrılmış olduğunu kaydetti. 
     Pakistan Dışişleri Bakanlığı Sözcüsü Aziz Ahmed Han, Irak'taki elçiliklerini geçici olarak kapattıklarını açıkladı. 
     Han, elçilikte çalışanların tümünün de geçici olarak geri çekildiğini bildirdi. 
     
     GAZETECİLER DE AYRILIYOR 
     Bağdat'ta bulunan yabancı gazetecilerin bir kısmının da Ürdün'e geçmeye başladığı belirtildi. 
     NBC'nin New York'taki sözcüsü, 6 kişilik ekiplerini Irak'tan çektiklerini açıklarken, ABC kanalı için çalışan 2 gazetecinin de bugün ayrılacağı belirtildi. 
     Çin'in resmi haber ajansı Xinhua, Irak'ta bulunan 2'si Xinhua, 3'ü Çin devlet televizyonu ve 1'i Hong Konglu bir yayın organı için çalışan 6 Çinli gazetecinin Bağdat'tan ayrılmakta olduğunu aktardı. 
     Bağdat'ta geçen hafta 450 yabancı gazetecinin bulunduğu, bu sayının 300'e indiği belirtildi. 
     
     JAPONYA ''İSRAİL VE FİLİSTİN DE TEHLİKELİ'' 
     Japon hükümeti, İsrail, Batı Şeria ve Gazze'de yaşayan yurttaşlarının ayrılmalarını istedi. 
     Dışişleri Bakanlığı tarafından yapılan açıklamada, ''Irak'ta savaşın başlaması halinde Bağdat'ın İsrail'i vurabileceği ya da biyolojik ve kimyasal silah kullanabileceği'' uyarısında bulunuldu. 
     Hükümet ayrıca yurttaşlarından, Türkiye, Suriye, İran, Suudi Arabistan, Katar ve Bahreyn'e gitmemelerini istedi. 
     Japonya, Irak ve Kuveyt'teki yurttaşlarından bu ülkeleri terk etmelerini daha önce istemişti. 
     





</TEXT>
</DOC>
