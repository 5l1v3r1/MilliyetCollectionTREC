<DOC>
<DOCNO> 110204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/dunya/adun.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürgün planı 
</HEADLINE>
<TEXT>

Harek tın maliyetinden çekinen ABD, Saddam’ı ülkeden ayrılmaya zorlayacak. Sürgün alternatifleri arasında Cezayir, Moritanya ve Çin var 
     DIŞ HABERLER SERVİSİ 

     ABD ve bazı Arap ülkelerinin, Irak lideri Saddam Hüseyin’in tarafsız bir ülkeye sürgüne gönderilmesi eylemini içeren bir plan hazırladığı öne sürüldü. İngiliz Independent gazetesinde yer alan habere göre, ABD Saddam’ı anlaşma yoluyla Irak’tan sürerek hem büyük bir işgal harek tından hem de sivil can kayıplarından kurtulmak istiyor. 
     Independent’a göre ABD Dışişleri Bakanlığı’nın Ortadoğu bölümünde, Saddam’ı Irak’tan sürmek için birçok plan hazırlandı ancak bunlardan en çok konuşulanın Irak liderini, tüm yetkisini yeni kurulacak demokratik bir yapıya teslim ederek, tarafsız bir ülkeye gitmeye ikna etmek olduğu belirtiliyor. 
     
     ABD Dışişleri doğruladı 
     İddia ABD Dışişleri yetkilileri tarafından da doğrulandı. ABD’nin öncelikli seçeneğinin Saddam’ı adalet önüne çıkarmak olduğunu hatırlatan bir yetkili, buna rağmen, kitlesel sivil kayıpların önüne geçmek ve demokratik bir rejime adım atmak mümkün olduğu takdirde sürgün seçeneğini de göz ardı etmeyeceklerini söyledi. Dışişleri yetkilisi "Sadece Saddam’ın sürgüne gitmesi yetmez. İktidarı oğluna devretmesi de söz konusu olamaz" diye ekledi. Dışişleri Bakanlığı, bir yandan da "Saddam’ı kim konuk etmek ister " sorusuna yanıt arıyor. Independent bu konuda, biri Cezayir, diğeri Moritanya olmak üzere iki güçlü alternatif ile birlikte, biri Çin, diğeri de Kuzey Kore olmak üzere iki zayıf olasılık bulunduğunu yazdı. 
     
     İkna olması zor 
     Saddam Hüseyin’in ise böyle bir plana hiçbir zaman ikna olmayacağı belirtiliyor. Geçtiğimiz ağustos Irak lideri ile görüşen Katar Dışişleri Bakanı Hamid el - Tani’nin böyle bir öneride bulunduğu ancak diktatörün birden sinirlenerek el - Tani’den bulundukları odayı terk etmesini istediği öne sürülüyor. Bu olayı ABD Dışişleri de doğruluyor. 
     Bu arada Independent, "sürgün" planının, Saddam’ın ABD ve İngiltere’nin ortaklaşa hazırladığı BM karar taslağını reddetmesinden sonra açıklandığına dikkat çekiyor. Gazete bu yolla olası bir harek ta karşı çıkan Fransa, Çin ve Rusya gibi ülkelerin tavrının yumuşatılmasının amaçlandığını belirtiyor. 
     



 DÜNYA 










</TEXT>
</DOC>
