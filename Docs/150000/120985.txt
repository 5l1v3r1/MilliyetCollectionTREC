<DOC>
<DOCNO> 120985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sontur19.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takımın zaferini evini yakarak kutlamak istemişti... 
</HEADLINE>
<TEXT>

     İzmir'de, Dünya Kupası sırasında Milli Takımın Japonya'yı yenerek çeyrek finale çıkmasını arabasını yakarak kutlayan, yarı final sonrasını da evini yakmak isterken polislerce engellenen Recep Altınok, bu nedenle açılan davadan beraat etti. 
     Karşıyaka Ağır Ceza Mahkemesi'ndeki duruşmaya, 6 yıla kadar hapis cezası istemiyle tutuksuz yargılanan sanık Recep Altınok 40 katıldı. 
     Altınok, savunmasında, Dünya Kupası'nda Milli Takımın Japonya'yı elemesi halinde çevresine ''arabasını yakacağı'' sözünü verdiğini ve bunu yerine getirdiğini hatırlatarak, şöyle konuştu 
     ''Bu yüzden 5. Sulh Ceza Mahkemesi'nce 54 milyon lira para cezasına çarptırıldım. Yarı finalde de evimi yakacağımı söylemiştim. Medya mensuplarının da baskısıyla evi yakmaya kalkıştım. Eve benzin bile dökmüş değilim. Zaten polisler önceden önlem almıştı.'' Mahkeme, ''yakmaya teşebbüs suçunun oluşmaması'' nedeniyle sanığın beraatine karar verdi. 
     
     HAKİMDEN ÖĞÜT 
     Duruşma sonunda, Mahkeme Başkanı Ramazan Serdar Erkut, sanığa akıllı olması tavsiyesinde bulunarak, ''Bir daha bu tür şeylere kalkışma'' dedi. 
     Altınok, basın mensuplarına da, yangından zarar gören Murat 124 marka otomobilini 6 aydan bu yana çekili olduğu emniyet parkından ''parası olmadığı'' gerekçesiyle alamadığını, Futbol Federasyonu Başkanı Haluk Ulusoy'un kendisine yardımda bulunmasını istedi. Recep Altınok, milli maçlarda kendini kaybettiğini anlattı. 
     





</TEXT>
</DOC>
