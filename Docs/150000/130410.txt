<DOC>
<DOCNO> 130410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sontur22.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Güney Kıbrıs Rum devleti gayri meşrudur 
</HEADLINE>
<TEXT>

     DSP Genel Başkanı Bülent Ecevit, Kıbrıs Rum topluluğunun hiçbir zaman meşru devlet olmadığını belirterek, ''Güney Kıbrıs Rum devleti gayri meşrudur. Kendi anayasasını, uluslararası anlaşmaları çiğnemiştir'' dedi. 
     Ecevit, partisince, Kıbrıs'ta barış ve Kıbrıs Türkü'nün özgürlüğü için ''Ulusal Birlik Çağrısı'' çerçevesinde Abdi İpekçi Spor Salonu'nda düzenlenen ''Ulusal Birlik'' toplantısında yaptığı konuşmaya, ''Anavatandan yavruvatana selam olsun. Bütün ömrünü Kıbrıs'ın özgürlüğü için adamış büyük devlet adamı Rauf Denktaş'a saygılar sunarım'' diye başladı. 
     Sözlerine ''Kıbrıs sorununu çözme iddiasında bulunanlar, Kıbrıs'ın tarihsel gerçeğini bilmiyorlar veya bilmezden geliyorlar'' diyerek devam eden Ecevit, ''onun için bazı kişilerin ve kesimlerin oyunlara ve tezgahlara düştüklerini'' kaydetti. 
     Ecevit, şunları söyledi 
     ''Kıbrıs Rum topluluğu, hiçbir zaman meşru devlet olamamıştır. Kıbrıs bir Rum vatanı değildir. Kıbrıslı Türkler, Kıbrıs'ta aslında Rumlar'dan daha çok hak sahibidir. Kıbrıs'ta hiçbir zaman bir Rum devleti olamamıştır. Güney Kıbrıs Rum devleti gayri meşrudur. Çünkü kendi anayasasını ve uluslararası anlaşmaları çiğnemiştir.'' AB ve ABD'nin Kıbrıs'la ilgili gerçekleri görmezden geldiğini ifade eden Ecevit, uluslararası anlaşmalar gereği, Türkiye'nin üye olmadığı hiçbir birliğe Kıbrıs'ın da katılamayacağını bildirdi. 
     Ecevit, ''AB ve Amerika, açık açık anayasa ve uluslararası anlaşmaları çiğniyorlar. Kıbrıs Rum toplumunu AB'ye almaya karar veriyorlar'' dedi. 
     
     ''KKTC, DEMOKRATİK BİR DEVLET'' 

     KKTC'nin gerçek anlamda demokratik bir devlet olduğunu vurgulayan Bülent Ecevit, ABD ve bazı Avrupa ülkelerinin KKTC'yi tanımadıklarını ve ona karşı ambargo uyguladıklarını belirtti. 
     Ecevit, ABD'nin son zamanlarda Irak'a yönelik tehditlerinden çok daha ağırını Türkiye'ye karşı 1974 sonrasında uyguladığını ve büyük bir ambargo koyduğunu kaydetti. 
     DSP Genel Başkanı Ecevit, bunlara rağmen dönemin hükümetinin buna karşı çıktığını ve ulusal politikasını yürüttüğünü söyledi. 
     1974 Barış Harekatı ile Ada'ya kesintisiz bir barış, eksiksiz demokrasi ve giderek artan refah getirdiklerini anlatan Ecevit, KKTC'nin dünyada tanınmamasına karşın, buradaki 9 üniversitenin mezunlarının diplomalarının tüm dünyaca kabul gördüğüne dikkat çekti. 
     Ecevit, konuşmasında, salonu dolduran 7 bini aşkın kişiye, Osmanlı döneminden KKTC'nin kuruluşuna kadar geçen tarihsel süreç hakkında da bilgi verdi. 
     
     "50 BİN TÜRK'ÜN TOPRAĞI ELİNDEN ALINACAK" 

     Ecevit, BM Genel Sekreteri Kofi Annan'ın Kıbrıs raporunun uygulanması durumunda, Kıbrıs Türkleri'nin Rumlar'ın tutsağı durumuna geleceğini savunarak, yaklaşık 50 bin Türk'ün topraklarının ellerinden alınacağını kaydetti. 
     Bu sürecin sonunda Türkler'in adada yeniden bir soykırım ile karşı karşıya kalabileceğine dikkat çeken Ecevit, ''Bazı yazarlar ve aklı evvel kişiler buna karşı çıkıyor. Fakat görmezden geldikleri bir durum var. Avrupa'nın gözü önünde Boşnaklar ve Arnavutlar öldürülmedi mi O cinayetleri işleyenlerin silahlarını Rum yönetimi göndermedi mi '' diye konuştu. 
     ''AB, Kıbrıs Rum kesiminin AB'ye üyeliğini kabul etmekle, Kıbrıs sorununu çıkmaza sokmuştur'' diyen Ecevit, Kıbrıs Rum toplumunun AB'ye üye olması ile Yunanistan ve Kıbrıs'ta olmak üzere iki Yunan devletinin Akdeniz'e egemen olacağını söyledi. 
     Türkiye'nin Ege Denizi'ne çıkmakta zorlandığını, Kıbrıs'ta Annan raporunun gerçekleşmesi durumunda Türkiye'nin önünün tamamen denizlere kapanacağına işaret eden Ecevit, ''Bu durumda Türkiye'nin ve Kıbrıslı Türkler'in güvenlikleri tehlikeye girecek. Yalnız Türkiye Kıbrıslı Türkler'in güvencesi değildir, KKTC de Türkiye'nin güvencesidir. Bir ilkokul öğrencisinin haritaya bakarak Doğu Akdeniz'de görebileceği bu gerçeği, birtakım allameler görmezden geliyorlar'' şeklinde konuştu. 
     KKTC'nin kurulmasıyla Kıbrıs'ta Türkiye açısından çözümün gerçekleştiğini belirten Ecevit, bu çözüm ile adaya barış, refah ve özgürlüğün geldiğini kaydetti. 
     
     ''AYAR BOZUK DEĞİL'' 

     Ecevit, son zamanlarda bazı kişilerin bir Alman modelinden bahsettiklerini ifade ederek, ''Kıbrıs'ta iki ayrı dil, kültür, ulus, devlet ve millet vardır. Bu gerçeği bilmeyenler Kıbrıs sorununa bir çözüm getiremezler'' dedi. 
     ''Türkiye ile KKTC'nin iki ayrı devlet değil, tek bir devlet olduğunu'' belirten Ecevit, şöyle devam etti 
     ''58. Hükümet'in yetkili ve yetkisiz başbakanları, Kopenhag öncesinde AB yönetimine 'Siz bize kapıyı aralayın, Kıbrıs'ı sizlerin istediği doğrultuda çözelim' anlamına gelecek sözler söylediler. Bu Türkiye'nin resmi politikası değildir ve olamaz da. Bugün Kıbrıs'ta sayın Denktaş'a tepki gösterenler, bunu yapmak yerine en haksız ambargoları uygulayanlara bu tepkiyi göstersinler. Bunları yapanlar çok geçmeden vicdan azabı çekeceklerdir. Denktaş'a bugün haksızlık yapılıyor. Tüm Türk ulusu Denktaş'a sahip çıkıyor. Türkiye'yi yok etmeden Denktaş'ı yok edemezler. 
     Türkiye'nin resmi bir Kıbrıs politikası vardır. Kıbrıs'ta ayar yoktur diyorlar. Kıbrıs politikasında ayar vardır ve bu ayar bozuk değildir. Bu kararlar zamanında TBMM'de oybirliği ile alınmıştır. Bugün bunu ne hükümet, ne de bazı Dışişleri diplomatları değiştirebilir. Yine bazı diplomatlar Rum kesimi AB'ye üye olursa, KKTC ile entegrasyona gidilemez diyorlar. Bununla ilgili de Meclis kararı var. Gözleri tutuyorsa bu konuyu TBMM'ye getirsinler. Bakalım alınan kararları kaç milletvekili çiğneyebilecek, görsünler. Buna ihtimal bile vermiyorum.'' Ecevit, Türkiye'nin ancak güçlü bir ülke olması durumunda AB kapısının Türkiye'ye açılacağını da belirterek, ''Kıbrıs'ın AB ile ilgisi yoktur. Onun için ikisinin mutlaka ayrılması gerekir'' dedi. 
     
     ''TÜRK ASKERİ NEPALLİ GURKHA DEĞİL'' 

     Ecevit, olası Irak operasyonuna da değinerek, ABD'nin Türkiye olmadan bu harekata kolay kolay karar veremeyeceğini vurguladı. 
     Türkiye'nin tarih boyunca Irak ile sorunu olmadığını belirten Ecevit, ''Bizimle sorunu olmayan bir ülkenin üstüne biz neden asker gönderelim Kimin davası varsa, onlar davanın icabını yapsınlar'' dedi. 
     Türkiye'nin savaşa katılmaması ve ABD'nin de savaşa girmemesi için elinden geleni yapması gerektiğine işaret eden Ecevit, savaşın haklı bir gerekçesinin olmadığını, Türkiye'nin bu savaştan büyük zararlar göreceğini söyledi. 
     Ecevit, Fransa'nın petrol paylaşımı dışında kalmamak için tavır değişikliği içine girdiğini savunarak, şunları kaydetti 
     ''Türkiye de, kendisi açısından gereği olmayan bir savaşa sürükleniyor. Irak bir Afganistan değildir. Yeniden bir emperyalizm dalgası bölgemizde doğmamalıdır. Biz bu savaşta yer almamalıyız. Nerede savaş varsa oraya giden Nepalli paralı asker Gurkhalar vardır, Türk askerleri Nepalli Gurkha değildir. 15 değil, 150 milyar dolar verseler de, bizim insanlarımız ve askerlerimizin canı her türlü paranın üzerindedir.'' 
     
     ECEVİT'E ŞÜKRAN PLAKETİ 

     Ecevit, bir saat 15 dakika ayakta yaptığı konuşmasını ''Yaşasın Türk milleti, yaşasın Kıbrıslı kardeşlerimiz'' sözleriyle tamamladı. 
     Ecevit'e konuşmasının ardından Dünya Türk Kuruluşları Konseyi Başkanı ve KKTC'de yayınlanan Volkan Gazetesi Genel Yayın Yönetmeni Hüseyin Macit Yusuf tarafından şükran plaketi sunuldu. 
     Ecevit, daha sonra eşi ve DSP Genel Başkan Yardımcısı Rahşan Ecevit ile birlikte salonu dolaşıp partilileri selamlayarak, salondan ayrıldı. 
     Toplantıya, KKTC'nin Ankara Büyükelçisi Ahmet Zeki Bulunç, çok sayıda DSP'li eski bakan ve partililer katıldı. Büyük boy Atatürk ve Denktaş posteri asılan salonun büyük bölümünü dolduran partililer, ellerinde bulunan Türk ve KKTC bayraklarını sallayarak, Ecevit ve Denktaş lehinde sloganlar attılar. 
     Bu arada Ecevit, konuşmaya başladığı sırada yakın gözlüklerini takması konusunda uyarıldı. 
     Öte yandan Ecevitler Ankara'ya dönüşlerinden önce bazı parti yetkilileriyle birlikte Gelik Restoran'da yemek yedi. 
     





</TEXT>
</DOC>
