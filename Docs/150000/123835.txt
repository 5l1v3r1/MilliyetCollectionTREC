<DOC>
<DOCNO> 123835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/ekonomi/eko03.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobil satışları yüzde 50 artacak 
</HEADLINE>
<TEXT>

Tofaş CEO’su Antonio Bene, ertelenmiş talep ve ekonomideki olumlu gelişmelerin otomobil pazarını hızla büyüteceğini söyledi 
     EKONOMİ SERVİSİ 

     Tofaş CEO’su Antonio Bene, "2003 yılında otomobil pazarının ekonomik istikrarla ve gelişen kredi pazarıyla paralel olarak büyüyeceğini tahmin ediyoruz" dedi. 
     Tofaş’ın 2003 yılı hedefleriyle ilgili bir basın toplantısı düzenleyen Bene, gelecek yıl pazarın ortalama yüzde 50 büyüyeceğini, 125 bin ticari araç ve 65 bin otomobil satışıyla 2001 yılı seviyesine ulaşacağını kaydetti. 
     Tofaş’ın bu yıl yüzde 16 olan pazar payını gelecek yıl da koruyacağını vurgulayan Bene, bu yılki ihracatın da 700 milyon euro olacağını anlattı. 
     "Atılım yılı" ilan ettikleri 2002’de sektörün lideri olduklarını vurgulayan Bene, bu yıl sekiz yeni modelin lansmanını yaptıklarını, hizmet kalitesini artırdıklarını ve Doblo başarısıyla otomotiv sektörünün küresel oyuncularından biri haline geldiklerini anlattı. 
     Antonio Bene, Tofaş’ın geçtiğimiz günlerde ikinci zafer yılını kutlayan Doblo ile sektörün küresel oyuncusu olduğunu belirterek, şunları söyledi "Avrupa ülkeleri ağırlıklı olmak üzere 54 ülkeye ihraç ettiğimiz Fiat Doblo’nun ocak ayı başında 200 binincisini üretmiş olacağız. Kalitemizi, işçiliğimizi, teknolojimizi Fiat Doblo ile ispat ettik. İlk yılında 100 binli üretim değerlerine ulaşan Doblo, gururumuz oldu." 
     
     Yeni model için şansımız yüksek’ 
     Antonio Bene, 2002 yılında Fiat’ta verimliliği artırmaya yönelik yeniden yapılanmanın, bazı ürünlerin düşük maliyetli üretim tesislerine kaydırılmasını gündeme getirdiğini de vurgulayarak, "Fiat’ın diğer üretim merkezlerine göre bizim önemli bir maliyet avantajımız ve kullanmadığımız üretim kapasitemiz mevcut. Bu sebeple, Tofaş’ın yeni bir modelin üretimi için oldukça şanslı olduğunu düşünüyoruz" diye konuştu. 
     Tofaş CEO’su Antonio Bene soruları yanıtlarken de bu yıl 1 milyar euro civarında bir ciro beklediklerini duyurdu. Bene, olası bir Irak operasyonunun ihracat planlarını aksatabileceğine dikkat çekti. 
     
     TOFAŞ 1 milyar euroluk ciro hedefi 

</TEXT>
</DOC>
