<DOC>
<DOCNO> 114846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sondun19.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Kerkük kardeşliğin sembolü olmalı 
</HEADLINE>
<TEXT>

     Irak Kürdistan Demokratik Partisi IKDP bölgesel yönetim sorumlusu Neçirvan Barzani, Kerkük'ün bir Irak şehri olduğunu belirterek "Kerkük birlikte var olmanın, kardeşliğin ve verimliliğin sembolü olmalıdır" dedi. 
     Barzani, Ankara temaslarında tarafların hassas oldukları konulara açıklık getirdiklerini belirterek, iki tarafın da ilişkilerin rayına oturması konusunda samimi olduklarını söyledi. 
     Barzani, IKDP lideri Mesud Barzani'nin "bağımsız Kürt devleti kurulacağına" ilişkin açıklamasının ise doğru çevrilmediğini savundu. IKDP'nin Londra temsilcisi Hoşyar Zabari ile birlikte Dışişleri Bakanlığı'nda Müsteşar Uğur Ziyal ile yaklaşık 2 saat görüşen Barzani, görüşmenin ardından sorularını yanıtladı. 
     Görüşmelerin olumlu geçtiğini ve IKDP ile Ankara ilişkilerinde yanlış anlamalara yol açan birçok konuyu ele aldıklarını belirten Barzani, "İki tarafın da hassas olduğu pek çok konuya açıklık getirdik. Bu temaslarda birçok hassasiyeti ortadan kaldırdığımıza inanıyorum. İki taraf da, ilişkilerin rayına oturması konusunda samimi" dedi. 
     Barzani, sorunların demokratik ve birleşik bir Irak içinde çözülmesine yönelik politikalarının altını çizerken "Pozisyonumuzun Türkiye'nin ulusal güvenliği ve çıkarlarına tehdit oluşturduğunu düşünmüyoruz. Türkiye ile dost ve müttefikiz. Bu olumlu diyalogu sürdürmeyi hedefliyoruz" diye konuştu. 
     Barzani, Türkiye'nin bölgedeki askeri varlığını artırıp artırmadığına ilişkin bir soruya, "Sanmıyorum, çünkü buna bir neden yok" yanıtını verdi. 
     Türk askerinin bölgedeki varlığından endişe duyup duymadıkları hakkında bir diğer soruya da Barzani, bölgede terörizme karşı karşılıklı anlayış ve işbirliği içinde çalıştıklarını belirterek, dolayısıyla bu işbirliğinin düzeyi konusunda bir endişelerinin bulunmadığını söyledi. 
     Barzani, bir başka soru üzerine ise Türkmenlerle ve insani haklarına ilişkin bir sorunlarının bulunmadığını ifade ederek, zaman zaman parlamenterleri, basını ve akademisyenleri bölgedeki durumu yerinde görmeleri için davet ettiklerini hatırlattı. 
     "Kerkük bir Irak şehridir" diyen Barzani, Kerkük'teki nüfusun Kürt, Türkmen, Asuri, Keldani ve Araplardan oluştuğunu kaydetti. Barzani, Kerkük'ün öneminin bölgedeki petrolden kaynaklanmadığını' belirterek, "coğrafi olarak Kerkük'ün Irak Kürdistan'ı olarak bilinen bölgenin içinde olduğunu" söyledi. Barzani, Kerkük'ün ''birlikte var olmanın, kardeşliğin ve verimliliğin sembolü olması gerektiğini'' vurguladı. 
     
     "BARZANİ YANLIŞ ANLAŞILDI" 
     IKDP lideri Mesud Barzani'nin Kerkük'ü başkent ilan edecekleri yönündeki açıklamasının hatırlatılması üzerine, Barzani, bir proje, taslak sunduklarını, bunu da parlamentoda ve bölgedeki diğer gruplarla tartışacaklarını belirterek, bunun son karar olmadığını ifade etti. IKDP lideri Barzani'nin bağımsız bir Kürt devleti kurulmasıyla ilgili açıklamaların hatırlatılması üzerine de Barzani, Ankara ile IKDP arasındaki yanlış anlaşılmaların bir kısmının basın tarafından yaratıldığını belirterek, açıklamaların doğru çevrilmediğine işaret etti. Barzani, IKDP lideri Barzani'nin açıklamasına atıfta bulunarak, amaçlarının bağımsız bir devlet kurmak olmadığını tekrarladı. 
     Barzani, bir başka soru üzerine ise Türkiye ile IKDP'nin iyi ilişkiler içinde olmasının ABD'nin çıkarına olacağını belirtti. 
     





</TEXT>
</DOC>
