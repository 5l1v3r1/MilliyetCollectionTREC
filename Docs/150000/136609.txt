<DOC>
<DOCNO> 136609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur13.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül Cuma günü herşeyi gözden geçireceğiz 
</HEADLINE>
<TEXT>

     Başbakan Abdullah Gül, Devlet Bakanı Ali Babacan ve Dışişleri Bakanı Yaşar Yakış'ın, ABD'de çeşitli görüşmelerde bulunduğunu ve hafta sonu Türkiye'ye döneceklerini bildirdi. 
     Gül, Kurban Bayramı tatilini geçirdiği Balçova Termal Tesisleri'nde basın mensuplarıyla sohbet toplantısı düzenledi. Gül, bir soru üzerine, Babacan ve Yakış'ın ABD'ye çeşitli görüşmelerde bulunmak üzere gittiklerini, ekonomi de dahil birçok konuyu orada ele aldıklarını belirtti. Gül, şunları söyledi 
     ''Uzaktan bunlar tam olmuyor. Bazen tereddütler oluyor. Onun için arkadaşlar oradalar, görüşmeler yapılıyor. Bugün sabah Türkiye saatiyle 03.00-04.00 civarlarında bakanlarımız ABD Dışişleri Bakanı Powell ile görüşecekler. Çalışmalar orada devam ediyor. Hafta sonu dönecekler.'' Bir gazetecinin ''Türkiye'de yabancı asker bulundurma tezkeresi 18 Şubat'ta Meclis'e gönderilecek mi, yoksa ABD'deki müzakerelerin sonuçları mı beklenecek '' sorusu üzerine, Başbakan Gül, şöyle konuştu 
     ''Bunların hepsi de bir süreç çizgisidir. Hiçbiri birbirinden bağımsız değil. Hepsi birbiriyle ilgilidir. Arkadaşlarımız dönünce oturacağız, konuşacağız, en doğru neyse, bunu hep birlikte yapacağız. Cuma günü Ankara'da Dışişleri yetkilileri, uzmanlar, askerler ve diğer birimlerin yöneticilerinin katılacağı toplantıyla yeniden herşeyi gözden geçireceğiz. Türkiye için bölgemiz için, dünyamız için en doğru olan neyse, onu yapmaya gayret ediyoruz'' dedi. 
     Asker bulundurma ve gönderme tezkeresinin aynı gün çıkıp çıkmayacağı yönünde bir soruyu da Başbakan Gül, şöyle cevaplandırdı 
     ''Asker bulundurma ve gönderme tezkeresinin aynı günde olmaları doğru olur. Yazılınca ortaya çıkar. Birinci tezkere için üç aylık süre verilmiştir. Dışişleri ve eski tecrübelerden yararlanarak, hareket edeceğiz. Şu anda bir şey söyleyerek, kendimi bağlamak istemem'' dedi. 
     Gül, ülke liderleriyle telefon diplomasisinin sürüp sürmediği yönündeki bir soruya da ''Devam ediyor'' yanıtı vererek, şunları söyledi 
     ''Sayın Cumhurbaşkanımız, Fransa Cumhurbaşkanı Chirac ile görüştü. Almanya Başbakanı bu konuları mecliste konuşuyor. 17 Şubat'ta AB zirve toplantısı yapılacak, 18'inde de devam edecek. Bizi de davet ediyorlar.'' 
     
     "KIBRIS'I GÖZÜMÜZDEN UZAK TUTMUYORUZ" 

     Başbakan kendisine yöneltilen bir soru üzerine, ''Kıbrıs'ı hiç bir zaman gözümüzden uzak tutmuyoruz'' dedi. 28 Şubat'a kadar Kıbrıs'taki sürecin devam ettiğini belirten Başbakan Gül, ''Kıbrıs, en önem verdiğimiz konulardan biridir. Adada, Rum tarafında seçim var. Onu da yakından takip ediyoruz. KKTC'ye gitmeyi düşünüyorum, onun planlaması yapılıyor. Şu aşamada Atina'ya gitme gibi bir planımız yok'' dedi. 
     Başbakan Gül, bir gazetecinin, ''Ekonomik çevreler Türkiye'nin Irak krizinden dolayı 20 milyar dolar zarar edeceğini söylüyor. ABD'li yetkililer ise bunu 3-5 milyar dolar olarak açıklıyor'' demesi üzerine , şunları söyledi 
     ''Bu gibi belirsizlikler, tahmin ediyorum bu hafta sonuna kadar daha belirgin hale gelecektir. Devlet Bakanı Ali Babacan ve Dışişleri Bakanı Yaşar Yakış'ın Washington'da yapacağı temaslarda bu konular da ele alınacak.'' Fransa'nın, ''Irak'ta BM'nin konuşlanması'' önerisinin hatırlatılması üzerine Başbakan Gül, ''Bunlar kulislerde konuşuluyor. Resmi olarak ortaya konan bir şey yok. 14 Şubat'ta, BM Silah Denetim Komisyonu UNMOVIC Başkanı Hans Blix ve Uluslararası Atom Enerjisi Ajansı IAEA Başkanı Muhammed el Baraday'ın Raporu açıklanacak'' dedi. 
     ''Türkiye, savunma sistemleri için NATO'ya erken mi başvurdu '' sorusuna ise Gül, ''Biz boşluk bırakamazdık'' yanıtını verdi. 
     Bir gazetecinin ''Irak Devlet Başkan Yardımcısı Taha Yasin Ramazan'ın dışındaki kişilerle de kapalı görüşmeleriniz oldu mu '' sorusuna Başbakan Gül, ''Taha Yasin Ramazan konusu ortaya çıktı. Onun dışında da başka kimselerle gizli kapalı görüşmelerimiz olmadı. Türkiye'nin Bağdat Büyükelçisi ve Irak'ın Ankara'daki Büyükelçisi aracılığıyla görüşmelerimiz sürüyor. Saddam'dan bana bir mesaj gelmedi. Blix ve Baraday'ın açıklamaları, 1441 sayılı BM kararları önümüzdeki günlerde daha net ortaya çıkacak. Irak'a söylediğimiz, BM ile tam işbirliği adımlarını atmasıdır'' dedi. 
     
     "EKONOMİ GÖLGEDE KALDI" 

     Son günlerde dış politikanın, ekonomik meseleleri gölgelediğini kaydeden Başbakan Gül, Türk ekonomisini daha sağlıklı hale getirmek için hükümetin kararlı olduğunu bildirdi. 
     Akşam saatlerinde Ankara'ya döneceğini belirten Başbakan Gül, ''Bayramın 4. günü 2003 yılı bütçesindeki mali disiplini sağlamayla ilgili faiz dışı fazlayı, yüzde 6.5'da tutmakla ilgili toplantılar yapacağız. Bakan ve bürokrat arkadaşlarla geniş toplantı yapacağız'' dedi. 
     Bir gazetecinin IMF'nin, kamu kuruluşlarındaki işçi ve memur fazlasının çıkarılmasını gündeme getirdiğini hatırlatması üzerine Başbakan Gül, şunları söyledi 
     ''Türkiye'de vergi çok yüksek. Vergilerin yüksek tutulması, vergi matrahını düşürür. Biz matrahı genişletip vergi vermeyen kesimi, bu kesimin içine koyacağız. Kamu hizmetlerinden kim faydalanıyorsa, bunun karşılığı ödemeyi gerektiriyor. Türkiye Cumhuriyeti vatandaşlarının görevlerinden biri de imkanı nispetinde getirilen vergilere uymaktır. Ne yazık ki kayıtdışı ekonomi Türkiye'de büyüktür. Bir taraftan vergi gelirleri çok düşündürücü, diğer taraftan da vergi ödeyenlerle, ödemeyenler arasında haksızlığı doğuruyor. Vergisini doğru ve zamanında ödemek yurttaşlık vazifesidir. Vergi oranını düşürerek daha çok vergi alacağız, vergi toplayacağız. Kayıt dışı ekonomiyi kayıt altına alacağız.'' Vergisini zamanında verenlere ve yüksek vergi ödeyenlere yeşil pasaport verilip verilmeyeceği yönündeki bir soru üzerine Başbakan Gül, ihracatçılar ve işadamlarıyla ilgili bu konuda çalışmalar yapıldığını bildirdi. İşadamlarının dünyayı dolaşarak Türk mallarını pazarlamaları gerektiğini, o açıdan belli bir oranı geçen ihracatçılara, işlerini kolaylaştırmak için yeşil pasaport çalışması yürütüldüğünü söyleyen Başbakan Gül, işadamlarının temsilcileriyle geçtiğimiz günlerde Maliye, Hazine, dış ticaretten sorumlu Bakanlar ve Çalışma Bakanı ile toplantı düzenlediklerini, bunu devam ettireceklerini anlattı. Başbakan Gül, ''İş alemi pratik sorunlarını getirecekler, bunlarda bu sorunlara pratik çözümlemelerle ilgili tedbirler alacak. Hükümetimiz iş alemi ile iç içe olacaktır'' dedi. 
     ABD'de yürütülen görüşmelerde, ABD Hazinesi'nden, Türkiye'nin zararlarının telafi edilmesi yönünde yazılı bir mutabakat yapılıp yapılmayacağı sorusuna Başbakan Gül, şu yanıtı verdi 
     ''Türkiye, savaş olmasa bile şu andan itibaren zarar görmeye başladı. ABD Dışişleri Bakanlığı sunduğu haritada, İstanbul'u bile bir daire içerisinde risk altında gösterdi. Bize göre bu gerçekçi değil. İstanbul'da Türkiye'de bu açıdan emniyetli bir yerdir. Ama bu tutum bile turizm sektörünü etkiledi. Dolayısıyla bunun en iyi şekilde değerlendirileceğini bu toplantılarda umuyorum.'' 
     
     "PAZARLIK YOK" 

     Başbakan Abdullah Gül bir gazetecinin, ''Türkiye'nin tutumu, ABD'den sağlanacak yardımlara göre mi şekillenecek '' sorusu üzerine, bunun ''pazarlık varmış gibi'' anlaşılmasının doğru olmadığını kaydetti. Türkiye'nin AB'ye tam üye olmak için uğraştığını, ticaretin büyük bölümünün AB ülkeleriyle olduğunu belirten Gül, şunları söyledi 
     '' Diğer taraftan ABD stratejik müttefikimizdir. Öbür taraftan savaşın çıkacağı ülke, Türkiye'nin komşusu olan bir ülkedir. Göç akımları söz konusudur. Türkiye'nin çıkarları, bölgenin çıkarları ve dünya barışının çıkarları, dolayısıyla 3 ana önemli unsur üzerinde politikamızı takip ediyoruz. Tek başımıza da karar almıyoruz. Türkiye için önemli kararları, her türlü kurum ve kuruluşla biraraya gelip alıyoruz.'' Başbakan Gül, bu konunun defalarca Milli Güvenlik Kurulu'nda tartışıldığını ve bir tavsiye kararının da yayınlandığını hatırlatarak, ''Nasıl hareket edileceği orada vardır. Bir çizgi üzerinde devam ediyoruz. O açıdan Türkiye için en iyi neyse onu yapma gayreti içindeyiz'' diye konuştu. 
     
     ''HER TÜRLÜ GÖRÜŞE SAYGIM VAR'' 

     Başbakan Gül, ''ABD'nin olası Irak saldırısı için Türkiye çok erken hareket etmedi mi '' sorusuna, ''Bir kısım çok gecikiyorsunuz. Bu trene atlayalım derken, bir kısmı da tam tersini söylüyor. Karar verme sorumluluğunda olan insanlar, muhakkak ki bunları en iyi şekilde değerlendirip, Türkiye'nin çıkarını gözetecektir. Her türlü görüşe saygım var'' dedi. 
     
     TÜRKİYE-UKRAYNA MİLLİ MAÇI 

     Dün akşam oynanan Türkiye-Ukrayna Milli maçı sırasında, seyircilerin ''Savaşa Hayır'' diye bağırmalarını, kendisine yönelik bir protesto olarak algılamadığını bildiren Gül, şunları söyledi 
     ''Protesto söz konusu değildir. Tabii ki gençlerimiz, vatandaşlarımız bizim barış çabalarımıza sahada destek vermişlerdir. Ben protesto olarak görmedim. Sezgilerini alkışlarla, arzularını sözcüklerle dile getiren seyirciler, hükümetin barış için yaptığı çabalara destek göstermişlerdir. Hükümet daha gerçekçi olmak ve tedbirleri almak zorundadır.'' Kamu yönetimi reformu çalışmalarının da devam ettiğini dile getiren Gül, kamudaki hizmetleri etkin ve verimli hale getirmek için çalıştıklarını bildirdi. 
     
     POLİTİK KAYGI 

     Başbakan Gül, bir soru üzerine politik kaygı içinde olmadığını belirterek, şöyle konuştu 
     ''Türkiye ne gördüyse bu bakış açısından gördü. Bizim anlayışımız, Türkiye'nin çıkarları her şeyin üzerindedir. Ekonomide, dış politikada da böyledir. Daha önceki hükümetler, küçük hesaplarla hareket ettiği için, Türkiye ekonomisi bu hallere düşmüştür. Sonuçta Türkiye de, partiler de bu durumdan bir yarar görmedi. Türkiye'nin sorunlarını çözen, menfaatlerine sahip çıkan parti en büyük olur. Bizim de hareket noktamız budur. Bu açıdan böyle bir politik kaygı içinde değiliz. Bizim için Türkiye'nin çıkarları her şeyin önünde gelir.'' Başbakan Gül, İzmir'in, Ege'nin merkezi olduğunu belirterek, İzmir Valisi Alaaddin Yüksel'den ilin sorunları hakkında bilgi aldığını da kaydetti. İzmir'e önem verdiklerini belirten Gül, inşaatı devam eden Adalet Sarayı'na bütçeden pay ayrıldığını da söyledi. 
     





</TEXT>
</DOC>
