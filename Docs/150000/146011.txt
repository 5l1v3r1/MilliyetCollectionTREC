<DOC>
<DOCNO> 146011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sonspo08.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Kings'in, Clippers'ı yendiği maçta, Hidayet 6 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 22. hafta mücadelesine, bu sabaha karşı yapılan 3 maçla devam edildi. 
     Pasifik Grubu'nda liderliğini sürdüren Sacramento Kings, evinde grup sonuncusu Los Angeles Clippers'a, son periyottaki kötü oyununa karşın 93-83'lük skorla üstünlük sağlarken, 72. maçında 51. galibiyetini aldı. 
     Karşılaşmada oyuna sonradan girerek 19 dakika sahada kalan Kings'den Hidayet Türkoğlu, 6 sayı kaydetti, 5 savunma ribaundu aldı, 2'şer de asist ve blok yaptı. Türkoğlu, serbest atışlarda 6'da 4, 2 sayılık atışlarda da 5'de 1 isabet buldu. 
     Evsahibi ekipte Chris Webber, 23 sayı, 8 ribaunt ve 4 asistlik performansıyla sahanın en başarılı ismi olurken, Bobby Jackson 13 sayı, Sırp oyunculardan Predrag Stojakoviç 16 sayı, Vlade Divaç da 13 ribaunt ve 5 asistle Webber'a eşlik etti. 
     Konuk ekipte ise Chris Wilcox, 16 sayı ve 6 ribaunt, Corey Maggette, 14 sayı ve 4 ribaunt, Melvin Ely de 12 sayı ve 12 ribauntla oynadı. 
     Öte yandan Orlando Magic'in, sahasında Minnesota Timberwolves'a 110-107'lik skorla şans tanımadığı maçta, Orlando Magic'de, ligin sayı kralı Tracy McGrady, 30 sayı, 10 asist, 4 ribaunt ve 4 blokluk performans gösterirken, üstüste 12. maçta 30 sayı barajını geçmiş oldu. Rakip takımda ise 26 sayı, 14 ribaunt ve 4 asistlik başarılı bir performans gösteren yıldız oyuncu Kevin Garnett, son 21 maçta 20. kez ''double-double'' yapmayı başardı. 
     Ligdeki diğer karşılaşmada ise Ortabatı Grubu'nda play-off'a kalmayı daha önce garantileyen San Antonio Spurs, sahasında Houston Rockets'ı 98-85 yendi. 
     Lige, yarın sabaha karşı yapılacak 11 maçla devam edilecek. 
     




</TEXT>
</DOC>
