<DOC>
<DOCNO> 147736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko12.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-AB Karma İstişare Komite toplantısı İstanbul'da yapılacak 
</HEADLINE>
<TEXT>

     Türk ve AB ekonomik ve sosyal çevrelerini biraraya getirecek ''Türkiye-AB Karma İstişare Komite'' toplantısı 7-8 Nisan'da İstanbul'da yapılacak. 
     İstişare Komite toplantısı İstanbul Ceylan Intercontinental Otel'de Pazartesi günü saat 10.00'da başlayacak. 
     İki eş başkanı bulunan komitede Türk tarafı eş başkanlığını İstanbul Sanayi Odası Başkanı Hüsamettin Kavi, AB tarafı eş başkanlığını ise Hollanda İşçi Sendikaları Federasyonu üyesi Thomas Etty yapacak. 
     Toplantıya, komite üyelerinin yanı sıra TBMM Türkiye-AB Karma Parlamento Komisyonu Eş başkanı Aydın Dumanoğlu, AB Komisyonu Türkiye Temsilcisi Büyükelçi Hansjörg Kretschmer, Dışişleri Bakanlığı, AB Genel Sekreterliği ve DPT'den yetkililer katılacak. 
     Toplantıda, ''Türkiye-AB İlişkileri'', ''Türkiye'de Tarım Sektöründe Gelişmeler'', ''Türkiye'de Bölgesel Farklılıklar'', ve ''Piyasa Ekonomisi Dünya'da Liberalleşme Süreci'' konulu raporlar ele alınacak. 
     





</TEXT>
</DOC>
