<DOC>
<DOCNO> 110697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/spor/spo04.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkuyla yaşanmaz’ 
</HEADLINE>
<TEXT>

Samet Aybaba, futbolcularına sert çıktı, "Ayaklarınızdaki prangayı çıkarın" dedi 
     TRABZONSPOR Teknik Direktörü Samet Aybaba dünkü antrenman öncesi oyuncularıyla uzun bir toplantı yaptı ve ciddi uyarılarda bulundu. Aybaba, "Üzerinizdeki korkuyu artık atın. Böyle yaşayamazsınız. Trabzonspor gibi büyük bir kulüpte oynadığınızı unutmayın. Ayağınızdaki prangalardan kurtulun" diye konuştu. 
     KİMSENİN gözünün yaşına bakmayacağını da belirten Samet Aybaba, "Bazılarınız sahada istenileni vermekten uzak. Rakiple mücadele etmek bile istemiyor, görüntüsü veriyor. Benim için isimler önemli değil. En önemlisi, Trabzonspor’un başarısıdır. Kim iyiyse onla devam ederim" ifadelerini kullandı. 
     
     Oumar belirsiz 
     BORDO - Mavili takımın başarılı savunma oyuncusu Oumar’ın Bursaspor maçına yetişmesi için doktorlar seferber oldu. Sağlık Kurulu Başkanı İhsan Alioğlu, "Bileğindeki sakatlık ciddi. Yoğun tedavi uygulanıyor. Ancak oynama ihtimali çok düşük. Hafta sonu bir kez daha kontrolden geçireceğiz" diye konuştu. 
     
     Gökdeniz coştu 
     SAMSUNSPOR maçından sonra hedef adam haline gelen kaptan Gökdeniz dünkü çalışmada attığı gollerle dikkat çekti. Oldukça ağır geçen antrenmanın son bölümünde yapılan çift kalede iki güzel gol atan genç oyuncu teknik heyetten tam not aldı. Samet Aybaba, Agustine de çift kalede yer verdi. 
     



 SPOR 






























</TEXT>
</DOC>
