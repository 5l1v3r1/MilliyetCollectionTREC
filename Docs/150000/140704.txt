<DOC>
<DOCNO> 140704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/spor/ygsdilmen.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Enterasan maç 
</HEADLINE>
<TEXT>

     RIDVAN DİLMEN 

     Kupada yoluna devam eden Galatasaray tabii ki yarı finale kalmak istiyordu. Kupa maçı olmasına rağmen Ali Sami Yen’i dolduran taraftarına tur sevinci yaşatmayı hedefliyordu. Ama ne yaparsan yap, oyuncuların aklı fikri cumartesi günkü derbideydi. O kadar ki, Berkant’ın hakemi aldatmadan aldığı ilk sarı ile, elle smacı sonucu gördüğü ikinci sarı kart tamamen konsantrasyon eksikliğinden kaynaklandı. 
     Galatasaray ilk golü yediğinde bile akıllar cumartesideydi. İkinci uyarı geldi onlar yine cumartesiyi düşünüyordu. Taa ki son 25 dakikaya kadar. Son 25 dakika Galatasaray çok büyük baskı kurarak kupa maçının da önemini anladı. 20 ortadan bir tanesini değerlendirebildi. Arada da Batista’yı kaybetti. 
     Ligde çok önemli bir maç öncesi bu tür maçları oynamak kolay değil. Ancak kupa kestirme yol. Kestirmeden yarı finale kalıyorsun ama 65 dakikada Galatasaray takımı "bu maçta da nereden çıktı" der gibi oynadı. Sahaya dört hatta beş forvete yakın oyuncuyla başladılar. Bu yüzden oyun dengede geçti. İkinci yarıda Ümit Karan, Ümit Davala ve sonlara doğru Revivo’nun girmesiyle oyun Malatya cezasahası içinde geçmeye başladı. Tabii bu arada Malatyaspor’un başta Mert, Murat Duman, Serkan olmak üzere takım olarak verdiği mücadeleyi de gözardı etmemek lazım. 10 gün içerisinde Malatyaspor’u üç kez seyrettim, bende büyük iz bıraktılar. Belki çok iyi futbol oynamadılar ancak mücadele açısından her maçta ellerinden geleni yaptılar. Malatyaspor nereden olursa olsun bütün maçlarının üç ihtimalli olduğunu kanıtladı. 
     Hakem için fazla konuşan ve yazan bir insan değilim. Uzatmanın son saniyesinde taç kenarından yapılan ortada Malatyasporlu futbolcunun eline çarpan topu göremeyen Bülent Uzun başka hata yapmadı. Mükemmele yakın bir maç yönetti. Uzun yıllardır onu bu kadar başarılı görmemiştim. Keşke bu formuyla Fenerbahçe maçını da yönetse. 
     
     
     



 SPOR 



























</TEXT>
</DOC>
