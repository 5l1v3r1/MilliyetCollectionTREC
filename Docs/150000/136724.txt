<DOC>
<DOCNO> 136724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun20.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Başbakanı NATO'da kriz yok 
</HEADLINE>
<TEXT>

     Belçika Başbakanı Guy Verhofstadt, ''Bağdat rejimi BM silah denetçileriyle saklambaç oynamaya son vermezse, Irak'a karşı askeri operasyonun kaçınılmaz olacağını'' söyledi. 
     ABD'de temaslarını sürdüren Verhofstadt, BM Genel Sekreteri Kofi Annan ve BM Silah Denetim Komisyonu UNMOVIC Başkanı Hans Blix ile görüşmelerinin ardından basına verdiği demeçlerde, kötümser bir tablo sergiledi. 
     Verhofstadt, silah denetçilerine daha fazla zaman tanınması ve Bağdat'ın da tam işbirliği yapması halinde savaşın önlenebileceğini, ancak bu senaryonun gerçekleşmesi yönünde fazla şans görmediğini anlattı. 
     Annan'ın kendisine, ''Blix'in bugün açıklayacağı raporunda bir sonuç bölümü olmayacağını'' söylediğini, sonucun BM Güvenlik Konseyi tarafından çıkarılacağını ve değerlendirileceğini belirten Verhofstadt, Belçika'nın NATO'daki muhalif tutumunun ''yanlış anlaşıldığını'' da söyledi. ''Amerikalılar bizi anlamadılar. Temelde bir uzlaşmazlık içinde değiliz'' diyen Verhofstadt, ''Önce barışçı tüm yollar denenmelidir. Bu da, BM çerçevesinde gerçekleşmelidir'' görüşünü tekrarladı. 
     Belçika Başbakanı, ''NATO'da gerçek bir kriz yaşanmadığını'' Amerikalılara anlattığını söyledi. 
     Verhofstadt, gelecek hafta başında Brüksel'de gerçekleşek zirvede AB'nin, Irak krizi konusunda ortak bir tavır belirleyebilmesini de temenni etti. 
     Belçika basını, Verhofstadt'ın ''ekonomik ilişkileri geliştirmek amacıyla'' ABD'ye yaptığı, aylar önce planlanmış olan ziyaretin ''Amerikalılar tarafından görmezden gelindiğini'', ''Amerikalıların Belçika'nın haritadaki yerin bile bilmediklerini'', ''bu ülkenin siyasi tavır ve görüşleriyle değil, bira ve çikolatalarıyla tanındığını'' yazıyor. 
     





</TEXT>
</DOC>
