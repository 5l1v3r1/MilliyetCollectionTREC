<DOC>
<DOCNO> 122068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/spor/ykocaomer.html </URL>
<DATE> 2002/12/01/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Sayın Mehmet Ali Şahin’e Açık Mektup 2 
</HEADLINE>
<TEXT>

     Sayın Bakanım, dün yazdıklarımız aklımıza ilk planda gelen en önemli sorular. Bütün bunların yanı sıra, özellikle engelli sporunun gelişmesi ve engelli insanlarımıza katkıda bulunmak için de hem mevcut federasyonların yeniden yapılandırılması, hem de Gençlik ve Spor Genel Müdürlüğü’nün bu sporlara bakış açısının geliştirilmesi gerekmektedir. 
     Türk sporu son dört - beş yıl içinde her ne kadar birtakım başarılara imza atıldıysa da, maalesef batılı seviyelere çıkacak gelişmeden uzak kalmıştır. Bunun başlıca nedeni sizden önceki Bakan Fikret Ünlü’nün politik nedenlerle Gençlik ve Spor Genel Müdürlüğü’nü yeniden yapılandırmaktan kaçınmasından kaynaklanmıştır. Sorulacak hesaplar, yeniden yapılanmalar hep tatlı vaadlerde ve Sidney ve Akdeniz Olimpiyatları’nda alınan başarısız sonuçlardan sonra verilen demeçlerle sınırlı kalmıştır. 
     Bir başka araştırılması gereken husus da internette resmi yayın sitesi olan www.sporum.gov.tr’nin şu andaki durumudur. Acaba bu web sitesi devletimize kaça mal olmaktadır 
     Sayın Bakanım, bu satırların yazarı profesyonel gazeteci değildir. Engelli sporu ve eğitimi konusunda çaba gösteren bir sivil toplum örgütünün başkanıdır ve Türk Sporu’na birçok kişinin yazmadığı ve yazmak istemeyeceği konulara parmak basarak, bu ülkede sporun layık olduğu yere getirilmesi için kendi çapında çaba gösteren bir kişidir. Hiç kimseyle de alıp veremediği yoktur. Yazdıklarını her zaman kanıtlamaya hazırdır. 
     Bu fani Dünya’da, bir gün Bakanlık göreviniz sona erdiğinde, spor camiası sizi bir zamanlar Kasımpaşa Kulübü’nün, stili Galatasaraylı Suat’a benzeyen orta saha oyuncusu olarak değil, Türk Sporu’nu yeniden yapılandıran, gençliğe önem veren, sporu okullara sokma onurunu Milli Eğitim Bakanı ile birlikte yaşayan ve sporumuzda devrim yapmış biri olarak anmak istemektedir. 
     Saygılarımla. 
     
     



 SPOR 






























</TEXT>
</DOC>
