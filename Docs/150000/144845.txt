<DOC>
<DOCNO> 144845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur10.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı, 2003 bütçesini Meclis'e sundu... 
</HEADLINE>
<TEXT>

     Maliye Bakanı Kemal Unakıtan, bölgede yaşanan savaş ortamında gerekli önlemlerin alındığını belirterek, ''Bütçemiz olağanüstü hallerde gereken bütün tedbirleri alacak esnekliktedir'' dedi. 
     TBMM Genel Kurulu'nda 2003 Mali Yılı Bütçesi'nin tümü üzerindeki görüşmelere başlandı. 
     Maliye Bakanı Unakıtan, bütçeyi sunuşunda, Hükümet'in ülkenin içinde bulunduğu şartların bilincinde olduğunu belirterek, şunları kaydetti 
     ''Ülke olarak yılların birikimi olan kötü yönetim ve uygulamaların sonucu daha da ağırlaşan bir ekonomik ve mali tablo ile karşı karşıyayız. Faiz yükünü azaltamadığımız sürece sağlıklı bir ekonomik ve mali yapıya kavuşmamız ve geniş kesimlerin refahını artıracak sosyal politikaları uygulamaya koymamız mümkün değildir. 
     Türkiye ve Türk Milleti, kendi ayakları üzerinde durmasını ve yürümesini öğrenmek mecburiyetindedir. Atatürk'ün dediği gibi, ekonomik bağımsızlığı olmayanın siyasi bağımsızlığı da olamaz. 
     Ülkemiz, bölgemiz, dünya sıkıntılı günlerden geçmektedir. Ancak kimse umutsuzluğa kapılmasın. 
     Bölgemizde savaş vardır, ancak ülkemiz savaşın içinde değildir. Bu savaş ortamında milletimizin ve devletimizin menfaatleri için gerekli önlemler alınmıştır ve alınmaktadır. Gelişmeleri sürekli olarak takip etmekteyiz. 
     Söylentiler ile piyasaların dalgalanmalarına gerek yoktur. Merkez Bankası dahil bütün kurumlarımız piyasaların sağlıklı bir şekilde işlemesi için gerekli önlemleri almaktadır. Bütçemiz olağanüstü hallerde gereken bütün tedbirleri alacak esnekliktedir. Hükümetimiz olağanüstü hallerde ne önlemler alınması gerekiyorsa onları da almaya kararlıdır ve muktedirdir. Halkımız rahat etsin.'' Unakıtan, kendilerine güvenilmesini isteyerek, sorunların, sabır, kararlılık ve elbirliğiyle aşılacağını söyledi. Unakıtan, ''Bizim niyetimiz geçici alkışlar değil kalıcı başarılardır'' diye konuştu. 
     





</TEXT>
</DOC>
