<DOC>
<DOCNO> 109914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sonspo10.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre, kaslarındaki problem nedeniyle bir dizi testten geçecek 
</HEADLINE>
<TEXT>

     İtalya'nın FC Inter takımında oynayan milli futbolcu Emre Belözoğlu, bacak kaslarında sık sık yaşadığı kas çekmesi sorunundan dolayı bir dizi testten geçiriliyor. 
     Kısa boylu olması nedeniyle bacak kaslarında sürekli sorunlar yaşayan 22 yaşındaki futbolcunun, kendisiyle aynı sorunu yaşayan Arjantinli Hernan Crespo ile birlikte kontrolden geçirileceği bildirildi. 
     Ligin 3. maçında 29 Eylül Pazar günü evinde Chievo'yu konuk edecek olan FC Inter'de, Emre'nin riske atılmayacağı söyleniyor. Son maçta ilk 11'de yer alan Okan'ın ise büyük olasılıkla teknik direktör Hector Cuper tarafından yeniden görevlendirilmesi bekleniyor. 
     Bu arada ocak ayında açılacak ara transfer sezonunda Emre'yi kiralık olarak almak isteyen Torino'nun, görüşmelerini sürdürdüğü belirtildi. 
     Torino kenti gazetesi olan Tutto Sport, bugünkü manşetinde ''Boğalar, Emre veya Morfeo'' ifadesini kullanırken, teknik direktör Cuper'in Emre'yi bırakmak istememesinden dolayı Torinolu yöneticilerin FC Inter'deki diğer orta alan oyuncusu Morfeo'ya yöneldiği savunuldu. 
     Gazeteye göre, Emre'nin Torino'ya gideceği haberlerinin çıkması üzerine Arjantinli teknik adam, AFC Ajax karşısında hemen Emre'yi ilk 11'de oynatarak yönetime ''bu oyuncu bana gerekiyor'' mesajı gönderdi. 
     Gazete, sürekli olarak verdiği haberlerde Emre'den ''dinanizmi, kalitesi ve hırsıyla tam Torino'nun aradığı yıldız bir isim'' diye sözediyor. 
     





</TEXT>
</DOC>
