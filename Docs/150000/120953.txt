<DOC>
<DOCNO> 120953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo07.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de son durum... 
</HEADLINE>
<TEXT>

     ABD Profesyonel Basketbol Ligi NBA'de Philadelphia 76ers, Toronto Raptors'ı deplasmanda 94-84, son 3 sezonun şampiyonu Los Angeles Lakers, evinde Milwaukee Bucks'ı 111-99 yendi. 
     Doğu Konferansı'ndaki mücadelede Atlantik Grubu ikincisi 76ers, Merkez Grubu altıncısı Raptors ile Toronto'da karşı karşıya geldi. 
     Üst üste 3. galibiyetini alan 76ers'de son 4 maçında 30 ve üzerinde sayı atan Allen Iverson, bu kez, 23'ü ikinci yarıda olmak üzere 37 sayıyla hem takımının hem gecenin en skorer oyuncusu oldu. Iverson, bu sezon en yüksek sayısını 38 ile 19 Kasım'da New Orleans Hornets'a karşı kaydetti. Takımda Keith Van Horn da 19 sayı, 9 ribaundla galibiyette önemli rol oynadı. 
     All-Star'ın forvet oyuncuların Vince Carter'ın sol diz çapraz bağlarındaki sakatlığı nedeniyle oynayamadığı Toronto Raptors'da Alvin Williams, 25 sayı üretti. 
     Los Angeles'da yapılan maçta ise son 3 sezonun şampiyonu Lakers, Doğu Konferansı Merkez Grubu'nda dördüncü sırada bulunan Milwaukee Bucks'ı 111-99 yendi. 
     Batı Konferansı Pasifik Grubu'nda altıncı sırada bulunan Lakers'da, bu sezon ikinci maçına çıkan yıldız basketbolcu Shaquille O'Neal, 24 sayı, 11 ribaundla ''double-double'' yaparken, takımın diğer yıldızı Kobe Bryant, 15 sayı, 11 ribaund, 11 asistle kariyerinde altıncı, bu sezon üçüncü kez ''triple-double'' gerçekleştirdi. 
     Los Angeles Lakers'da ilk 5'te yeralan oyuncuların tümü çift haneli sayılar üretirken Derek Fisher de 21 sayıyla galibiyette katkı sahibi oldu. 
     Bucks'da Michael Redd 19, yedek oyuncu olarak sahaya çıkan Jason Caffey 16 sayı attı. Bu sezon en yüksek skorunu yapan Caffey ayrıca 12 ribaund aldı. 
     
     RAY ALLEN AYAĞINI BURKTU 

     Öte yandan NBA'de sayı krallığında 7. sırada bulunan Milwaukee Buckslı Ray Allen, dün gece Los Angeles Lakers maçında sağ ayak bileğini burktu. 
     İlk 5'te sahaya çıkan ve 16 dakika oynayan, ancak sakatlandıktan sonra maça devam edemeyen Ray Allen'ın maç başına 23.6 sayı ortalaması bulunuyor. 
     Allen, Lakers maçında da sakatlanana kadar 4 sayı, 3 ribaund, 2 asist gerçekleştirdi. 
     Bucks'ın antrenörü George Karl, Allen'ın sakatlığının basit bir burkulma olmadığını ve 1 gün içinde geçmesinin imkansız olduğunu belirterek, ''Sanırım kısa bir süre oynayamayacak. Orta şiddette bir burkulma söz konusu'' dedi. 

Lig'de alınan sonuçlar şöyle 

Toronto Raptors-Philadelphia 76ers 84-94 
Los Angeles Clippers-Houston Rockets 90-89 
Orlando Magic-Miami Heat 77-75 
New York Knicks-Minnesota Timberwolves 88-106 
San Antonio Spurs-Seattle Supersonics 90-91 
Los Angeles Lakers-Milwaukee Bucks 111-99 
     





</TEXT>
</DOC>
