<DOC>
<DOCNO> 122896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/ekonomi/eko01.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IBM ile Doğuş’un ortaklığı konuşuluyor 
</HEADLINE>
<TEXT>

Bilişim dünyası, Doğuş Grubu’nun sır gibi sakladığı ortaklığı konuşuyor. Anlatılanlara göre, Doğuş, Garanti Teknoloji’nin bir kısım hissesini IBM’e sattı. Hatta ortaklar yeni ürün geliştirmeye başladı 
     ŞÜKRÜ ANDAÇ 

     Doğuş Holding Yönetim Kurulu Başkanı Ferit Şahenk’in geçtiğimiz günlerde "Teknolojide, Türkiye’nin göğsünü gerecek bir yabancı ortaklığa gidiyoruz" şeklindeki açıklamasından sonra, bilişim piyasası, bu ortaklığın diğer ucundaki yabancıyı aramaya başladı. 
     Piyasanın önemli isimlerinin verdiği bilgiye göre, Doğuş Holding’in müstakbel ortağı ABD’li bilgisayar devi IBM. Sektörünün üst düzey yöneticilerinden alınan bilgilere göre, Doğuş Grubu şirketlerinden birisinin önemli miktarda hissesi IBM’e satılıyor. Hisseleri satılan şirketin, grubun teknoloji şirketi Garanti Teknoloji, satış bedelinin ise 30 milyon dolar olduğu söyleniyor. Ortaklığın yeni bir şirkette somutlaşacağı, bu şirketin kuruluş ve iş geliştirme çalışmalarının devam ettiği, iki ay gibi bir sürede tanıtılacağı da alınan bilgiler arasında. 
     
Kurumsal ürün çıkaracaklar      Garanti Teknoloji, 1995 yılından sonra Doğuş Grubu bünyesindeki bankalara, finans kurumlarına ve diğer şirketlere bilgi işlem hizmetleri verdi. 1998 yılından sonra ise Garanti Bilişim Teknolojisi ve Ticaret AŞ adı altında grup dışına da hizmet vermeye başladı. Şirketin genel müdürlüğünü 1994 yılından bu yana Hüsnü Erel yapıyor. İletişim ağı ve altyapı, çeşitli platformlarda uygulama yazılım ve destek, sistem yönetimi, internet uygulamaları ve elektronik posta hizmetleri veriyor ve bu konularda danışmanlık yapıyor. IBM ile geliştirilecek olan ürünün ise kurumsal bir yazılım ürünü olacağı tahmin ediliyor. 
     



 EKONOMİ 




















</TEXT>
</DOC>
