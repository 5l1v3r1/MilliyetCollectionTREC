<DOC>
<DOCNO> 101194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur20.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıktan Tantan için açıklama geldi... 
</HEADLINE>
<TEXT>

     Başbakanlık, eski İçişleri Bakanı Sadettin Tantan ve DSP Aydın Milletvekili Ertuğrul Kumcuoğlu hakkındaki fezlekelerin daha önce benzer konularda yapılanlarla aynı işleme tabii tutulduğunu bildirdi. 
     Başbakanlık Basın Merkezi'nden yapılan yazılı açıklamada, ''Tantan ve Kumcuoğlu hakkındaki fezlekeler için daha önce benzer konularda ne yapıldı ise aynı işleme tabi tutulmuştur. Başbakanlıkça herhangi bir geciktirme ya da hızlandırma sözkonusu değildir'' denildi. 
     Türkiye Cumhuriyeti Anayasasının 83. madde 2. paragrafında ''Seçimden önce veya sonra bir suç işlediği ileri sürülen bir milletvekili, Meclis'in kararı olmadıkça tutulamaz, sorguya çekilemez, tutuklanamaz ve yargılanamaz... Ancak bu halde yetkili makam durumu hemen ve doğrudan doğruya TBMM'ne bildirmek zorundadır'' hükmünün yer aldığı belirtilerek, açıklamada şunlar kaydedildi 
     ''3056 Sayılı Başbakanlık teşkilatı hakkında KHK'nin Personel ve Prensipler Genel Müdürlüğü'nün görevleri başlıklı 9-c maddesinde, Başbakanlık Büyük Millet Meclisi üyelerinin dokunulmazlıklarının kaldırılması ve ölüm cezalarının yerine getirilmesi ile ilgili kanuni düzenlemelere ait işlemleri yapmak'la görevlendirilmiştir. 
     Bu hükümlere göre aleyhinde suç isnadı bulunan meclis üyeleri hakkında Cumhuriyet Başsavcılıklarınca tanzim edilen fezlekeler önce Adalet Bakanlığı'na, Adalet Bakanlığı tarafından da hiçbir işlem yapılmadan Türkiye Cumhuriyeti Anayasasının 83. maddesi uyarınca TBMM Başkanlığı'na iletilmek üzere Başbakanlığa gönderilir.'' Başbakanlığın gelen bu dosya üzerinde hiçbir ek işlem yapmadan TBMM Başkanlığı'na ilettiği belirtilen açıklamada, ''Adalet Bakanlığı ve Başbakanlık dosyanın TBMM Başkanlığı'na iletilmesinde sadece aracılık yapmakta ve gereği yerine getirmektedir. Bu nedenle basında yer alan Sayın Tantan ve Kumcuoğlu hakkındaki fezlekeler için daha önce benzer konularda ne yapıldı ise aynı işleme tabi tutulmuştur. Başbakanlıkça herhangi bir geciktirme ya da hızlandırma sözkonusu değildir'' denildi. 
     





</TEXT>
</DOC>
