<DOC>
<DOCNO> 146723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun01.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnett, Irak TV'sine konuşunca işinden oldu, ama uzun sürmedi 
</HEADLINE>
<TEXT>

     Amerikan NBC televizyonu, Irak televizyonuna izinsiz demeç verdiği gerekçesiyle ünlü savaş muhabiri Peter Arnett'i işten çıkardı. 
     Irak devlet televizyonuna verdiği demeçte, koalisyon güçlerinin savaşın ilk döneminde başarısız olduğunu söylemesi Amerika'da büyük tepki gören Arnett, değerlendirmeleri için özür diledi ancak, ''Hafta sonunda savaş hakkında ne biliyorsak onu söyledim'' dedi. 
     İlk başka Arnett'i destekleyen NBC, demecin teybini izledikten sonra kararını değiştirdi ve ünlü muhabiri, kendi yorumlarını ''gerçek'' olarak sunmasından dolayı işten çıkardı. 
     Bağdat'ı terk edeceğini belirten Arnett, şaka yollu olarak, Güney Pasifik'te küçük bir adada yüzmeyi planladığını söyledi. 
     Vietnam savaşı sırasında AP'ye gönderdiği haberleriyle Pulitzer Ödülü kazanan Arnett, 1991 Körfez Savaşı sırasında Bağdat'tan CNN'e geçtiği haberlerle büyük ün kazanmıştı. Arnett, 1998'de CNN'in sonradan geri çektiği ve Amerikan askerlerinin 1970'de Laos'da sarin gazı kullandığını iddia eden haberi veren gazeteci idi. CNN, bu haberi nedeniyle Arnett'e kınama cezası vermiş, daha sonra da Arnett CNN'den ayrılmıştı. 
     
     Çabuk iş buldu 

     Arnett, İngiliz Daily Mirror gazetesi tarafından bugün işe alındı. 
     Arnett, gazetede bugün ''Bu savaş yürümüyor'' başlığıyla yazdığı yazıda, ''Bağdat'ta olup bitenin gerçeğini yazdım ve bunun için özür dilemeyeceğim'' dedi. 
     Arnett, Irak televizyonuna çıktığı için gelen büyük tepkiler üzerine dün Amerikan kamuoyundan özür dilemişti. 
     Peter Arnett, yazısında ''işten atıldığım için hala şok ve dehşet içindeyim'' dedi. 
     





</TEXT>
</DOC>
