<DOC>
<DOCNO> 112344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/siyaset/asiy.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’ı terlettiler 
</HEADLINE>
<TEXT>
Gençlerden kaçış yok 
Yazarımız Abbas Güçlü’nün programında bir öğrencinin Eşcinsellere evlilik hakkı tanır mısınız ’ sorusu için AKP lideri, Özgürlükler içinde değerlendiririz’ dedi 
     SERHAT OĞUZ İstanbul 

     Sabancı Üniversitesi’nde öğrencilerin sorularını yanıtlayan AKP Genel Başkanı Recep Tayyip Erdoğan, "sıkı" sorular karşısında zor anlar yaşadı. Yazarımız Abbas Güçlü’nün hazırladığı "Genç Bakış" programı, önceki akşam üniversite öğrencileri ve Erdoğan’ı aynı arenada buluşturdu. Gecenin en ilginç sorusunu öğrenci Ahmet Altınışık yöneltti. Erdoğan, eşcinsel evlilikleriyle ilgili soruya, "Eşcinsellerin de kendi hak ve özgürlükleri çerçevesinde yasal güvence altına alınması şart. Zaman zaman televizyon ekranlarında görülen, muhatap oldukları muameleyi insani bulmuyorum" diyerek, evlilik konusuna girmek istemedi. 
     Erdoğan ısrar üzerine, "Bunu o özgürlükler çerçevesinde değerlendirmenin ideal olduğunu düşünüyorum" diye konuşunca, öğrenciler hem kahkahalarla güldüler hem de alkışladılar. 
     Erdoğan, bir öğrencinin, "Maddi durumu kötü olan öğrenciler burs alamazken, bir işadamı nasıl sizin çocuklarınıza burs veriyor" sorusuna, duygusal bir üslupla, "Hiçbir ana baba yavrularından ayrı yaşamak istemez. Ama benim yavrularım ülkemde okuma fırsatı yakalayamadılar, çünkü puanları 0.25’le çarpıldı. Çocuklarım, burs aldıkları şirkette çalışarak bunu ödeyecekler. Bu kişinin devletle bir işi olsaydı eleştirileri kabul ederdim" demesi üzerine, sıralara vurularak protesto edildi. 
     Erdoğan, başka bir öğrencinin, yolsuzluklarla mücadele sözü verdikleri halde, birçok çalışma arkadaşı hakkında yolsuzluk davası açıldığını hatırlatması üzerine de, "Biz belediyede, bu arkadaşlarla başarıya koştuk. Onlar yetişmiş kaliteli arkadaşlardır" dedi. 
     
     Türk bayrağı yok mu 
     İnternet aracılığıyla İzmir’den katılan bir izleyici, bir seçim bürosunda Atatürk resmi ve Türk bayrağı bulunmadığını iletince Erdoğan, seçim bürolarında bunların gözden kaçabileceğini söyledi. Erdoğan, bir süre sonra partili yöneticilerden gelen uyarıyla, İzmir’deki tüm bürolarda Atatürk resmi ve bayrak bulunduğunu söyledi. 
     
Gül’ün gizlenen’ oğlu      Fotoğraf Ozan Güzelce 

     AKP’nin iktidara gelmesi durumunda başbakan adayları arasında gösterilen Abdullah Gül’ün oğlu Ahmet Gül de, Erdoğan’ı izleyen öğrenciler arasındaydı. Sabancı Üniversitesi Mühendislik Bölümü birinci sınıf öğrencisi olan Gül, fark edildiğini anlayınca Erdoğan’ı uzaktan takip etmeyi tercih etti. Blucin, tişört ve spor mont giyen, saç kesimiyle dikkati çeken Gül, arkadaşları arasında sıkıntı yaşamamak için basınla görüşmekten kaçtığını söyledi. Ekonomi alanında uzmanlaşmak isteyen Gül, AKP’lilerle sohbet etti, ancak Erdoğan’ın yanına yaklaşmaktan çekindi. Erdoğan’ı sık sık alkışlayan Gül, siyaset ve babasıyla ilgili soruları yanıtlamadı. 
     



 SİYASET 















</TEXT>
</DOC>
