<DOC>
<DOCNO> 125323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/siyaset/siy01.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşık ve Bucak hesap verecek 
</HEADLINE>
<TEXT>

Suç dosyaları TBMM’den, İstanbul DGM Başsavcılığı’na gönderilen Aşık ve Bucak’ın yeniden yargılanmalarını sağlayacak prosedür başlatıldı 
     BERİL ÖZCAN İstanbul 

     Milletvekili seçilemeyince dokunulmazlıkları kalkan Eyüp Aşık ile Sedat Edip Bucak’ın TBMM’de bulunan suç dosyaları, İstanbul DGM Cumhuriyet Başsavcılığı’na geri döndü. 
     DGM, Aşık ve Bucak’ın yeniden yargılanmalarını sağlayacak prosedürü başlattı. Ancak Aşık ve Bucak’ın dosyaları, suçlandıkları TCK’nın 313 ve 314. maddelerinin DGM kapsamı dışına çıkarılması nedeniyle, görevsizlik kararıyla İstanbul Ağır Ceza Mahkemesi’ne gönderilecek. 
     DGM Cumhuriyet Başsavcılığı, Fransa’da yakalanarak tutuklanan Alaattin Çakıcı’yla telefon görüşmeleri yaptığı iddiaları üzerine Devlet Bakanlığı ve milletvekilliğinden istifa eden Eyüp Aşık hakkında, 16 Kasım 1998’de kamu davası açmıştı. 
     Susurluk’ta 3 Kasım 1996’da bir kamyona arkadan çarpan Mercedes otomobilden ağır yaralı kurtulan DYP Şanlıurfa Milletvekili Sedat Edip Bucak hakkında ortaya atılan çete iddialarından dolayı fezleke hazırlanarak, 11 Şubat 1997’de Adalet Bakanlığı aracılığıyla TBMM’ye gönderilmişti. 
     Başsavcılık, Bucak hakkında, 11 ile 20 yıl arasında ağır hapsi gerektiren, "gıyabi tutuklama kararıyla aranan Abdullah Çatlı’nın yerini bildiği halde yetkili mercilere haber vermeyerek saklamak", "cürüm işlemek amacıyla teşekkül oluşturmak" ve "vahim nitelikte silah bulundurmak" suçlarından kamu davası açmıştı. 
     



 SİYASET 











</TEXT>
</DOC>
