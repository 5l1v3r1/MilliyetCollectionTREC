<DOC>
<DOCNO> 127654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur27.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karapınar'da kurtlar korkutuyor... 
</HEADLINE>
<TEXT>

     Konya'nın Karapınar İlçesi'nde, yağan karın yaklaşık 15 gündür kalkmaması nedeniyle yiyecek bulamayan kurtlar 2 eşeği parçaladı. Edinilen bilgiye göre, Karapınar'a 7 kilometre uzaklıktaki Kulfel Yaylası'nda, evlerin civarında dolaşan 2 eşek, yoğun kar tabakasının kalkmaması nedeniyle yiyecek bulamayıp aç kalan kurt sürüsünün saldırısına uğradı. Saldırıda Saffet Çakal'a ait iki eşek kurtlar tarafından telef edildi. 
     Çakal'ın kurtları son anda fark edip ateş etmesiyle sayılarının 8 olduğu tahmin edilen kurtlardan biri öldü. 
     Kulfel Yaylası'nın da bulunduğu Üzecek Dağı çevresindeki yüksek yerlerde kar kalınlığının 50 santimetreyi aştığını belirten yetkililer, bölgedeki köy ve yaylarda yaşayan vatandaşlardan, kurtların saldırılarına karşı tek başına ya da tüfeksiz dışarı çıkmamalarını istediler. 
     Yoğun kar nedeniyle koyunlarını ağıllardan sadece su içirmeye çıkaran vatandaşların ise kurtların bu süre içinde bile saldırabilecekleri endişesiyle tüfeklerle tetikte bekledikleri bildirildi. 
     





</TEXT>
</DOC>
