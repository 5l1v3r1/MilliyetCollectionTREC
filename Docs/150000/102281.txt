<DOC>
<DOCNO> 102281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur08.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremin üçüncü yılında yüreğimiz hala kanıyor... 
</HEADLINE>
<TEXT>

     DEPREMİ UNUTMADIK, UNUTTURMAYACAĞIZ... FOTOĞRAFLARLA 17 AĞUSTOS... 


Marmara Bölgesi'nde, yıkımın büyük olduğu Kocaeli, Sakarya, Yalova, Bolu ve Düzce'de, 16 bin kişinin ölümüne, 23 bin 781 kişinin de yaralanmasına yol açan depremin olumsuz izleri, aradan 3 yıl geçmesine karşın silinemedi. 
     Barınma ve altyapı sorununun çözümü için önemli çalışmalar yapılmasına karşın, onarılamayan orta hasarlı binalar, çukurlarla dolu yollar ve prefabrik yaşam alanlarıyla depremin izlerini hala taşıyan illerde en önemli sorun olarak, konut açığı ön plana çıkıyor. 
     Sakarya ve Kocaeli Valilikleri'nden aldığı bilgiye göre, Adapazarı'nda depremde yıkılan 24 bin 622 konuta karşılık 6 bin 300, 35 bin konutun yıkıldığı Kocaeli'nde de 15 bin 834 konut tamamlanarak hak sahiplerine teslim edildi. 
     Kocaeli'nde, kamulaştırma ve yer arayışı nedeniyle yapılamayan Gölcük'ün Hisareyn Beldesi'nde inşa edilecek bin 120 konutun kamulaştırma işlemleri sürerken, Körfez'de inşa edilecek 498 konutun altyapı çalışmaları devam ediyor. 
     Karamürsel'de geçen ay temeli atılan 556 konutun yıl sonuna kadar tamamlanması hedefleniyor. Adapazarı'nda da bin 798 konutun inşası sürüyor. 
     Kocaeli'nde deprem sonrası yapılan 14 bin 471 prefabrik konutun yarısının boşalmasına karşın, 5 bin 349 aileden 19 bin 642 kişi, yaşamını bu konutlarda sürdürüyor. 
     Adapazarı'nda deprem sonrasında kurulan ve başlangıçta 43 bin kişinin yaşadığı 10 bin 375 konuttan, son 1 yılda boşalan 2 bin 561'i sökülerek, bir bölümü kamu kuruluşlarına tahsis edildi, bir bölümü de depremzedelerin kullanması amacıyla Afyon'a gönderildi. 12 bölgede kurulu bulunan 7 bin 814 prefabrik konutta, 24 bin 913 kişi yaşıyor. 
     Bu arada, Sakarya Valiliği'nin konut açığı kapanıncaya kadar, prefabrik konutların kullanımda tutulması yönünde çalışma yaptığı bildirildi. 
     
     YALOVA 

     2 bin 584 kişinin hayatını kaybettiği, 4 bin 505 kişinin de yaralandığı kentte, ağır hasar gören veya yıkılan bina sayısı 15 bin 5 olurken, orta ve az hasarlılarla birlikte bu sayı 46 bin 486'ya ulaştı. Depremden etkilenen binaların 42 bin 699'unu konutlar oluştururken, 3 bin 787 işyeri de depremin yol açtığı hasardan kurtulamadı. 
     Yalova'da, ağır hasar gören ve yıkılmayan 13 bina kaldı. Bu binaların yıkımı için verilen mahkeme kararının Danıştay'da onaylandığı, birkaç hafta içinde yıkım işlemlerinin tamamlanacağı bildirildi. 
     Bayındırlık ve İskan Bakanlığı, kentte 5 bin 578 prefabrik konut yaptırırken, gönüllü kişi ve kuruluşlar tarafından inşa ettirilen 689 konutla birlikte bu sayı 6 bin 258'e çıktı. Kalıcı konutların tamamlanmasına rağmen, prefabrik konutlarda 16 bin 650 kişi yaşamını sürdürüyor. 
     Bakanlık, uzun süren yer arayışlarının ardından Soğucak, Subaşı ve Çalıca bölgelerini kalıcı konut yapımı için uygun bölge olarak belirlerken, bu bölgelerde toplam 5 bin 506 konut yaptırılarak, hak sahiplerine teslim edildi. Buna karşın, sosyal donatılardaki eksiklik, eğitim kurumları, iş yerleri, sağlık ocağı, yol, su ve elektrik gibi sorunların giderilmemiş olmasını gerekçe gösteren depremzedeler, kalıcı konutlara fazla rağbet göstermedi. Kalıcı konutlardaki doluluk oranı yüzde 34 civarında olurken, 5 bin 508 konutta sadece 7 bin 600 kişi yaşıyor. 
     Yalova'da, barınma yardımı almak için 15 bin 562 kişi başvuruda bulunurken, bunlardan 12 bin 804'ünün başvurusu olumlu sonuçlandı. Kentte, 10 bin 192 kişi onarım, bin 417 kişi işyeri, bin 528 kişi ölüm, 28 kişi de sakatlık yardımı aldı. Yardımların miktarı ise yaklaşık 32 trilyon lirayı buldu. 
     
     BOLU 

     Bolu ve Düzce'de 17 Ağustos depreminde 269 kişi öldü, bin 164 kişi yaralandı, 1993 bina tamamen yıkılırken, 15 bin 837 bina da az ve orta hasar gördü. Depremzedelerin yaşamlarını 2 yıl sürdürdükleri çadırkentler, 2001 yılında tamamen kaldırıldı. 
     Bu bölgede evi ağır hasar gören ve yıkılan bin 993 depremzededen bin 284'ü Bayındırlık ve İskan Bakanlığı tarafından yaptırılan kalıcı konutları almak için başvurdu, bir bölümü ise 6 milyar liralık krediyi aldı. Kalıcı konut başvusunda bulunan hak sahiplerinin tamamı ev sahibi olurken, kredi alan depremzedeler, paraları enflasyon karşısında eridiği için aldıkları parayla sadece evlerinin kaba inşaatlarını yaptırabildiler. 
     Bolu'da 3 bin 500 prefabrik alanda 10 bin 700, Düzce'de 5 bin 350 prefabrik alanda ise 7 bin 800 kişi yaşam mücadelesi veriyor. 
     
     İLK DEPREMDE YIKILIRLAR 

     Sakarya ve Kocaeli'ndeki orta hasarlı 59 bin 170 konuttan 28 bin 902 bininin onarım kredisine hak kazandığı ve bunlardan 24 bin 250'sinin onarıldığı bildirildi. Hak sahibi olmayanlara ait 27 bin 813 konutun ne kadarının onarıldığı ise yılbaşından sonra yapılacak denetimlerde belli olacak. 
     A.A muhabirinin Kocaeli ve Sakarya Valilikleri'nden aldığı bilgiye göre, Kocaeli'ndeki orta hasarlı 40 bin 460 konuttan 23 bin 637'si için hak sahipliği işlemi yapıldı. Onarıma başlayanlardan 21 bin 182 hak sahibine kredi kullandırılırken, bunlardan 19 bin 250'si son dilim krediyi kullandı. Kredi kullanmaya başlayan bin 932 konutun onarım çaışmaları ise sürüyor. 
     Sakarya'daki orta hasarlı 18 bin 710 konuttan 7 bin 720'si hak sahibi olurken, bunlardan 5 bininin onarımı tamamlandı. Kredi kullanmaya başlayan diğer hak sahiplerinin de onarım çalışmalarını yılbaşına kadar tamamlaması bekleniyor. 
     Kocaeli ve Sakarya'da hak sahibi olmayanlara ait 27 bin 813 konutun onarım çalışmalarının ise ekonomik sıkıntı nedeniyle oldukça yavaş ilerlediği görülüyor. Belediyelere ruhsat için başvuruda bulunan orta hasarlı bina sahiplerinin tamamına yakın bölümünün hak sahibi olduğu öğrenildi. 
     Bu arada, orta hasarlı binaların onarımı için verilen süre yıl sonunda bitiyor. 1 Ocak 2003'ten itibaren belediyelerin yapacağı denetimlerde onarımı tamamlamadığı belirlenen binalar Bayındırlık ve İskan Bakanlığı'na bildirilecek ve Bakanlık tarafından bu binaların yıkımına gidilecek. Yıkım ücretleri ise bina sahiplerinden tahsil edilecek. 
     POTANSİYEL TEHLİKE 
     Sakarya İnşaat Mühendisleri Odası Başkanı Ahmet Erdem ve Adapazarı Depremzede Derneği Başkanı Remziye Önem, orta hasarlı binaların onarılmak yerine yıkılması gerektiğini savundular. 
     Ahmet Erdem, yaptığı açıklamada, orta hasarlı binaların kent için büyük tehlike yarattığını belirterek, ''Bu binalar onarılsa da güvenli değil, ilk depremde hepsi yıkılabilir'' dedi. 
     Onarımı tamamlanmayan orta hasarlı binaların ağır hasarlı duruma geldiğini öne süren Erdem, şunları kaydetti 
     ''Çünkü korozyon başladı, bunların iyileştirilmesi ve güçlendirilmesi hiçbir şekilde sağlıklı olmayacaktır. Orta hasarlı binaların tamamının yıkılması, çok katlı binalarda da kat sayısının azaltılması gerekmektedir. Buralarda oturanlar hak sahibi yapılarak, bu sorun çözüme kavuşturulmalıdır.'' Adapazarı Depremzede Derneği Başkanı Yıldız Önem de, orta hasarlı bina kavramını anlayamadıklarını dile getirerek, ''Bu binalar ilk depremde yorgun boksör gibi yıkılacak, bu yıkım yine insanların canına da mal olacaktır. Onarılarak tabut haline getirilen orta hasarlı binalar yıkılmalıdır''dedi. 
     
</TEXT>
</DOC>
