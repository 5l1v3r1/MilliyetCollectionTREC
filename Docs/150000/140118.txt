<DOC>
<DOCNO> 140118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sonspo11.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Malatyaspor ile yapacağı maçın hazırlıklarına başladı. 
</HEADLINE>
<TEXT>

     Galatasaray, Türkiye Kupası'nda Malatyaspor ile yapacağı çeyrek final maçının hazırlıklarına ara vermeden başladı. 
     Kocaelispor karşısında deplasmanda galip gelerek moral bulan sarı-kırmızılı futbolcular, teknik direktör Fatih Terim yönetiminde Florya Metin Oktay Tesisleri'nde yaklaşık 1.5 saat süren antrenman yaptı. 
     Futbolcular antrenman başında toplu olarak koşu yaparken, Kocaelispor maçında 90 dakika oynanayan futbolcular bir süre sonra çalışmayı bıraktı. 
     Teknik direktör Fatih Terim, daha önce basın mensuplarına tamamı açık olduğu bildirilen antrenmanın 15. dakikasında ani bir kararla çalışmayı medyaya kapattı. 
     Sakatlığı devam eden futbolcular Ergün ve Cihan'ın takımdan ayrı olarak koşu yaptığı bildirilirken, Hakan Ünsal ise aldığı darbeler nedeniyle salonda çalıştı. Bu futbolcunun önemli bir sakatlığının bulunmadığı öğrenildi. 
     Bu arada, Ergün ile Cihan'ın Malatyaspor maçında oynamasının çok zor olduğu, bu futbolcuların Fenerbahçe ile yapılacak derbi maça yetiştirilmeye çalışıldığı ifade edildi. 
     Galatasaray, Malatyaspor maçının hazırlıklarını yarın yapacağı idman ile tamamlayarak kampa girecek. 
     





</TEXT>
</DOC>
