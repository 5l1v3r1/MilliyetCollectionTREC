<DOC>
<DOCNO> 131195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun04.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Silah Denetçileri Başkanı "Durum, çok tehlikeli..." 
</HEADLINE>
<TEXT>

     BM Silah Denetçileri Komisyonu UNMOVİC Başkanı Hans Blix, 19-20 Ocak tarihlerinde Irak'a yapacağı ziyaret sırasında Iraklı yetkililere ''durumun çok tehlikeli olduğu'' mesajını ileteceğini söyledi. 
     Blix, BM binasından ayrılmadan önce gazetecilere yaptığı açıklamada, durumun çok tehlikeli olduğunu, ancak Irak'ın kitle imha silahlarıyla ilgili yeni kanıtlar vererek savaşı önleyebileceğini bildirdi. 
     Iraklılara çok zor durumda bulundukları mesajını ileterek, kendilerinden yeni kanıtlar göstermelerini isteyeceklerini belirten Blix, bu ülkenin denetçilere lojistik destek sağladığını ve onlarla işbirliği yaptığını kaydetti. 
     UNMOVİC Başkanı, bir gazetecinin Bağdat ziyaretinin son şans olup olmadığı yönündeki sorusuna, ''Son şanstan söz etmek doğru olmaz. Iraklıların, kendilerini çok tehlikeli bir durumdan kurtarmak için hala zamanları var'' yanıtını verdi. 
     Iraklıların kanıt göstermesi halinde denetlemeleri sonuçlandırmak için çok fazla zamana ihtiyaç duymayacaklarını kaydeden Blix, bu kanıtların incelenmesinin de doğal olarak zaman alacağına işaret etti. 
     Bazı Avrupa ülkelerinde de temaslarda bulunacak olan Blix ve kendisine eşlik eden Uluslararası Atom Enerjisi Ajansı IAEA Başkanı Muhammed El Baradey, Bağdat'tan döndükten sonra, 27 Ocak'ta BM Güvenlik Konseyi'ne ''kritik'' olarak nitelendirilen bir rapor sunacak. 
     ABD Başkanı George Bush'un, bu raporu inceleyerek Irak'a savaş açılıp açılmamasına karar vereceği öne sürülüyor. 
     





</TEXT>
</DOC>
