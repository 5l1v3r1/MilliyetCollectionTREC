<DOC>
<DOCNO> 138272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur01.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Powell'a cevap ''Tezkere haftaya gelebilir'' 
</HEADLINE>
<TEXT>

     AKP Genel Başkanı Recep Tayyip Erdoğan, ABD Dışişleri Bakanı Collin Powell'ın bugün Türkiye'den yanıt bekledikleri yönündeki açıklamasına, "Tezkere konusunu bekliyorsa, tezkerenin tartışalacağı zemin şu anda yok. Bu önümüzdeki hafta olabilir. Salı, Çarşamba, Perşembe olabilir. Onu şimdiden bilemem. Görüşmelere göre tezkere gelebilir" diye cevap verdi. 
     Erdoğan, ABD Büyükelçisi Robert Pearson'ın, "Erdoğan bu işi uzatıyor. ABD Başkanı'nın sözü taahhüt yerine geçer" sözlerine yanıt olarak da, "Pearson bu işi bilmiyor. Ulusulararası siyasette sözle hareket edilmez. ABD Başkanı Bush'un da sözünü kabul edemeyiz. Hiçbir yazılı kayda dökmemek olmaz. Ben bunu kabul edemem" dedi. 
     ATV'de yayınlanan Siyaset Meydanı programına katılan Erdoğan, İskenderun'a inen ABD askeri araçları Başbakan Abdullah Gül ve Milli Savunma Bakanı Vecdi Gönül'e sorduğunu söyledi. Erdoğan, "Kendileri üslerde ve limanlardaki çalışmalarda kullanılmak amacıyla bunların geldiğini' söylediler. 3 bine yakın elemanları taşıyan zırhlı araçlar olduğunu' söylediler. Aldığım bilgi ne derece sağlıklıdır, ne derece sağlıksızdır bilemiyorum. Başbakan ve Milli Savunma Bakanı, bu bilgileri Genelkurmay'dan almışlar. Genelkurmay da böyle bir bilgi veriyorsa teyit olmaz" dedi. 
     CHP lideri Deniz Baykal'ın kendisine "Otel odalarında pazarlık yaptı" diye suçlamasına da Erdoğan, "Siyaset tecrübesiyle yakıştıramıyorum. Çok çirkin bir ifade, bizden bir görüşme talebinde bulunan birisiyle yalnız görüşme yapamam mı. Kendileride geçmişte yapmışlardı" yanıtını verdi. 
     Erdoğan, programın ardından Dışişleri Konutu'na giderek Başbakan Abdullah Gül ile tekrar biraraya geldi. 
     
</TEXT>
</DOC>
