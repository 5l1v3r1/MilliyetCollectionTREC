<DOC>
<DOCNO> 117130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun09.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim sonuçları Fransız basınında... 
</HEADLINE>
<TEXT>

     Fransız basınında bugün çıkan haberlerde, Adalet ve Kalkınma Partisi'nin iktidara gelmesinin Avrupa Birliği'ni endişelendirdiği yorumu yapıldı. 
     Le Figaro, ''İslamcılar Avrupa'yı Endişelendiriyor'' başlığıyla birinci sayfadan verdiği haber ve iç sayfalardaki yorumlarıyla AK Parti'nin seçim zaferine geniş yer verdi. 
     Fransız gazetesi, Brüksel'de ismini vermediği bir diplomatın, ''Hiç kimse Türkiye'yi AB'de görmek istemiyor, ama yine hiç kimse Türkiye'nin dışarıda nasıl tutulacağını da bilmiyor, bunun için gerekçelerimizi yok'' görüşünü aktardı. 
     Le Figaro, ''belki de artık AB için Avrupa sınırlarını nerede başlayıp nerede bittiği sorusunu tartışmanın zamanı geldi'' yorumunda bulundu. 
     Yine aynı gazetede, seçim sonuçlarının ekonomik açıdan değerlendirildiği yazıda ise AK Parti'nin ekonomide çok fazla değişiklik yapamayacağı savunuldu. 
     Gelişmekte olan ülkelerin karşılaştığı riskler konusunda uzman Beatrice Auzouy'un görüşlerine yer verilen haberde, işsizlik ve diğer ekonomik sorunların koalisyon hükümetinin seçimi kaybetmesinde önemli rol oynadığı bildirildi. 
     Fransız uzman, ''AK Parti Genel Başkanı Recep Tayyip Erdoğan'ın İstanbul Büyükşehir Belediye Başkanlığı döneminde oldukça uzman bir takımla liberal bir ekonomiyi benimsediğini ve mali pazarlara düşmanca bir yaklaşımı olmadığını'' belirtti. 
     Fransız uzman, İstanbul Menkul Kıymetler Borsası'nda hisselerin dün değer kazanmasına dikkat çekti ve borsanın ''koalisyondan kurtulmaktan memnun görünür bir hava çizdiğini'' ifade etti. 
     Liberation gazetesi de ''İslamcı Türkler Avrupa Hedefi'' başlığıyla birinci sayfadan verdiği haberde, ''TÜSİAD'ın seçim sonuçlarına oldukça olumlu tepki verdiği'' belirtildi. 
     AB'nin de dikkatli bir tepki verdiği kaydedilen haberde, ''bununla birlikte kafaları karıştıran birçok soru işareti olduğu'' yorumu yapıldı. 
     ''AK Parti'nin kimi başbakan tayin edeceği konusunun merakla beklendiğini'' yazan gazete, ''Ordu ile AK Parti'nin er geç bir kriz yaşayacağı, AK Parti'nin MGK'nın tepkisini çekmemek için ekonomi, AB ve diğer hassas konularda temkinli açıklamalar yaptığı'' yolundaki yorumlara da dikkati çekti. 
     





</TEXT>
</DOC>
