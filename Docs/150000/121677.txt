<DOC>
<DOCNO> 121677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur25.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli askerlik konusunda her kafadan ayrı ses çıkıyor 
</HEADLINE>
<TEXT>

     Sanayi ve Ticaret bakanı Ali Coşkun'un, yaş sınırı olmaksızın her isteyenin 10 ben Euraya bedelli askerlik yapabileceğini açıklamasının ardından, hükümetten bu kez farklı bir ses geldi. 
     Devlet Bakanı ve Başbakan Yardımcısı Mehmet Ali Şahin, şu anda gündemlerinde bedelli askerle ilgili bir konu olmadığını söyledi. Şahin, Milli Savunma Bakanlığı'nın Türk Silahlı Kuvvetleri TSK ile yapacağı bir çalışma sonucu, Türkiye'nin bedelli askerliğe ihtiyacı olduğu ortaya çıkarsa konunun Bakanlar Kurulu'na getirileceğini belirtti. 
     Şahin, Türkiye Karate Federasyonu Başkanı Halil Durna ve beraberindeki sporcuları Başbakanlık Merkez Binası'ndaki makamında kabul etti. 
     Şahin, bir gazetecinin, ''Bedelli askerlik konusunda nasıl bir düzenleme planlıyorsunuz'' şeklindeki sorusu üzerine bu konuyu henüz gündeme almadıklarını ifade etti. Şahin, şöyle konuştu 
     ''Önce Milli Savunma Bakanımız bir çalışma yapar. Kuşkusuz ki bedelli askerlik deyince Genelkurmayımızın bu konudaki görüşü önemlidir. Eğer Milli Savunma Bakanlığı'nın TSK ile yapacağı bir çalışma sonucu Türkiye'nin buna ihtiyacı olduğu gerçeği ortaya çıkarsa konu, ilgili bakan tarafından Bakanlar Kurulu'na getirilir ve orada görüşülür. Şu anda gündemimizde bedelli askerlikle ilgili bir konu yoktur.'' Başbakan Yardımcısı Şahin, bedelli askerlik konusunun yarın yapılacak MGK toplantısının gündeminde yer almadığını ifade ederek, ''Aralık ayı sonunda yapılacak MGK'ya bu konu gelir mi gelmez mi... Demin ifade ettim, henüz görüşülmüş değil. Görüşülür, olgunlaşır, TSK'nın ihtiyaçları açısından olumsuzluk teşkil etmeyecekse bu tespit edilir ve Bakanlar Kurulu'na gelir'' diye konuştu. 
     





</TEXT>
</DOC>
