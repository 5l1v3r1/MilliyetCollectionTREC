<DOC>
<DOCNO> 141981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sondun08.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD..Bush'un planlarını protesto eden bir diplomat daha istifa etti 
</HEADLINE>
<TEXT>

     ABD Başkanı George Bush'un Irak'a müdahale planlarını protesto eden Amerikalı diplomat John Brown istifa etti. 
     ABD diplomasine 1981 yılında katılan ve Londra, Prag, Krakow, Kiev, Belgrad ve Moskova'da görev yapan Brown, Dışişleri Bakanı Colin Powell'a gönderdiği ve medyada yer alan mektubunda, ''Başkan Bush'un Irak'a yönelik savaş planlarını vicdanen desteklemiyorum'' ifadelerini kullandı. 
     ABD'nin tüm dünyada gereksiz güç kullanımıyla anılan ülke olmaya başladığını ifade eden Brown, Bush'un diğer ülkelerin görüşlerini önemsemediğini, diplomasiyi ihmal ettiğini belirterek, ''Amerikan karşıtı bir yüzyıl doğuyor'' dedi. 
     Brown, Moskova Büyükelçiği'nde kültür ateşeliği yaptığı sırada, Amerikan dış politikasının belirlenmesinde etkili olduğu bilinen Washington'daki Georgetown Üniversitesi'nin Diplomasi Çalışmaları Enstitüsü'nde görevlendirilmişti. 
     ABD'nin Atina Büyükelçiliği'nde siyasi işlerden sorumlu olan kıdemli diplomat J. Brady Kiesling de 27 Şubat'ta, ülkesinin Irak politikasını protesto etmek amacıyla görevinden istifa etmişti. 
     





</TEXT>
</DOC>
