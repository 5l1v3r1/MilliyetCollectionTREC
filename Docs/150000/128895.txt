<DOC>
<DOCNO> 128895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sondun17.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rael tarikatı, 3 kopya bebeğin daha yolda olduğunu iddia etti 
</HEADLINE>
<TEXT>

     İlk kopya bebeklerin dünyaya geldiğini ileri süren Rael tarikatına göre, bu ay sonu ya da gelecek ay başlarında 3 kopya bebek daha dünyaya gelecek. 
     Tarikata bağlı Clonaid şirketinin başkanı Brigitte Boisselier, BBC televizyonuna yaptığı açıklamada, deneyler ve genetik testler için çok sayıda klonlanmış embriyon ürettiklerini ve bu kopyalanmış embriyonların 10 kadının rahmine yerleştirildiğini belirtti. 
     Boisselier, 5 kadının kopyalama yöntemiyle üretilen ceninlere hamile kaldığını, bebeklerden ikisinin dünyaya geldiğini, 3'ünün de bu ay sonunda ya da gelecek ay başında doğacağını söyledi. Boisselier, bebeklerin hangi ülkelerde doğacağını yine açıklamadı. 
     Yaşamın uzaydan gelenler tarafından yaratıldığına inanan Rael tarikatına bağlı bilim adamları, geçen hafta Havva Eve adlı dünyanın ilk kopya bebeğinin doğduğunu açıklamışlardı. 
     Boisselier, dün de ikinci kopya bebeğin doğduğunu bildirmişti. 
     





</TEXT>
</DOC>
