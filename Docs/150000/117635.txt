<DOC>
<DOCNO> 117635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo34.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun cilvesi... 
</HEADLINE>
<TEXT>

     Fenerbahçe karşısında aldığı 6-0'lık yenilgiyle, lig tarihindeki en ağır mağlubiyetini alan Galatasaray'da, 7 futbolcu, kaderin garip cilvesiyle, sarı-kırmızılı takımda en büyük başarıyı ve en büyük başarısızlığı birlikte yaşayan isimler oldu. 
     Galatasaray'ın 2000 yılında UEFA Kupası'nı kazanarak elde ettiği tarihsel başarıda, terlettikleri formaları ve alın terleriyle en büyük katkıyı sağlayanların başında gelen futbolcular Bülent Korkmaz, Ergün, Arif, Ümit Davala, Hasan, Hakan Ünsal ve Suat, iki yıl aradan sonra sarı-kırmızılıların aldığı en ağır yenilgide de aynı forma altında sahadaydı. 
     UEFA Kupası finalinde İngiltere'nin Arsenal takımını golsüz sona eren maç sonunda penaltılarla saf dışı bırakan ve kupanın sahibi olan Galatasaray'da ilk 11'de sahaya çıkan Bülent Korkmaz, Ergün, Suat, Ümit Davala ve Arif'in yanı sıra Hakan Ünsal ve Hasan Şaş da sonradan oyuna girerek, bu büyük mutluluğa fiilen ortak olmuştu. 
     Fenerbahçe ile dün gece oynanan erteleme lig maçını 6-0 gibi farklı bir skorla kaybeden sarı-kırmızılı ekipte, Arsenal maçında olduğu gibi Bülent Korkmaz, Ergün ve Ümit Davala'nın yanı sıra Hakan Ünsal ve Hasan Şaş ilk 11'de yer alırken, Arif sonradan oyuna girdi. Suat ise bu kez yedek kulübesinden hezimete tanıklık etti. 
     Böylece bu 7 oyuncu, Galatasaray formasıyla, sarı-kırmızılı camianın yaşadığı en büyük başarının yanında, en büyük hezimetini de gören futbolcular olarak tarihteki yerlerini aldı. 
     





</TEXT>
</DOC>
