<DOC>
<DOCNO> 111887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur20.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da genç bir kız vahşet kurbanı oldu 
</HEADLINE>
<TEXT>

     Antalya'da dün evinde ölü bulunan ve intihar ettiği belirtilen genç kızın, vahşice işlenen bir cinayete kurban gittiği anlaşıldı. 
     Antalya'nın Yenigün Mahallesi'ndeki 1071 Sokak'ta ailesi ile birlikte yaşadığı evinde ölü bulunan 19 yaşındaki Nurten Tekin'in, otopsisi Antalya Devlet Hastanesi morgunda tamamlandı. 
     Otopsi sonucunda, Nurten Tekin'in vahşice katledildiği belirlendi. Yüz ve baş bölgesinde 12 bıçak darbesi tespit edilen genç kızın başına sert bir cisimle vurulduğu ortaya çıktı. 
     Olay sırasında, fail ya da failleriyle boğuştuğu belirlenen Nurten Tekin'in, boğazına da yastık benzeri bir cisim bastırılarak, soluksuz bırakıldığı tespit edildi. 
     Öte yandan, Nurten Tekin'in vücudunda herhangi bir cinsel saldırı olmadığının belirlendiği kaydedildi. 
     
     ÜNİVERSİTEYİ OKUYAMADI 
     Edinilen bilgilere göre, liseyi önceki yıl bitiren Nurten Tekin, girdiği ÖSS Sınavı'nda Açık Öğretim Fakültesi'ni kazandı. 
     Maddi durumunun yetersizliği nedeniyle okula kayıt yaptıramayan genç kız, ailesiyle birlikte yaşıyordu. 
     Cinayetle ilgili başlatılan çok yönlü soruşturma çerçevesinde, genç kızın aile bireylerinin tek tek ifadelerine başvuruluyor. 
     Vahşi cinayetle ilgili henüz bir ipucuna ulaşılamadığı, soruşturmanın sürdürüldüğü belirtildi. 
     





</TEXT>
</DOC>
