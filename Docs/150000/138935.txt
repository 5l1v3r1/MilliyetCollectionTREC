<DOC>
<DOCNO> 138935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko15.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Operasyonu, ABD - S.Arabistan ticaret ortaklığını vurabilir 
</HEADLINE>
<TEXT>

     Irak'a askeri operasyon ABD'nin Suudi Arabistan'ın ticaretindeki rolüne büyük zarar verebilecek. 
     Suudi Arabistanlı işadamlarına göre, ''ABD'nin Irak'a askeri operasyonu Suudi Arabistan'da Amerikan aleyhtarlığının artmasına neden olup, ABD Suudi Arabistan'ın en büyük ticaret ortağı olmaktan çıkabilir.'' İş dünyasının liderleri, 11 Eylül sonrasında Amerikan basınında Suudi Arabistan hakkında çıkan sert eleştiriler ve ABD'de çok sıkı yeni vize mevzuatından yılmış bazı meslekdaşlarının halihazırda ABD'den uzaklaşmaya başladıklarını belirtiyor. 
     Kimi Suudi işadamına göre, her iki tarafın da iş dünyası arasında güven zedelendi, Avrupa ve Asya'da alternatifler aranıyor. savaş olursa, Suudiler alternatifi garantilemeyle daha fazla ilgilenecek, savaş çıktığı anda ABD'ye karşı bir boykot olacak. 
     
     AVRUPA, KANADA, ASYA'YA YÖNELİŞ... 
     Suudi Arabistan'da Filistin meselesinde İsrail'e ABD desteğinden ötürü geçen yıl Amerikan mallarını boykot etme girişimleri olmuş, fakat, bu kısa sürmüştü. Bu trend şimdi perakendecilik sektörü ve ötesine kaydı. 
     Bir başka Suudi işadamı da, ''birçok işadamı Suudi Arabistan ve Arap ülkelerine yönelik Amerikan tutumundan bıktı usandı, bu konuda okuduğumuz ve duyduklarımız hiç de adil değil, insanlar, bu şartlar altında Amerikan şirketleriyle uğraşmaya, iş yapmaya hazır değil, yeni şirketler için Avrupalı, Kanadalı ya da Asyalı şirketler veyahut da diğer alternatifler bulmaya çabalıyoruz'' dedi. 
     Kimine göre ise ABD-Suudi ilişkileri 11 Eylül'den sonra gerginleşti, fakat, iki ülke arasındaki petrol ittifakı hala güçlü ve ikili ticaret hacminde henüz pek azalma gözlenmedi. 
     Diplomatlara göre, Suudi Arabistan'daki Amerikan aleyhtarlığı ABD'den ağır sanayi ve sınai ekipman ithalatını pek de fazla etkilemeyecek. 
     Bununla birlikte, bazı Suudi şirketleri ve girişimcilerinin bundan böyle Avrupalı ya da diğer bölgelerdeki şirketlerle yatırımı tercih ettikleri de gözleniyor. 
     Suudili bir işadamı ABD ile Suudi Arabistan arasındaki ilişkiyi şöyle tanımlıyor ''Katolik evliliği partnerler boşanamaz, çünkü, birbirlerine ihtiyaçları vardır, buna rağmen, iki ülke arasında mesafe açıldı.'' Aynı işadamına göre, iki ülke arasındaki ilişki medyanın nüfuzu altında kaldı, bu her iki taraftaki iş dünyasını etkiledi, gelecekte, Suudi işadamları ABD'den kaçınacaktır'' dedi. 
     





</TEXT>
</DOC>
