<DOC>
<DOCNO> 117427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur18.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Neler yaptığımızı anlatamadan seçime gittik" 
</HEADLINE>
<TEXT>

     DSP Genel Başkanı ve Başbakan Bülent Ecevit, 57. hükümet döneminde, neler yaptıklarını, neler yapmalarının hazırlıkları içinde olduklarını anlatamadan seçime gittiklerini belirterek, ''Bunun bedelini, haksız bir şekilde de olsa ödedik'' dedi. 
     Ecevit, iktidarda bulundukları dönemde, kendilerini feda etmeyi göze alarak, köklü reformlara giriştiklerini kaydetti. 
     Başbakan Ecevit, Bakanlar Kurulu'nun 40 dakika süren toplantısının ardından, veda niteliğinde bir konuşma yaptı. 
     Konuşmasına, ''Değerli gazeteci arkadaşlarım, hepinize sevgiler, saygılar sunarım'' diyerek başlayan Ecevit, ''bugün, belki de 57. Cumhuriyet Hükümeti'nin son Bakanlar Kurulu toplantısı olacağını'' söyledi. 
     Bakanlar Kurulu'nun, 3 buçuk yıl boyunca, sürekli olarak zamanında toplandığını belirten Ecevit, Kurul'un, bütün görevlerini zamanında yerine getirdiğini bildirdi. 
     Ancak son birkaç haftada, seçim çalışmaları araya girdiği için, Bakanlar Kurulu toplantılarını ertelemek zorunda kaldıklarını anımsatan Ecevit, o arada bazı konuların biriktiğini, bazı kararnamelerin imza beklediğini söyledi. Onlarla ilgili işlemleri tamamladıklarını açıklayan Ecevit, ''Bir sorun çıkmazsa, bu belki de son Bakanlar Kurulu toplantımız olacak'' dedi. 
     
     EN UYUMLU KOALİSYON HÜKÜMETİ 
     Ecevit, 57. hükümetin, Cumhuriyet Türkiyesi'nin en uzun ömürlü ve en uyumlu koalisyon hükümetini oluşturduğunu belirterek, şöyle devam etti 
     ''Bu hükümet döneminde, yalnız siyaset alanında değil, genel olarak ülkemizde uzlaşı kültürü gelişmiştir. Buna, hükümete katkıda bulunan değerli arkadaşlarımızın, partilerimizin büyük katkıları olmuştur. Bu uzlaşı kültürüne katkımızın sonuçlarından somut bir örnek, son seçim kampanyasındaki atmosfer, ortamdır. Bundan önceki genel seçimlerde genellikle, biraz gergin seçim ortamları olurdu, bazen kavgalar, gürültüler olurdu. Fakat bu sefer çok sakin, çok sükunet içinde bir seçim dönemi geçirilmiştir.'' Hükümetin ağır koşullar altında göreve başladığını ve çalışma sürecinde daha başka olumsuz gelişmelerle karşı karşıya kaldığını ifade eden Ecevit, hükümetin hiç yüksünmeden, çekinmeden bu sorunların çözümü için elinden gelen her katkıyı yaptığını belirtti. 
     Ecevit, bunda koalisyon ortağı partilerin büyük katkısı olduğunu kaydederek, bağımsız bakanların da hükümete katkılarına teşekkür etti. 
     Türkiye'nin uzun yıllardan beri birikmiş bazı sorunlarını ele almaya ve bu sorunlara çözümler getirmeye karar verdiklerini anlatan Ecevit, kendilerini feda etmeyi göze alarak, köklü reformlara giriştiklerini söyledi. 
     Ekonominin altyapısını büyük ölçüde değiştirdiklerini ifade eden Ecevit, ''Bunların değeri, eminim ki, zamanla çok iyi anlaşılacaktır'' diye konuştu. 
     
     ''HAKSIZ BİÇİMDE DE OLSA'' 
     Ecevit, seçim dönemine, neler yaptıklarını ve neler yapmanın hazırlıkları içinde olduklarını anlatamadan girdiklerini belirterek, bunun da bedelini, ''haksız biçimde de olsa ödediklerini'' söyledi. 
     Ecevit, ''Umarım ki, kurulacak hükümet, devraldığı bu gelişmelerin değerini bilsin, Türkiye'yi geliştirmek, Türkiye'nin kalkınmasına katkıda bulunmak için, bu sağladığımız olanakları gereği gibi değerlendirebilsin, diye temenni ederim'' dedi. 
     3 buçuk yıllık görevleri süresince çok büyük hizmetler yaptıklarını, çok büyük görevler yerine getirdiklerini belirten Ecevit, parlamentonun da bu amaçla çok verimli bir çalışma yapmasına, koalisyon ortakları olarak büyük katkıda bulunduklarını dile getirdi. 
     Bankacılık sisteminde uzun yıllardan beri beklenen, gereken fakat yerine getirilemeyen değişikliklerin yerine getirildiğini söyleyen Ecevit, bunun ekonomide giderek artan ölçüde olumlu etkilerini göstermeye başladığını ifade etti. 
     Toplumu en çok rahatsız eden olaylardan birinin yolsuzlukların yaygınlığı olduğunu vurgulayan Ecevit, hükümetleri döneminde, yolsuzluklara karşı çok etkili tedbirler ve önlemler alındığını söyledi. 
     Başbakan Ecevit, devraldıkları olumsuz ekonomik mirasa karşın, özellikle bu yılın ikinci yarısından itibaren alınan önlemlerin somut sonuçlarının görülmeye başlandığını belirterek, şunları kaydetti 
     ''Bu arada üretimde artış sürecine girildi, dışsatım, turizm gelişti, sanayi üretiminde belirgin artışlar yaşandı. Özellikle tekstil ve otomotiv alanlarında çok olumlu gelişmeler yer almaya başladı. Ekonomide, somut, olumlu adımlar atmakla kalmadık, aynı zamanda sosyal adalet yönünde de ciddi adımlar attık. Bu arada, gerek işçiler, gerek memurlar, gerek çiftçiler için, üreticiler için, tüccarlar için çok olumlu olanaklar sağlanırken, işçi ve köylü kesimi, bunlardan çok yararlandı.'' Ecevit, seçimlerden iyi sonuç alamadıklarını, ancak, belirttiği alanlardaki gelişmeler dışında, başka çok daha yapıcı davranışları olduğunu ve bunların değerinin gitgide daha çok anlaşılacağını söyledi. 
     
     ''ÖZEN GÖSTERECEKLERİNİ UMARIM'' 
     Hükümeti oluşturan koalisyon ortaklarının bu konudaki katkılarının da halk tarafından daha iyi değerlendirileceği kanısında olduğunu ifade eden Ecevit, 57. hükümet döneminde, Cumhuriyet'in temel öğesi olan laik demokrasinin büyük ölçüde kökleştiğini söyledi. 
     Ecevit, ''Bundan sonra gelecek iktidarların da buna özen göstereceklerini umarım. Bu alanda elde edilen kazanımları herhalde hiçbir hükümet, olumsuz şekilde değerlendirmek zorunda kalmayacaktır'' diye konuştu. 
     Hükümetleri döneminde, ülkenin uluslararası ilişkileri ile ilgili önemli bir adım atıldığını belirten Ecevit, Avrupa Birliği'nde üyelik yolunda önemli gelişmenin başladığını, Türkiye'nin aday üyeliğini kabul ettirdiklerini belirtti. Ecevit, kurulacak hükümet gerekli özeni gösterirse, tam üyelik yolunda önemli adımların atılmaya başlanacağını umduğunu kaydetti. 
     Ecevit, kendisini 57. hükümetin Başbakanı olarak takip eden Başbakanlık muhabirlerine de teşekkür etti. Ecevit, gazetecilere hitaben, ''Değerli gazeteci arkadaşlarım, biz yoğun bir çalışma yaptık. Bu yoğun çalışmaya siz Başbakanlık muhabirlerinin de çok büyük katkıları oldu. Bunun için size şükranlarımı sunuyorum. Yeni dönemin sizler için de, memleketimiz için de hayırlı olmasını diliyorum'' dedi. 
     
     SORULAR 
     Ecevit, daha sonra gazetecilerin sorularını yanıtladı. 
     Bir gazetecinin, ''Seçim gecesi yaptığınız konuşmada, 'İntihar ettik' demiştiniz. Ortaklarınız da bunu kabul ediyor mu '' sorusu üzerine Ecevit, hükümet ortaklarına söz verdi. MHP Genel Başkanı, Devlet Bakanı ve Başbakan Yardımcısı Devlet Bahçeli, soruya, ''Bu soru, bugünkü toplantının anlamı dışındadır'' diye yanıt verdi. 
     Bundan sonraki dönemde nasıl vakit geçireceğine ilişkin soruya Ecevit, ''Bu benim şahsi sorunum değil, bu Bakanlar Kurulu toplantısı. Onun için, kişisel durumumla ilgili bir şey söylemem doğru olmaz'' karşılığını verdi. 
     Ecevit, seçim tarihi konusunda koalisyon ortakları olarak birlikte karar verildiğini anımsatarak, seçim kararı konusunda pişman olup olmadıklarını soran gazeteciye, ''Benim farklı düşüncem vardı, o konuda. Ama şimdi, onunla ilgili bir tartışmaya girmenin doğru olmadığına inanıyorum'' dedi. 
     Başbakan Ecevit, '' AK Parti Genel Başkan Yardımcısı Abdullah Gül, hükümet giderayak önemli görevlere atamalar yaptı dedi. Böyle bir atama yapılıyor mu AK Parti'nin endişesini nasıl değerlendiriyorsunuz '' sorusu üzerine, böyle bir iddianın doğru olmadığını söyledi. 57. hükümetin, partizanlıktan uzak durmaya büyük özen gösterdiğini ifade eden Ecevit, ''Böyle bir vehimin, kuruntunun yerinde olmadığını belirtmek isterim'' dedi. 
     Ecevit'in açıklamaları ve soruları yanıtlamasının ardından, Bakanlar Kurulu üyeleri, liderlerle birlikte, gazetecilere toplu olarak poz verdiler. 
     





</TEXT>
</DOC>
