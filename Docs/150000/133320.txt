<DOC>
<DOCNO> 133320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur19.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt'ta ''savaş karşıtı'' gösteri... 
</HEADLINE>
<TEXT>

     ''Irak'ta Savaşa Hayır Koordinasyonu'' tarafından, Beyazıt Meydanı'nda ''savaş karşıtı'' gösteri düzenlendi. 
     Emek Platformu'nu oluşturan sendikalar ile sivil toplum örgütleri, bazı siyasi partiler ve vatandaşlardan oluşan kalabalık grup, saat 12.00'den itibaren Beyazıt Meydanı'nı doldurdu. 
     Geniş güvenlik önlemleri alınan alana tek tek aranarak giren savaş karşıtları, ''Irak'ta savaşa hayır'', ''Kahrolsun Amerika'', ''Irak halkı yalnız değildir'' ve ''Amerikan askeri olmayacağız'' gibi sloganlar attı. 
     Islık ve düdük öttürerek ABD'yi de protesto eden gruplar, ellerinde savaşı kınayan çeşitli pankartlar taşıdı. 
     Emek Platformu Dönem Sözcüsü ve KESK Genel Başkanı Sami Evren, burada yaptığı basın açıklamasında, dünyada ve Türkiye'de yüzbinlerce kişinin Irak'ta savaşı önlemek için seslerini yükselttiklerini belirterek, ''Biz biliyoruz ki, dünyada ve ülkemizde bu ses yükseldikçe Amerika bu savaşa ve işgale cesaret edemez. Onlar bilsinler ki, sonuna kadar susmayacağız'' dedi. 
     ABD'nin hedefinin sadece Irak olmadığını, ''tüm bölgeyi işgal etmek istediğini'' iddia eden Evren, bunu anlamak için ABD yönetiminin Türkiye'den talep ettiği havaalanları, liman ve üslere bakmanın yeterli olduğunu savundu. 
     Evren, Türkiye halkının yüzde 90'ının savaşa karşı olduğunu ifade ederek, Hükümet'in bu konuda takındığı tavrı da eleştirdi. 
     ABD'nin Irak'a müdahalesini meşrulaştırmak için BM silah denetçilerinin aylardır Irak'ta kitle imha silahları aradıklarını da vurgulayan Evren, sözlerini şöyle tamamladı 
     ''Biz, BM Güvenlik Konseyi savaş kararı alsa bile, bu savaşa itiraz ediyoruz. Bu savaşı mutlaka durduracağız. Amaç ne terörizmle savaştır, ne de Irak'ın demokratikleştirilmesi, silahsızlandırılması. Amaç bütün dünyayı ele geçirmektir. Buna itiraz ediyor ve 'savaşa hayır' diyoruz.'' 
     
     ÖZERGİN VE ALABORA'NIN ORTAK AÇIKLAMASI... 

     Gazeteci Ceylan Özergin ve sanatçı Mehmet Ali Alabora da, yaptıkları ortak açıklamada, savaşın ''ölüm, yoksulluk, yokluk, hastalık, işsizlik, çocuk ölümleri'' anlamına geldiğini belirttiler. 
     Irak'ta 1990 yılından günümüze uygulanan ambargo nedeniyle 567 bin çocuğun öldüğünü, her ay 7 bin çocuğun ölmeye devam ettiğini kaydeden Özergin ile Alabora, ''Irak, onlara uzak, bize ise fazlaca yakın. Biz bu savaşı durdurabiliriz'' dediler. 
     Daha sonra ''basın açıklamasının sona erdiği'' bildirilerek, meydandaki gruplara ''pankartlarını toplayarak sessizce dağılmaları'' yolunda uyarılar yapıldı ve gösteri sona erdi. 
     
     İZLENİMLER... 

     Renkli görüntülerin yaşandığı gösteriye, DİSK Genel Başkanı Süleyman Çelebi ve Türk-İş 1. Bölge Temsilcisi Faruk Büyükkucak, aralarında ÖDP, EMEP, DEHAP ve TKP'nin de bulunduğu çok sayıda siyasi parti ile sivil toplum örgütleri katıldı. 
     Gösteride bir sol grup trompetleriyle yer alırken, başka bir grup ise tekbir getirerek savaşı protesto etti. 
     ABD ve İsrail bayraklarının da yakıldığı gösteride, aralarında Mustafa Alabora, Bedri Baykam ve Nur Sürer'in bulunduğu çok sayıda sanatçı ile İsveç Pen Kulübü üyeleri ve gazeteci-yazar Abdurrahman Dilipak da hazır bulundu. 
     Zaman zaman polis ile göstericiler arasında gerginliklerin yaşandığı savaş karşıtı gösteride, belirlenen sloganlar dışında slogan atılmaması için sık sık uyarı yapıldı. 
     Öte yandan, topluca dağılmak isteyen gruplar ile güvenlik güçleri arasında tartışma meydana geldi. 
     
     DEHAP GERGİNLİĞİ 

     Bu arada dağılım sırasında ellerinde DEHAP bayrakları bulunan bir grup, İmralı Cezaevi'ndeki terör örgütü elebaşı Abdullah Öcalan lehinde çeşitli sloganlar atarak tramvay yolundan Sultanahmet'e doğru yürüyüşe geçti. 
     Sultanahmet'e ulaşıldığında büyük bölümü dağılan gruptan bazı kişiler, güzergah boyunca bazı reklam tabelalarını tekmeleyip Sultanahmet Tramvay Durağı'nın yan camlarından birini kırdı. 
     Güvenlik kuvvetlerinin müdahale için toparlandığı esnada Sirkeci'ye ulaşan grup, burada dağıldı. 
     





</TEXT>
</DOC>
