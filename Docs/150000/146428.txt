<DOC>
<DOCNO> 146428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/ekonomi/eko05.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Konukoğlu Servetimizin yüzde 20’siyle borçları ödeyelim 
</HEADLINE>
<TEXT>

Sanko Holding’in patronu Konukoğlu, "Servetimizin yüzde 20’sini verirsek Türkiye borçtan kurtulur" derken, ATO Başkanı Aygün, borçlar için bağışlardan oluşacak bir havuz önerisini yaptı 
     GAZİANTEP - ANKARA AA 

     Türkiye’nin iç ve dış borcunun ödenmesi ya da hafifletilmesi için, servet vergisi ya da vatandaşların bağışlarının toplanacağı bir gönül havuzu oluşturulması önerildi. Sanko Holding Yönetim Kurulu ve Gaziantep Sanayi Odası Meclis Başkanı Abdulkadir Konukoğlu, "Herkes servetinin yüzde 20’sini verecek, Türkiye borçtan kurtulacak, başka çare yok" dedi. 
     Konukoğlu, yaptığı açıklamada, Türkiye’nin ekonomik anlamda ciddi bir savaş verdiğine dikkati çekerek, devlete servet vergisi ödeme önerisinde bulundu. Türkiye’nin ciddi bir borç batağında olduğunu ve mevcut vergi düzeniyle bu bataktan kurtulmasının olanaksız olduğunu ifade eden Konukoğlu, şunları anlattı 
     "Bir çıkış yolu var. Ama bu yolu devlet söylemeye korkuyor, sanayici, esnaf ve sanatkar söylemeye çekiniyor. Bari ben söyleyeyim, herkes servetinin yüzde 20’sini verecek, Türkiye borçtan kurtulacak, başka çaresi yok. Kimileri geçmişte verdik çarçur edildi diyecekler. Ama ben bu hükümetin çarçur etmeyeceği inancındayım." 
     Konukoğlu, önerisine ilişkin bir yasal düzenleme yapılmasının işinin sanayicinin değil TBMM’nin işi olduğunu ifade ederek, "Çıkarsınlar böyle bir vergi herkes gidip servetinin yüzde 20’sini devlete versin, devletimiz borçtan kurtulsun" dedi. 
     
     Aygün Gönül havuzu 
     Ankara Ticaret Odası ATO Başkanı Sinan Aygün, Türkiye’nin iç ve dış borcunun ödenmesi ya da hafifletilmesi için vatandaşın gönüllü bağışlarının toplanacağı bir "gönül havuzu" oluşturulması yönünde halktan yoğun talep geldiğini bildirdi. Aygün yaptığı açıklamada, halkın bu talebinin doğru kanalize edilmesi durumunda, Türkiye’nin gerçek kurtuluşunun gerçekleşebileceğini savundu. 
     Borç sorununun Türkiye’yi kırılma noktasına getirdiğini ifade eden Aygün, "Halk, Türkiye’ye ve kendisine yapılan muameleyi içine sindirememektedir" dedi. 
     


SİYASET 



















</TEXT>
</DOC>
