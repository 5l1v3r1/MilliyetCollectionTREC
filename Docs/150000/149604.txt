<DOC>
<DOCNO> 149604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sontur13.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da olaylı eylem... 
</HEADLINE>
<TEXT>

     Irak'taki savaşı protesto eden Temel Hak ve Özgürlükler Derneği üyesi grup, ABD ve İngiltere bayraklarını yaktı. 
     Tepebaşı TÜYAP önünde toplanan yaklaşık 25 kişilik grup, ''Irak'ta işgale son'' yazılı pankart açıp savaş karşıtı sloganlar attı. 
     Grup adına basın açıklaması yapan derneğin Yönetim Kurulu Üyesi Gülsen Salman, '' Irak'a özgürlük adıyla başlatılan işgal, emperyalizm eliyle yağma ve talana dönüşmüştür'' dedi. 
     ''Tarihin her döneminde işgallerin pazar paylaşımı için yapıldığını'' savunan Salman, ''Irak yakılıp yıkılır, işgal edilebilir, ama küllerinden yeni Iraklar doğar'' diye konuştu. 
     Açıklamanın ardından ABD ve İngiltere bayraklarını yakan grup, daha sonra olaysız dağıldı. 
     
     DİĞER EYLEME GÖZALTI 
     Bu eylemden önce, saat 12.30 sıralarında Tepebaşı'nda toplanan 20 kişilik başka bir grup da protesto gösterisi yaptı. 
     ABD'nin İstanbul Başkonsolosluğu önüne yürümek isteyen gruba, polis müdahale etti. 
     Çevreye yumurta ve boya da atan 13 erkek ile 7 kadın eylemci, gözaltına alındı. 
     





</TEXT>
</DOC>
