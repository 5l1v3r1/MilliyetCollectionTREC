<DOC>
<DOCNO> 110585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo07.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal ''Takımlar arasındaki fark, kalitesizliği getiriyor'' 
</HEADLINE>
<TEXT>

     Gençlerbirliği Teknik Direktörü Ersun Yanal, 'Üç Büyükler'' ile Anadolu takımları arasındaki farkın giderek açıldığını, bu durumun Türk Futbolu'na ''kalitesizliği getireceğini'' öne sürdü. 
     ''Bölgesel Antrenör Gelişim Semineri'' nedeniyle Aydın'da bulunan Yanal, Türkiye'de, çok sayıda futbolseverin Anadolu takımlarından bir şampiyon çıkmasını istediğini belirterek, '' Ancak bu noktada herkesin atladığı bir gerçek var. Anadolu takımları kitleleşme problemi yaşıyor'' dedi. 
     Ersun Yanal, şöyle konuştu 
     ''Türk Futbolu'nun dayanıklılığa ihtiyacı var. Geçtiğimiz yıl şampiyonluğa çok yaklaşan Gaziantepspor, arkasına büyük bir kitleyi alamadığı için bir mağlubiyet sonrası demoralize olarak dağıldı. Üç büyüklerle, Anadolu takımları arasındaki fark, giderek açılıyor. Bu şekilde giderse, Anadolu takımlarının şampiyon olması hayal gibi görünüyor. Bunun için gerekli önlemlerin, hem kulüpler, hem de federasyon bazında alınması gerekir.'' Sözkonusu farkın, futbolda ''zevksiz maçları'' ve ''kalitesizliği'' ortaya çıkaracağını belirten Yanal, A Milli Futbol Takımı'nın yurt dışında oynayan oyuncuları nedeniyle bu tablodan etkilenmeyeceğini ve Avrupa Şampiyonası'na katılma hakkını kazanacağını belirtti. 
     
     ANKARAGÜCÜ İLE YAŞANAN SORUN 

     Ankaragücü Kulübü ile yaşadığı sorunun kendisini ''çok üzdüğünü'' belirten Ersun Yanal, bu konuda Türk antrenörünün ''bir kez daha yalnızlığını yaşadığını'' söyledi. 
     Yanal, ''Benim için bu konu kapandı. Zaman, kimin haklı olduğunu mutlaka ortaya çıkaracak. Benim Ankaragücü yönetimi ve taraftarıyla problemim yok. Aslında aşağıdakilerle uğraşmamak, yukarıya bakmak lazım. Zaten Ankaragücü Başkanı Cemal Aydın da, olanları çok iyi biliyor'' şeklinde konuştu. 
     
     FENERBAHÇE 

     Bir dönem teknik direktörlüğüne getirilmesi gündeme gelen Fenerbahçe'nin, Türk Futbolu'nda ''yeni bir kültür'' yarattığını belirten Ersun Yanal, başarıya doymayan bu camiada Lorant'ın işinin ''çok zor'' olduğunu kaydetti. 
     Yanal, ''Fenerbahçe'den teklif alırsanız gider misiniz'' sorusuna ''Ben şimdi Gençlerbirliği'nin teknik direktörüyüm. Zaman neler gösterir, birlikte göreceğiz'' karşılığını verdi. 
     





</TEXT>
</DOC>
