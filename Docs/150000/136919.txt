<DOC>
<DOCNO> 136919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun19.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya'da savaş karşıtı gösteriler... 
</HEADLINE>
<TEXT>

     Suriye'nin başkenti Şam'da yaklaşık 200 binden fazla savaş karşıtının başkent Şam'da Irak'a olası müdahaleyi protesto ettiği bildirildi. 
     ''Amerikan tehditlerine son'', ''Bugün Irak, yarın sıra kimde'', ''Şer ekseni ABD, İngiltere ve İsrail'', ''Bush, Blair, petrol için savaşa hayır'' yazılı pankartlar taşıyan göstericiler arasında, Suriye, Irak, Filistin bayraklarının yanı sıra, aşırı dinci Hizbullah'ın da bayrağını açanlar olduğu belirtildi. 
     Şam'daki ABD Büyükelçiliği önünde önlemler alınırken, eski kültür bakanı Nacah Attar, ''Arap ulusu için tehdit oluşturan yabancı kuvvetlerin acilen gitmesini istediğini'' söyledi. 
     Başkentin dışında Halep'te de protesto gösterileri düzenlenmesi bekleniyor. 
     
     İSPANYA 
     Savaş karşıtı İspanyol gruplar da ülkenin dört bir yanında toplanmaya başladı. 
     Sevilla'da gösterilere katılan Sosyalist Parti Genel Sekreteri Manuel Chaves, hükümeti, savaşı reddeden halkın yanında saf tutmaya davet etti. 
     Malaga, Guernica, Bilbao Santander'de de protestocuların toplanmaya başladığı, akşamüstü Barselona ve başkent Madrid'deki gösterilerin ise akşamüstü TSİ 19.00 başlayacağı belirtiliyor. 
     
     HIRVATİSTAN 
     Hırvatistan'ın başkenti Zagreb'de ise yaklaşık bin kişinin Ban Jelaciç meydanında toplandığı bildirildi. 
     Grubun, başkent sokaklarından yürümeye hazırlandığı ve Osijek, Pula, Split, Zadar, Vukovar ve Sibenik kentlerinde de gösterilerin yapılmasının beklendiği belirtiliyor. 
     
     UKRAYNA 
     Bu arada, şiddetli soğuk ve kar yağışı altında Ukrayna'nın başkenti Kiev'in merkezinde toplanan 2 bin kişi ABD'nin Irak'a yönelik olası saldırısını protesto etti. 
     Küreselleşme karşıtlarının yanı sıra Komünistler, Sosyalistler, Pasifistler'in de yer aldığı gösteride katılımcılar ''Irak'a karşı savaşa hayır'' ve ''Petrol için savaşa hayır'' şeklinde sloganlar attılar. 
     





</TEXT>
</DOC>
