<DOC>
<DOCNO> 124560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/siyaset/siy04.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, emaneti teslim ediyor 
</HEADLINE>
<TEXT>

Tansu Çiller, bugün yapılacak DYP kongresinde "emaneti delegeye teslim edeceğim" dedi. Çiller, delegeyi etkilemeye çalışmadığını söyledi 
     AYDIN HASAN Ankara 

     DYP, bugün yapılacak 7. Olağan Büyük Kongresi’nde, 9.5 yıl süren Tansu Çiller dönemini bitirecek. Çiller, bir aday lehine delegeyi etkilemeye çalıştığı iddialarını, "spekülasyon" olarak nitelendirdi. "Burası benimle konuşmak isteyen delegelerin telefonlarıyla dolup taşıyor" diyen Çiller, etki altında bırakmamak için delegelerle görüşmediğini söyledi ve "Bir tek delegeyi dahi aramıyorum" diye konuştu. 
     9.5 yıl önce emaneti delegeden teslim alarak genel başkan olduğunu kaydeden Çiller, "Kongrede, emaneti delegeye teslim edeceğim" diyerek şunları söyledi "Partiden ayrılanlara geri dönüş kararıyla, bazı adaylar seçilme hakkına kavuştu. Delegenin üzerindeki kısıtlamaları kaldırdım. Seçme özgürlüğünün önünde hiçbir engel olmamalıydı." 
     
     Oylamaya katılmayacak 
     Çiller’in yanı sıra eşi Özer, oğulları Mert ve Berk de büyük kongre delegesi, ancak Çiller ailesinden hiçbir üyenin kongrede oylamaya katılması beklenmiyor. "Oy kullanacak mısınız " sorusuna, "Sanmıyorum" yanıtını veren Çiller, "Özer Bey kongreye gelecek mi " sorusunu da, "Onu bilmiyorum. Kendisi burada yok. Hem Özer Bey delege. Ben delegeyle konuşmuyorum" diye esprili bir dille yanıtlıyor. 
     Çiller, kongreden sonra eşyalarını toplamaya başladığı Ankara Bilkent’teki villasını satışa çıkarmayı düşünüyor. Sitedeki villalara 700 - 800 bin dolar değer biçiliyor. 
     
     Adaylar el sıkıştı 
     DYP Genel Merkez binası, dün asılan afiş ve dağıtılan broşürlerden dolayı seçim bürosu görüntüsü kazandı. Adaylardan Kesici, Ağar ve Söylemez, akşam saatlerinde, Sürmeli Oteli’nde verilen kokteyle katıldı. Kesici ile Ağar, delegeleri selamlarken yolları kesişince el sıkıştı. Ağar’ın broşüründe, üniformalı ve eli telsizli resimlerine yer verilmesi dikkat çekti. 
     



 SİYASET 














</TEXT>
</DOC>
