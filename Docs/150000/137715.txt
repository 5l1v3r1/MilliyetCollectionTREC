<DOC>
<DOCNO> 137715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko08.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pastırma ve sucuk talebi düştü... 
</HEADLINE>
<TEXT>

     Kurban kesimleri nedeniyle Kayseri'de pastırma ve sucuk satışlarında yüzde 70 oranında azalma olduğu belirtildi. 
     Kayseri Ticaret Borsası KTB Başkan Vekili ve Ünlü Sucuk ve Pastırmaları firması sahibi Şaban Ünlü, yaptığı açıklamada, Kayseri'de Karpuzatan semtinde bulunan 13 sucuk ve pastırma imalathanesinde yılda 30 bin büyükbaş hayvan kesilerek 2 bin ton pastırma, 5 bin ton da sucuk, salam ve sosis üretildiğini kaydetti. 
     Kurban Bayramı sonrasında sucuk ve pastırma satışlarında düşüş olduğunu ifade eden Ünlü, ''Bayramda çoğu vatandaşlarımız kurban kesti. Bu kurbanlık etlerin bir bölümünden de sucuk yapıldı. Bu nedenle sucuk ve pastırma satışlarında yüzde 70 oranında azalma oldu. Bu durgunluk en az 1 ay devam eder'' dedi. 
     Ünlü, Kurban Bayramı'nda özellikle büyükbaş hayvanların daha çok kesildiğini belirterek, sucuk ve pastırma yapımı için canlı büyükbaş hayvan bulmada zorlandıklarını bildirdi. 
     Kayseri'de perakende olarak birinci kalite pastırmanın 25 milyon ikinci kalitenin 23 milyon, birinci kalite sucuğun 12 milyon, ikinci kalitenin de 6 milyon 500 bin liradan satıldığını kaydeden Ünlü, hayvan sayısındaki azalma nedeniyle et fiyatlarının da yükseldiğini, pastırma ve sucuk fiyatlarının da önümüzdeki günlerde artabileceğini belirtti. 
     





</TEXT>
</DOC>
