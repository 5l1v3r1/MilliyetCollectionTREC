<DOC>
<DOCNO> 115809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur02.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler bir arpa boyu yol gitmedi 
</HEADLINE>
<TEXT>

     Parti liderleri, seçim öncesi açıkladıkları programlarını halka anlatıp, oy istiyorlar. Çok partili sisteme geçişten bu yana meydanlara inen parti liderlerinin geçmişte söyledikleri ile bugün partilerin bulundukları vaatler arasında değişen bir şey yok. Eekonomi, sosyal düzen ve kalkınmayla ilgili geçmişte yapılan vaatlerin benzerleri, bugün seçim meydanlarında söylem farkıyla dile getiriliyor. 
     
     15 EKİM 1961 SEÇİMLERİ 
     CHP'nin 1961'deki lideri İsmet İnönü, radyo konuşmada seçmenlere, "Yapacağımız şeyi başından söyleyecek kadar cesaretliyiz. İnanarak söylediklerimizi yapmak için ise sonuna kadar uğraşmak azmindeyiz" diye sesleniyor. İnönü partizanlık yapmayacaklarını belirtiyor, iş hayatında yaşanan durgunluğa ve işsizliğe dikkati çekerek, vergi yükünün adil, milli gelirin ahenkli dağıtılacağını söylüyor. 
     Dönemin Yeni Türkiye Partisi YTP Genel Başkanı Ekrem Alican ise 30 Eylül'de Erzurum'da düzenlediği mitingte, "Kalkınmanın yolu köy ve köylünün kalkınmasından geçer. Ekonomik politikayı, köyden geçireceğiz" diye konuşuyor. Alican'ın vaatleri arasında, Japon usulü yeni bir kalkınma planı uygulaması da bulunuyor. 
     Adalet Partisi'nin dönemin Genel Başkanı Ragıp Gümüşpala da emek ve sermaye arasındaki çatışmaları önleyeceklerini, işçiye grev hakkı verileceğini ve işsizlik sigortası oluşturulacağını vaat ediyor. 
     Cumhuriyetçi Köylü Millet Partisi CKMP Lideri Osman Bölükbaşı da Zonguldak mitinginde, sefaleti ortadan kaldıracaklarını belirterek, "Çalışma hakkı, asgari ücret, sosyal yardım ve sigortalar, hür sendikalar, grev hakkı, kolektif iş akdi gibi müesseslerle zayıfı koruyacağız. Adaleti sağlayacağız" vaadinde bulunuyor. 
     
     12 EKİM 1969 SEÇİMLERİ 
     CHP'de 1969 yılındaki genel sekreteri Bülent Ecevit, 12 Ekim seçimleri öncesi radyoda yaptığı propaganda konuşmasında, Köy-Kentler'in kurulacağını ve herkesin sosyal güvenliğe kavuşturulacağını vaat ediyor. Ecevit, ayrıca şunları söylüyor "Küçük çiftçi borçlarının bağışlanmasıyla köylüye sağlanacak refahlık, onun kurulacak yeni tarım düzenine ayak uydurabilmesi, daha verimli tarım işletmeciliğine başlayabilmesini kolaylaştırılacaktır." CHP Lideri İsmet İnönü de köylüyü varlıklı kılacaklarını, toprak reformuyla üretimi artıracaklarını, köylüyü Türkiye'nin sanayileşmesine ortak edeceklerini, personel reformunu uygulayacaklarını vaat ederek "Makine yapan makine, fabrika yapan fabrika yapacağız" diyor. 
     AP Genel Başkanı Süleyman Demirel ise 1 Ekim 1969'da Erzurum mitinginde, bölgede yatılı bölge okullarının sayısının çoğaltılacağını, ulaşım sorununun çözümleneceğini ve hava meydanlarının çoğaltılacağını vaat ediyor. Doğu'nun kalkındırılması için "imtiyazlı bir kredi" politikası uygulayacağını da o dönem vaat eden Demirel, şehir ve kasabalardan başlamak üzere bütün merkezlere enterkonnekte şebeke oluşturmak suretiyle elektrik götürüleceğini söylüyor. Demirel, "Köylü neye layıksa o yapılacak" sözünü de veriyor. 
     Konya'dan o dönem bağımsız milletvekili adayı olan Necmettin Erbakan ise "Biz kalkınmada imanlı bir politika istiyoruz. Yabancı sermaye istemiyoruz" konuşması dikkati çekiyor. 
     Seçimlere katılan Güven Partisi, zirai kredi formalitelerini basitleştireceklerini Millet Partisi, azgelişmiş bölgelerde altyapı tesislerini tamamlayacaklarını Türkiye İşçi Partisi, Doğu ve Güneydoğu'daki illeri mahrumiyet bölgesi olmaktan çıkaracaklarını Yeni Türkiye Partisi, Doğu'da zirai ve sınai tesisleri kurulacağını Birlik Partisi, dargelirliden vergi alınmayacağını MHP ise üretim ve verimliliği artıracak tarzda vergi reformu yapılacağını vaat ediyor. 
     
     14 EKİM 1973 SEÇİMLERİ 
     MSP'nin 1973 seçimlerinde sözcülüğünü yapan Necmettin Erbakan, seçim çalışmaları sırasında sinema ve tiyatrolarda ahlak bozan oyunlara izin verilmeyeceğini belirtiyor. Erbakan, 5 Ekim 1973'de Kütahya'da yaptığı mitingte ise şunları dile getiriyor "Kızların açık seçik giyinmeleri ve bu şekilde yetişmeleri sonunda Türkiye, dünyada boşanma sırasında 240 memleket arasında 12. sırayı almıştır. Bu duruma düşmenin suçlusu solculardır. MSP iktidar olduğu takdirde bunlar hep önlenecektir." "MSP, musluğundan şarap akan turist otelleri kurmayacak, köylerdeki çeşmelere su getirecektir" sözleri de Erbakan'ın o dönemdeki ifadeleri arasında yer alıyor. 
     CHP Genel Başkanı Ecevit de yine bir radyo konuşmasında, kuracakları yeni dünya düzenini anlatarak, "Bu düzende herkes emeğinin karşılığını alacaktır. İnsan insanı, yabancılar yurdu sömürmeyecektir" diyor. Ecevit, bir başka vaadinde ise "CHP iktidara gelirse devlet de sizin olacak, servet de..." ifadesini kullanıyor. 
     AP lideri Demirel de herkese tedavi imkanı sağlamayı hedeflediklerini belirtiyor. 
     Millet Partisi ise köylünün geleceğini garanti altına alacak Köy-Kur adlı sosyal bir kurum kuracağını açıklıyor. Cumhuriyetçi Güven Partisi CGP Genel Başkanı Turan Feyzioğlu da artan hayat pahalılığı karşısında işçi ücretlerine yapılan zamları alıp götürmemesi için gerekli tedbirleri alacakları sözünü veriyor. 
     
     OLAYLARIN GÖLGESİNDEKİ SEÇİM- 
     Sağ-sol çatışmalarının yaşandığı 1977 yılında gerçekleştirilen seçimler öncesi MHP'nin seçim bildirisinde, günümüzdeki ekonomik anlayışın aksine, bankaların ve sigorta şirketlerinin devletleştirileceği yer alıyor. 
     MHP lideri Alpaslan Türkeş, Erzurum'da düzenlediği mitingte, "Ortak Pazara hayır diyoruz" açıklamasını yaparak "Haçlı seferi olarak gördüğümüz AET hareketi ancak MHP iktidarında durdurulabilir" diye konuşuyor. 
     AP lideri Demirel de 13 Mayıs'ta düzenlediği basın toplantısında, gecekonduların tapularının verileceğini belirterek, her köye elektrik, yol, telefon, cami, okul imkanı sağlanacağını, büyük köylere ise sağlık tesisi kurulacağını vaat ediyor. Televizyon yayınlarının her yere götürüleceğini de bildiren Demirel, büyükşehirlere 150 bin kişilik stadyumlar yaptırılacağını ve askerliğin kısaltılacağını dile getiriyor. 
     CHP Genel Başkanı Ecevit, "Seçimler sonrası kurulacak CHP hükümeti, demokratik hukuk devletine işlerlik kazandıracaktır" söyleminin yanı sıra halka değil, sömürenlere kemer sıktırılacağını da anlatıyor. 
     Demokratik Parti DP Genel Başkanı Ferruh Bozbeyli'nin ise "Hukuk devleti nizamını biz işleteceğiz" açıklaması dikkati çekiyor. 
     
     ERBAKAN'IN VAATLERİ 
     MSP lideri Erbakan ise 1977 seçimlerinde ağır sanayi hamlesine ağırlık vererek, coğrafi dengesizlikleri gidereceklerini anlatıyor Kıbrıs sorunuyla ilgili olarak, "Büyük İskender'in kılıcı gibi bir defa vurmak suretiyle Kıbrıs meselesini halledeceğiz" iddiasında bulunuyor. 
     Geçmişte seçim meydanlarında ağır sanayi hamlesini sık sık dile getiren Erbakan, Kırıkkale'de düzenlediği "Milli Harp Sanayi Mitingi"nde uçak fabrikalarının temelinin yıl içinde atılacağını belirterek, Anadolu'yu "Kırıkkaleler ile donatılacağı" sözünü veriyor. 
     Kars'tan Edirne'ye, Van'dan Muğla'ya kadar Türkiye'nin ağır makine fabrikalarıyla donanmakta olduğunu anlatan Erbakan, aynı mitingte, işçileri fabrikalara ortak edeceklerini söylüyor. Erbakan, "İşçi yardımlaşma kurumu kurulacak. İşçiler emekli olduklarında çift ikramiye, çift maaş alacak" sözünü de veriyor. 
     Erbakan, aynı seçim döneminde, Türkiye'yi lider ülke yapmak için kollarını sıvadıklarını anlatarak, "Yapmakta olduğumuz iş sadece temel atmak değildir, 200 büyük sanayi tesisi ile bütün vatan sathı bir şantiye haline gelmiş olacaktır" açıklamasını yapıyor. 
     





</TEXT>
</DOC>
