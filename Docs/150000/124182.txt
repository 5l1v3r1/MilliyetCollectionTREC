<DOC>
<DOCNO> 124182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko32.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman sanayicileri Türkiye'ye ekonomik perspektif verilmelidir 
</HEADLINE>
<TEXT>

     Alman Sanayicileri Birliği BDI Genel Sekreteri Ludolf von Wartenberg, Türkiye'ye uzun vadede AB üyeliği yolunun açılmasından yana olduğunu söyledi. 
     Wartenberg bugün Deutschlandradio Berlin'e yaptığı açıklamada, ''En önemli konu, Türkiye'ye Avrupa'da bir ekonomik perspektif verilmesidir. AB zirvesinde atılması planlanan adım buna uygundur'' dedi. 
     Türkiye'nin ne zaman ve ne şekilde AB'ye alınacağının ikinci derecede önemli bir konu olduğunu savunan Wartenberg, Türkiye'nin 4, 5 yıl içersinde AB'ye üye olmasının tarafları zorlayacağını kaydetti. 
     AB üyeliği için Türkiye'nin bazı köklü değişiklikler yapması gerektiğini belirten Wartenberg, ''Ancak Türkiye daha şimdiden ekonomik açıdan güçlü bir şekilde AB'ye yönelmiş durumdadır ve Avrupa sanayii de Türkiye'den büyük ölçüde istifade etmektedir'' dedi. 
     





</TEXT>
</DOC>
