<DOC>
<DOCNO> 104101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur33.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki orman yangını nedeniyle 2 mahalle boşaltıldı 
</HEADLINE>
<TEXT>

     Antalya'nın Serik İlçesi'ne bağlı Alacami Köyü yakınlarında çıkan orman yangını nedeniyle iki mahalle boşaltıldı. 
     Serik Kaymakamı Mehmet Aydın, 9 ayrı bölgede birden çıkan yangınını kontrol altına alma çalışmalarının sürdüğünü söyledi. 
     Yangının kuzey ve güney bölgelerinde kontrol altına alındığını, batı bölgesinde ise rüzgarın etkisi nedeniyle sıkıntı yaşandığını belirten Kaymakam Aydın, Kök ve Gökmehmetler mahallelerinin boşaltıldığını bildirdi. 
     Kaymakam Aydın, yangın bölgesine çok yakındaki evlerinde bulunan Fahri, Denizer, Ümmüşan ve İsmail Erişli'nin dumandan etkilendiğini ve bu kişilerin yangın bölgesindeki evlerinden çıkartıldığını belirtti. Aydın, bu kişilere yangın bölgesindeki ambulanslarda ilk müdahalenin yapıldığını ve Serik Devlet Hastanesi'ne kaldırıldıklarını söyledi. 
     Aydın, şu ana kadar 2 ev, 3 ahır ve 3 sera ile 25 hektar orman alanının yandığını, söndürme çalışmalarına 2 helikopter, 1 uçak, 8 dozer, 12 arozöz ve 350 kişilik ekiple devam edildiğini açıkladı. 
     Kaymakam Aydın, sabotaj ihtimali üzerinde kuvvetle durduklarını ifade ederek, bu konuda sabıkaları bulunan ve kimliklerini açıklamadığı 4 kişiden şüphelenildiğini belirtti. 
     
     AKSU'DA DA YANGIN 
     Öte yandan, Serik'teki orman yangınını kontrol altına alma çalışmaları sürerken, Antalya Pamuk ve Narenciye Tarım Satış Kooperatifleri Birliği'ne ANTBİRLİK bağlı Aksu Beldesi'ndeki Dokuma ve İplik Fabrikası yakınlarında anız yangını çıktı. Yangın kısa sürede bazı çam ağaçlarına da sıçradı. Enerji nakil hatlarını taşıyan ağaç direklere de hasar veren yangın, rüzgarın etkisiyle belde merkezine yayılma tehlikesi gösterdi. Ancak, ekiplerin müdahalesiyle yangın kısa sürede kontrol altına alındı. 
     





</TEXT>
</DOC>
