<DOC>
<DOCNO> 121810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko18.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Döviz alım ihaleleri, arz fazlasına göre tekrar başlayabilir 
</HEADLINE>
<TEXT>

     Merkez Bankası, döviz alım ihalelerine, ödemeler dengesi ve ters para ikamesi sürecinde yaşanan gelişmeler sonucu ''döviz arz fazlasının'' oluşması durumunda tekrar başlayacağını bildirdi. 
     Merkez Bankası tarafından yapılan açıklamada, döviz alım ihaleleri konusu değerlendirildi. 
     Açıklamada, 2002 yılında yaşanan ters para ikamesi süreci ve güçlü ödemeler dengesi sonucu ortaya çıkan döviz arz fazlasının Merkez Bankası rezervlerinde birikmesini sağlamak amacıyla, Nisan-Haziran 2002 döneminde Merkez Bankası'nca döviz alım ihaleleri düzenlendiği hatırlatıldı. 
     Döviz alım ihalelerine, 28 Haziran tarihli Basın Duyurusu ile son verildiği, ancak koşulların tekrar oluşması durumunda yeniden başlanacağının duyurulduğu ifade edilen açıklamada, son dönemlerde, Merkez Bankası'nın döviz alım ihalelerine tekrar başlamasına ilişkin, basında çeşitli yorumların yer aldığı belirtildi. 
     Merkez Bankası'nın, ''gerekli koşulların oluşması'' durumunda yeniden döviz alım ihalelerine başlayabileceği ifade edilen açıklamada, şu görüşlere yer verildi 
     ''Merkez Bankası döviz alım ihalelerine, ödemeler dengesi ve ters para ikamesi sürecinde yaşanan gelişmeler sonucu döviz arz fazlasının oluşması durumunda tekrar başlayacaktır. 
     Siyasi belirsizliğin ortadan kalkması, olumlu bekleyişlerin sürmesi ve programın kararlılıkla uygulanmaya devam edilmesi halinde, bu şartların oluşması, kuvvetli bir olasılık olarak görülmektedir.'' Bu çerçevede, ödemeler dengesi ve ters para ikamesi sürecine ilişkin gelişmelerin Merkez Bankası'nca yakından takip edildiği ve sürekli olarak değerlendirildiği vurgulanan açıklamada, programlı döviz alım ihalelerine tekrar başlanması durumunda, önceden kamuoyuna duyurulacağı kaydedildi. 
     





</TEXT>
</DOC>
