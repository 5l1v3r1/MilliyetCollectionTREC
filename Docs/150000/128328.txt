<DOC>
<DOCNO> 128328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo05.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Atletizmde atmalar branşına Ankara'da yeni çalışma alanı... 
</HEADLINE>
<TEXT>

     Atletizmde atmalar branşında Olimpiyat Oyunları'na hazırlanan sporcular için Ankara'da yeni bir çalışma alanı oluşturulması planlanıyor. 
     Atmalar branşında çalışma alanı eksikliği yaşandığını ifade eden Gençlik ve Spor Genel Müdürü Kemal Mutlu, 19 Mayıs Spor Kompleksi yanında bulunan paraşüt kulesi çevresinin teşkilata tahsis edilmesi için girişimlerin başladığını açıkladı. 
     Konuyla ilgili olarak, Devlet Bakanı ve Başbakan Yardımcısı Mehmet Ali Şahin'in, Kültür Bakanı Hüseyin Çelik ile görüşeceği belirtildi. 
     Kültür Bakanlığı'nın işletme alanına giren paraşüt kulesi arazisinin, protokol yolu kısmında kalan bölümünün atmalar branşının kullanımına tahsis edilmesinin yararlı olacağını ifade eden Mutlu, spor teşkilatının elektronik spor dergisi ''sporum.gov.tr''ye, ''2003 yılı sonuna kadar bu alanın teşkilatımıza tahsis edilmesi, olimpiyatlara hazırlık aşamasında büyük önem taşıyor'' dedi. 
     Oyunlarda madalya kazanması olası sporcuların çalışma alanı bulamamaktan yakındığını hatırlatan Mutlu, ilgili alanın çevresinin tellerle çevrilerek hem atıl durumdan kurtarılacağını, hem de spora hizmet edileceğini söyledi. 
     
     ATLETİZM ANTRENÖRLERİNE YOĞUN GELİŞTİRME PROGRAMI 
     Bu arada atletizm antrenörlerinin branşlaşmasına yönelik çalışmalar da büyük bir hızla sürüyor. Bu kapsamda açılan kurslarda başarılı olabilen antrenör sayısının azlığı ise federasyonu düşündürüyor. 
     Branşlaşmaya yönelik açılan atletizm antrenörü 2. kademe kursuna katılan 12 kursiyerden yalnızca 2 tanesi 70'in üzerinde puan alarak başarı gösterdi. 
     Ankara'da açılan 2. kademe kursuna katılan 12 kursiyerden yalnızca sprintte Aydın Çetin ve Nuray Sev Özdemir başarılı oldu. Branşlaşmaya yönelik ilk kez açılan kursta beklenen başarının yakalanamamasının ardından Atletizm Federasyonu, antrenörlere yönelik çalışmaları hızlandırma kararı aldı. 
     Elde edilen sonucun Türkiye'deki atletizm antrenörlerinin yapısını ortaya koyduğunu anlatan Gençlik ve Spor Genel Müdürü Kemal Mutlu, çalışmaların kararlılıkla sürdürüleceğini söyledi. 
     Atletizm antrenörlerinin branşlaşması projesinin öncüsü olan Mutlu, bu çalışmanın 2003 yılında da süreceğini bildirdi. Eğitimde başarısız olan bir antrenörün uygulamada da başarısız olacağının altını çizen Mutlu, eğitim çalışmalarına ağırlık verilmesini istedi. 
     Mutlu, şunları kaydetti 
     ''Şu anda belki istediğimiz sonuçları alamamış olabiliriz ama yılgınlık yok. Konunun üzerine kararlılıkla gidip mutlaka kazanan taraf biz olacağız. Kaliteli antrenörler en kısa sürede yetiştirilecek ve Türk atletizmi gelişecek.'' 
     





</TEXT>
</DOC>
