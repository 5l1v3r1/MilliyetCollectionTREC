<DOC>
<DOCNO> 123993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo21.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Ukrayna'da... 
</HEADLINE>
<TEXT>

     Beşiktaş, Dinamo Kiev ile yarın yapacağı UEFA Kupası 3. tur rövanş maçı için bugün Ukrayna'nın başkenti Kiev'e geldi. 
     Yaklaşık 2 saatlik bir yolculuğun ardından Kiev Havalimanı'na gelen Beşiktaş'ı, kar yağışı ve dondurucu soğuk karşıladı. Eksi 13 dereceye varan soğuk, havalimanı çıkışında futbolcuları tedirgin ederken, hava sıcaklığının gece eksi 20 dereceye dek düştüğü bildirildi. 
     Bu arada oldukça neşeli geçen yolculuğun ardından futbolcular otobüsle kalacakları otele geçti. Siyah-beyazlılar, bu akşam saat 19.00'da maçın yapılacağı Oliympiskiy Stadı'nda gerçekleştirecekleri antrenmanla Dinamo Kiev maçının hazırlıklarını tamamlayacak. 
     
     VALİ DE GELDİ 

     İstanbul Valisi Erol Çakır da Beşiktaş kafilesiyle birlikte Kiev'e geldi. 
     Beşiktaşlı olan vali Çakır, siyah-beyazlı takımın yarın yapılacak maçtan başarılı bir skorla ayrılacağına inandığını kaydederek, ''İstanbul'da olduğu gibi yarın burada da galip gelerek, turu geçeceğiz. Beşiktaş son haftalarda iyi sonuçlar alıyor. Bunu Kiev'de de devam ettirecekler'' dedi. 
     
     BEŞİKTAŞ'IN MUHTEMEL 11'İ 

     Beşiktaş'ta, kart cezalıları Pancu ve İlhan Mansız ile sakat olan Zafer dışında eksik futbolcu bulunmuyor. 
     Teknik direktör Mircea Lucescu'nun Dinamo Kiev karşısında ilk maçta elde edilen 3-1'lik galibiyet nedeniyle yarın takımını tek forvetle sahaya çıkarması bekleniyor. Sakatlığı geçen Ahmet Dursun'un kondisyon ve maç eksiğinin bulunması nedeniyle Nouma ile karşılaşmaya başlamayı düşünen Rumen teknik adamın bu futbolcunun arkasında da Sergen'i görevlendireceği bildirildi. Siyah-beyazlıların yarın saat 20.00'de yapılacak ve İtalyan hakem üçlüsü Cosimo Bolognino, Pier Giuseppe Farneti ve Felice Strocchia'nın yöneteceği karşılaşmaya şu muhtemel 11 ile çıkması bekleniyor 
     Cordoba, Ali Eren, Ronaldo, Zago, Kaan, Tayfur, Yasin Sülün, Ahmet Yıldırım, İbrahim, Sergen ve Nouma. 
     
     DINAMO KIEV'DE CERNAT SAKAT 

     Dinamo Kiev takımında Rumen futbolcu Florin Cernat'ın sakatlığının bulunduğu öğrenildi. 
     Beşiktaş maçına İspanya'da kamp yaparak hazırlanan Ukrayna ekibinde Cernat'ın, yapılan özel maçta sakatlandığı ve Beşiktaş karşısında forma giymesinin zor olduğu bildirildi. 
     Dinamo Kiev'in ise sahaya Reva, Dimytrulin, Melaschenko, Belkevich, Husin, Diogo, Shatskikh, Ghioane, Bodnar, Nesmachniy, Gavranciç muhtemel 11'iyle çıkması bekleniyor 
     
     ZAGO VE ALİ EREN'E KART UYARISI 

     Beşiktaş'ta Ali Eren ve Zago, Dinamo Kiev maçında sarı kart görmeleri durumunda, tur geçilmesi halinde 4. turun ilk karşılaşmasında cezalı duruma düşüp forma giyemeyecek. 
     Teknik direktör Lucescu, daha önceki maçlarda 2'şer sarı katı bulunan Ali Eren ve Zago'yu uyarıp, yarınki maçta dikkatli olmalarını istedi. 
     Bu arada Beşiktaş kafilesiyle birlikte Kiev'e, İstanbul Emniyet Müdürlüğü'nden 5 görevli geldi. 3'ü İstanbul Emniyet Müdür Yardımcısı, 2'si de şube müdürü olan görevliler Kiev'de kafilenin güvenliğini sağlayacak. 

     
</TEXT>
</DOC>
