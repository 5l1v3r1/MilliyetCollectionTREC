<DOC>
<DOCNO> 117043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/ekonomi/eko05.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine iki ihale yapacak 
</HEADLINE>
<TEXT>
İhalelere talep olur, faiz düşer 
Seçimden sonraki ilk ihaleleler bugün. AKP’nin olumlu mesajlar verdiğini kaydeden bankacılar, ihalelerin başarılı geçeceğini belirtiyor 
     KADİFE ŞAHİN 

     Seçimden Adalet ve Kalkınma Partisi’nin AKP iktidarın tek sahibi olarak çıkmasından sonra dün ilk tepki satışlarından alışa dönen bono piyasasında, bugün seçim sonrası ilk Hazine ihaleleri yapılacak. 
     AKP’nin tek başına iktidar olmasını siyasi istikrar olarak değerlendiren bankacılar, 133 ve 238 gün vadeli iki bono ihalesine de talep geleceğini ve faizlerin düşeceğini belirtiyor. 
     
     Piyasa üç ay zaman veriyor 
     Dün ikinci el bono piyasasında en çok işlem gören 27 Ağustos 2003 vadeli k ğıdın bileşik faizi 4 puanın üstünde düşüş gösterirken, bankacılar bugünkü iki ihaleye de iç piyasadan büyük talep geleceği beklentisini taşıyor. Yarın 4.52 katrilyon lirası piyasaya olmak üzere toplam 6.02 katrilyonluk ödemesi bulunan Hazine Müsteşarlığı’nın bu tutarda borçlanma gerçekleştirmesi bekleniyor. 
     Kim hükümet olursa olsun piyasanın iktidara gelene iki üç ay zaman tanıyacağını belirtti bankacılar, AKP kurmaylarının hata yapmaması halinde piyasadaki olumlu havanın devam edeceğini söyledi. 
     
     Yabancılar IMF’yi bekler’ 
     Doların bu hafta 1 milyon 650 bin - 1 milyon 680 bin lira arasında yatay seyredeceğini, faizlerin düşüş yönünde olacağını ve borsanın yükselme eğilimini devam ettireceğini kaydeden bankacılar, AKP kurmaylarının sonuçlardan sonra verdiği mesajların piyasalarda olumlu tepki yarattığını ve altyapı olarak gelişmelere hazır oldukları izlenimini verdiğini belirtti. 
     Bugünkü ihalelerde yabancı alımlarının minimum düzeyde olacağını ileri süren bankacılar, yabancıların seçim öncesinde yüklü alım yaptığını ve piyasadan çıkmayarak pozisyonda kaldıklarını söyledi. 
     Bankacılar, yabancı yatırımcıların kararlarını, AKP ile IMF görüşmelerinden sonra alacağını belirtiyor. 
     
'MB faiz düşürebilir'      Piyasalarda seçimden sonra oluşan olumlu havanın faizlerde düşüş sağladığını belirten bankacılar, Merkez Bankası’nın bu hafta içinde açıklaması beklenen beklenti anketinden sonra bir faiz düşüşüne gidebileceğini söyledi. Enflasyon da beklentilerin düşüş yönünde olacağını ifade eden bankacılar, piyasada bu nedenle bir faiz indirimi beklentisi oluştuğunu kaydediyor. Bankacılar, Merkez Bankası’nın böyle bir tercihte bulunmaması halinde bile faizlerin bugünkü seviyelerinin altında kalacağı görüşünde. 
     



 EKONOMİ 



















</TEXT>
</DOC>
