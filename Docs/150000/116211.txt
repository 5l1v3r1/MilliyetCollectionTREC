<DOC>
<DOCNO> 116211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur10.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullara "enerji içeceği" yasağı 
</HEADLINE>
<TEXT>

     Okul kantinlerinde "enerji içeceklerinin" satışı yasaklandı. 
     Tarım ve Köyişleri Bakanlığı Koruma ve Kontrol Genel Müdürlüğü, Milli Eğitim Bakanlığı'na MEB yazı göndererek, uyarıda bulundu. 
     Yazıda, Tarım ve Köyişleri Bakanlığı'na yapılan ihbar ve şikayetlerde, çeşitli firmaların ithal, gıda sicili ve üretim izni almadan değişik markalı enerji içecekleri satışa sunduklarının dile getirildiği belirtildi. 
     Yazıda, 6 Mart 2002 tarihli Resmi Gazete'de "Türk Gıda Kodeksi Enerji İçecekleri" konulu tebliğ yayımlandığı hatırlatılarak "Etiketleme" bölümünde, tebliğ kapsamındaki içecekler için "Çocuklar ve 18 yaş altı kişiler için tavsiye edilemez" uyarısının yer almasının öngörüldüğü kaydedildi. 
     "Söz konusu ürünlerin okul kantinlerinde temin edilerek tüketilmesi ürünün içeriği nedeniyle uygun görülmemektedir" denilen yazıda, bu konuda okulların ve öğrencilerin bilgilendirilmesi istendi. 
     
     MEB'İN UYARISI- 
     Bunun üzerine MEB, il milli eğitim müdürlükleri aracılığıyla okulları uyardı. MEB, Tarım ve Köyişleri Bakanlığı'nın yazısına atıfta bulunarak, şu uyarıyı yaptı 
     "Tarım ve Köyişleri Bakanlığı'na yapılan ihbar ve şikayetlerde çeşitli firmaların gıda sicili, ve üretim izni almadan değişik markalı ithal enerji içecekleri satışa sundukları belirtilmektedir. 
     Türk Gıda Kodeksi Enerji İçecekleri Tebliği'nin etiketleme bölümünde Çocuklar ve 18 yaş altı kişiler için tavsiye edilemez ifadesinin yer alması nedeniyle söz konusu ürünlerin okul kantinlerinden temin edilerek tüketilmesinin, ürünün içeriği açısından uygun görülmediği yazıda ifade edilmektedir. Bu nedenle iliniz dahilindeki bütün eğitim-öğretim kurumlarının ve öğrencilerimizin konu hakkında bilgilendirilmeleri ve gerekli titizliğin gösterilmesi gerekmektedir." 
     
     SPORCU İÇECEĞİ DEĞİL 
     Tarım ve Köyişleri Bakanlığı'nca, 6 Mart 2002 tarihli Resmi Gazete'de yayımlanan konuya ilişkin tebliğde, enerji içeceklerindeki kafein oranı 150 miligram ile sınırlandırılmıştı. 
     Tebliğde, enerji içeceklerinin etiketlerinde "uyarı" başlığı adı altında tüketici tarafından kolaylıkla görülebilecek şekilde şu ifadenin yer alması öngörülmüştü 
     "Alkol ile karıştırılarak veya beraber tüketilmemelidir. Çocuklar, 18 yaş altı kişiler, yaşlılar, diabetikler, yüksek tansiyonu olanlar, gebe ve emzikli kadınlar, metabolik hastalığı olanlar, böbrek yetmezliği olanlar ile kafeine hassas kişiler için tavsiye edilmez. Sporcu içeceği değildir, yoğun fiziksel aktivite sırasında veya sonrasında tüketilmemelidir. Günlük 500 ml'den fazla tüketilmesi tavsiye edilmez." 
     





</TEXT>
</DOC>
