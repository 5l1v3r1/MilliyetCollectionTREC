<DOC>
<DOCNO> 138245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sonspo19.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Deportivo La Coruna'nın 40 yaşındaki kaptanı Donato rekora gidiyor 
</HEADLINE>
<TEXT>

     İspanya'nın Deportivo La Coruna takımının 40 yaşındaki kaptanı Donato, Avrupa kupalarında oynayan en yaşlı futbolcu olma yolunda rekora gidiyor. 
     Şampiyonlar Ligi'nde çarşamba gecesi İsviçre'nin Basel takımıyla yapılan maçta ilk 45 dakikada forma giyen Brezilya asıllı savunma oyuncusu Donato Gama Da Silva, kupalarda oynayan en yaşlı 2. futbolcu oldu. 
     30 Aralık'ta 40 yaşına giren Donato'nun rekor kırabilmesi için şu anda grupta son sırada bulunan İspanyol takımının çeyrek finale çıkması gerekiyor. Brezilya asıllı futbolcu, nisan ayının sonunda yapılacak çeyrek final maçında oynama şansı bulursa, Yunan futbolcu Anastasios Mitropoulos'a ait rekoru kıracak. 
     Donato, çarşamba günkü maçta 40 yaş 50 günle, Arsenal'in kalecisi John Lukiç'in önünde yer almıştı. Lukiç 39 yaş 311 günle 3. sırada bulunuyor. 23 Ağustos 1957 doğumlu forvet Mitropoulos ise 10 Aralık 1997'de Rosenborg'a karşı 4 dakika süreyle Olimpiakos'un formasını giydiğinde 40 yaşını geçeli 109 gün olmuştu. 
     40 yaşını geçmekten memnun olmadığını belirten Donato, bir yandan da insanlara çok çalışmanın getirdiği başarıyı gösterdiği için sevindiğini söyledi. Donato, sağlıklı kalmasının bir sırrı olmadığını, yalnızca özel yaşantısına dikkat ederek, antrenmanlarda mümkün olduğunca çok çalışmaya özen gösterdiğini kaydetti. 
     Geçen sezon bacağı kırılan Donato, azmiyle bu sakatlığın üstesinden gelerek tekrar takımdaki yerini almıştı. 
     1988 yılında Brezilya'nın Vasco Da Gama takımından ayrılarak Atletico Madrid'e gelen Donato, 1993 yılında Deportivo La Coruna'ya geçti ve İspanya vatandaşlığını alarak, 12 kez milli formayı giydi. 
     





</TEXT>
</DOC>
