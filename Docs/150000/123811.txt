<DOC>
<DOCNO> 123811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur22.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseli kızın yasak ilişki pişmanlığı... 
</HEADLINE>
<TEXT>

     Samsun'da, evli bir kişiyle ilişkisini sürdürdüğü gerekçesiyle babası tarafından bıçakla yaralanan lise öğrencisi genç kız, duruşmada, babasının uyarılarını dinlemediği için pişmanlık duyduğunu söyledi. 
     İlyasköy Mahallesi'nde yaklaşık 2 ay önce, kendisinden 16 yaş büyük, evli bir kişiyle ilişkisini sürdürdüğü gerekçesiyle lise öğrencisi kızı A.M'yi 16 bıçakla ağır yaralayan emekli polis Hasan Bahri M'nin yargılanmasına başlandı. 
     Samsun 2. Ağır Ceza Mahkemesi'nde ''öz kızını öldürmeye teşebbüs'' suçundan yargılanan sanık, tüm uyarılarına rağmen kızının ilişkiyi bitirmek istemediğini ve kendisine sürekli hakaret ettiğini belirterek, ''Öldürmek gibi bir niyetim yoktu. Bir anlık kızgınlık sonucu olay meydana geldi'' dedi. 
     Duruşmada ifade veren genç kız ise söz konusu kişinin kendisini bekar ve 24 yaşında tanıttığını, evlenme vaadiyle birlikte olduğunu iddia ederek, ''Benimle evleneceğini söyleyince aramızda nişan yaptık ve babamın tüm uyarılarına rağmen ilişkimizi kesmek istemedim'' dedi. 
     Babasına uyarılarına karşılık kendisine, ''Sen de kim oluyorsun Bu benim hayatım karşımazsın. İstediğimi yaparım'' şeklindeki sözlerle karşı geldiğini belirten A.M. bu davranışlarından şimdi pişmanlık duyduğunu ifade etti. 
     Daha sonra kararını açıklayan mahkeme heyeti, suçun ağır tahrik altında işlendiğine kanaat getirerek, sanığı önce 1 yıl 1 ay hapis cezasına çarptırdı, daha sonra da cezayı tecil ederek Hasan Bahri M.'yi tahliye etti. 
     





</TEXT>
</DOC>
