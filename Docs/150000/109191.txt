<DOC>
<DOCNO> 109191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sontur29.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Hiç kimse IMF'ye söz verirken bize danışmıyor" 
</HEADLINE>
<TEXT>

     Sağlık Bakanı Osman Durmuş, Özel Tüketim Vergisi ÖTV Kararnamesi'ni imzalamamasıyla ilgili olarak, ''Hiç kimse IMF'ye söz verirken bize danışma gereği hissetmiyor'' dedi. 
     Osman Durmuş, Ador Altınel Oteli'nde düzenlenen, ''Türkiye'de Enfeksiyon Hastalıklarının Kontrolü Projesi''nin kapanış toplantısında katıldı. 
     Açılışın ardından gazetecilerin, ÖTV kararnamesini imzalamamasına ilişkin sorularını yanıtlayan Durmuş, ÖTV ile ilgili kanun teklifini imzaladığını ve kanunun çıktığını hatırlattı. 
     Türkiye'de 6 ayda 4 ayrı kanun çıkarıldığını belirten Durmuş, ''Çıraklık Yasası'nın arkasına saklanarak kanun çıkarılıyor. Bu yayını yapan televizyon kanalı hakkımı iade etsin, orada açık açık söylerim'' dedi. 
     Bir gazetecinin, ''ÖTV ile Sağlık Bakanlığı'na ayrılan paylarının sıfıra indirilmesine mi kızdınız '' demesi üzerine Durmuş, ''Siz anladınız beni'' dedi. 
     
     BÜYÜKELÇİ'YE ANKARA SİYASETİ HAKKINDA BİLGİ 
     Durmuş, daha sonra toplantıya katılan Japonya'nın Ankara Büyükeçisi Shigeo Takenaka ile sohbet etti. Durmuş, Büyükelçi'ye Türkiye'deki son siyasi gelişmeler hakkında bilgi verdi. 
     Siyasi partiler arasında yalnızca MHP'nin iktidara geleceğini iddia eden Durmuş, ama muhalefetsiz iktidar olmayacağını, muhalefet olursa iktidarın da güçleneceğini belirtti. Durmuş, ''Onun için Deniz Baykal'a dua ediyoruz. Bari muhalefet olsun'' dedi. 
     
     ''DALAVERE YAPTILAR'' 
     Büyükelçi ile sohbeti arasında gazetecilerin, tekrar ÖTV kararnamesi konusundaki soruları üzerine Durmuş, daha önce tekel ürünlerinden elde edilen gelirlerin yüzde 18'inin Milli Eğitim Bakanlığı, Sağlık Bakanlığı ve Başbakanlık arasında dağıtıldığını hatırlattı. 
     3418 sayılı yasayı kaldırmak için 6 ay önce ''her türlü dalaverenin'' yapıldığını savunan Durmuş, şöyle devam etti 
     ''Yasayı kaldırdılar. Bunların hepsi 6 ay içinde oluyor. Sonra ÖTV çıktı. Onu da kabul ettik. ÖTV çıkarken, gelirler bütçeleştirilecek, IMF'ye bunu göstereceğiz dediler. Tamam, bütçeleştir. İlgili bakanlıkların ödenekleri de ödenek olarak kaydedilecek, günü gelince verilecek dendi. 
     Ben yurtdışına çıkınca, 10 ay önce Milli Eğitim Bakanlığı bir gece saat 23.00'te, 2000 yılında bize dönmesi gereken fon gelirlerini 2 yıllığına kendilerine aldı. Gece 23.00'te oldu, ben durduramadım. ABD'ye çıktığımda, 1 gün geçmiş ve bu kanunu 10 yıl daha almaya çalıştılar. Uçaktan indim, saçlı sakallı, Meclis'e yetiştim ve oradaki payımızı aldım. Bir sonraki dönemde Çıraklık Yasası'nın arkasına saklanarak bunu getirmeye çalıştılar. 
     Ne böyle bir koalisyon ne böyle bir koordinasyon olur. Hiç kimse IMF'ye söz verirken bize danışma, sorma gereği hissetmiyor.'' 
     
     ''TEKEL GELİRLERİYLE KULE DİKTİLER'' 
     Tekel gelirleri vergisiyle 225 milyon dolara kule dikildiğini, bu kulenin bitmesi için 75 milyon dolar daha gerektiğini söyleyen Durmuş, kaynakların böyle israf edildiğini öne sürdü. 
     Bakan Durmuş, ''Bizden esirgenen 100 trilyon, sonunda batan 300 milyon dolar. Kendilerine, yandaşlarına geldiğinde, gökdelenler dikiyorlar. Ama o da işlerine yaramıyor. Ama biz sağlık için, aşılama, enfeksiyon projeleri yürütüyor, her yerde her şeyi kullanıyoruz'' diye konuştu. 
     ''Bakanlar Kurulu'nda, bir bakıyoruz, sürpriz bir kanun geliyor'' diyen Durmuş, kanunların tüm bakanlıkların görüşü alınmak suretiyle çıkarılabileceğini kaydetti. 
     Ancak, Hazine Müsteşarlığı'nın ya da Maliye Bakanlığı'nın kendilerinden görüş almadığını dile getiren Durmuş, kendileri görüş istediğinde ise cevap gelmediğini anlattı. 
     Böyle bir yönetim anlayışının hiçbir ülkede olmayacağını söyleyen Durmuş, ÖTV ile ilgili kanun ve kararnameler hazırlanırken, MHP Genel Başkanı Devlet Bakanı ve Başbakan Yardımcısı Devlet Bahçeli'nin de bu konulardan bilgisi olmadığını söyledi. Durmuş, dönemin Hazineden Sorumlu Bakanı Kemal Derviş'in, kendilerine hiçbir konuda bilgi vermediğini ifade ederek, ''Derviş'e dua ediyoruz. İnşallah barajı geçerler. Bize muhalefet lazım'' dedi. 
     
     ''4 KASIM'DAN SONRA DA BURADAYIM'' 
     Sağlık Bakanı Durmuş, toplantının açılışında yaptığı konuşmada ise Japon Uluslararası İşbirliği Kuruluşu JICA ve Sağlık Bakanlığı arasında 5 yıldır sürdürülen ''Türkiye'de Enfeksiyon Hastalıklarının Kontrolü'' projesinin tamamlandığını bildirdi. 
     Enfeksiyon hastalıklarının önlenmesinde koruyucu sağlık hizmetlerinin güçlendirilmesinin son derece önemli olduğunu ifade eden Durmuş, projenin başarıyla yürütüleceğini kaydetti. 
     Durmuş, projeye destek veren Japon Hükümeti'ne, Japon halkına ve JICA'ya teşekkürlerini ileterek, iki ülke arasındaki işbirliğinin artarak devam etmesini temenni etti. 
     Sağlık Bakanlığı'nın bu projeyi yıllarca sahada uygulayacağını söyleyen Durmuş, Büyükelçi Takenaka'ya bir müjde vereceğini belirterek, ''4 Kasım'dan sonra da ben buradayım, bu proje desteklenecek'' diye konuştu. 
     Büyükelçi Takenaka da projenin uygulanması için Sağlık Bakanlığı'nın elinden geleni yapacağına inandığını belirterek, projenin başarıya ulaşacağına içtenlikle inandığını söyledi. 
     





</TEXT>
</DOC>
