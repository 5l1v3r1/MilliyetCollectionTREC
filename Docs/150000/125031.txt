<DOC>
<DOCNO> 125031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sonspo29.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor... Ağaoğlu Listede yer almaya karar verdik 
</HEADLINE>
<TEXT>

     Trabzonspor Kulübü başkan adaylarından Ahmet Ağaoğlu, genel kurul sonrasında oluşan listede yer alma kararı aldıklarını söyledi. 
     Ağaoğlu, kesin olmayan sonuçlara göre Özkan Sümer'in listesindeki 11 isimin, kendi listesinden ise 6 kişinin yeni yönetim kurulunu oluşturacağını anımsattı. Ağaoğlu, şöyle devam etti 
     ''Genel kurul sonrasında oluşan listede yer alma kararı aldık. Çünkü bu kamuoyunun takdiridir. Genel kurul bize bizim istediğimiz ekip ve bizim istediğimiz liste ile yönetim oluşacak dedi. Dolayısıyla biz de yönetimde yer alacağız. Genel kurul kararına saygı duymak zorundaydık.'' Yapıcı bir karar almak istediklerini de ifade eden Ağaoğlu, ''Başkanlık için bir pazarlık içinde olmam, ancak benim başkan adayı olduğum unutulmamalı. Yönetim kurulunun çoğunluğuna bakılırsa, Sümer'in başkan olduğu tabloda çıkar. Delege Ahmet Ağaoğlu'na en fazla oy verdiği için de Ağaoğlu başkan olabilir denilebilir. Çok karışık bir durum var'' diye konuştu. 
     Farklı bir ekiple, farklı bir biçimde yola çıkacaklarını da ifade eden Ağaoğlu, şöyle dedi 
     ''Ekibin olmadığı yerde başarıyı yakalamak zordur. Ben ekip çalışmasından yanayım. Genel kurul sonrasındaki tablo maddi olarak da yönetime olumsuz etki yaptı. Yönetim olarak da azınlık durumdayız. Projelerde ciddi şekilde başarılı yol alacağımız ve projeleri kısa sürede hayata geçirme endişelerimiz devam ediyor. Neticede bir koalisyon oluştu. Benim arzum ekibimle göreve gelmekti. Ancak bir muhalefet etme gibi durum olamaz. Yönetimde iki başlılık yaşanması düşüncesi içinde olamayız. Sorunların yaşanmasına izin vermeyeceğiz.'' Öte yandan Ahmet Ağaoğlu'nun açıklamaları üzerine Özkan Sümer, şu anda bir açıklama yapamayacağını, genel kurulun kesin olarak sonuçlanmasının ardından açıklama yapacağını söyledi. 
     





</TEXT>
</DOC>
