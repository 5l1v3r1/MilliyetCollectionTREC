<DOC>
<DOCNO> 111863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo23.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çorumspor'da teknik heyet ve futbolculara ceza 
</HEADLINE>
<TEXT>

     Üçüncü Futbol Ligi 1. Grup ekiplerinden Çorumspor'da teknik heyet ve futbolculara ceza geldi. 
     Basın Sözcüsü Ömer Dinç, düzenlediği basın toplantısında, yönetim kurulunun, kötü gidişin son bulması için teknik heyet ve futbolculara son bir şans verme kararı aldığını bildirdi. Dinç, ''Kulüp yönetimi olarak artık tahammül sınırımız son noktasına geldi. Çorumspor ya düzelecek, ya düzelecek. Başka şansı yok'' dedi Dinç, yönetim kurulunun üzerine düşeni yapmasına rağmen takımın başarı sağlayamamasından dolayı teknik kadro ve futbolcular hakkında bazı yaptırımlar uygulama kararı aldıklarını vurgulayarak, şunları söyledi 
     ''Sezonun başından bu yana koydukları formsuzluk nedeniyle teknik kadro ve futbolcuların tamamına 1'er milyar lira para cezası verilmesine ve ödeneklerin durdurulmasına karar verdik. Ayrıca kalan maçlarda hedef puan ortaya koyduk ve bu puanı 23 olarak belirledik. Hedefe ulaşıldığı taktirde hakedişlerin dondurulmasını ve prim sisteminde de bloklaşmaya gidilmesini kararlaştırdık. Buna göre 5 maç için 15 puana 1'er milyar lira, 13 puana 800'er milyon lira ve 12 puana da 500'er milyon lira prim ödenecek. Bundan sonraki maçlarda 28 sporcunun tamamı maça hazır olacak. Ve forma giymeyen futbolcularla giyenler arasında bir rekabet ortamı hazırlanacak.'' Ömer Dinç, teknik direktör İsmet Karababa ile menajer Remzi Karahan'ın yönetim kuruluna sözlü olarak görevden istifalarını sunduklarını, konunun Murgul Bakırspor maçının ardından değerlendirileceğini sözlerine ekledi. 
     





</TEXT>
</DOC>
