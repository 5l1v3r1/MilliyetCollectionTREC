<DOC>
<DOCNO> 130507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun20.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KGB'nin basını yanıltma haberlerinden bir demet... 
</HEADLINE>
<TEXT>

     SSCB'nin gizli servisi KGB'de, Batı basınında yalan haberler yayımlanmasını sağlayan, içlerinde yıllarca kamuoyunu meşgul eden haberlerin de bulunduğu birçok çalışmaya imza atmış bir bölümün olduğu bildirildi. 
     SSCB Komünist Partisi'nin en üst düzey yönetim organı Politbüro tarafından 80 yıl önce, 11 Ocak 1923'te kurulan birimin emektarları, hafta sonunda Moskova'da toplanarak, eski günlerini andılar. 
     Rusya'nın saygın gazetelerinden Kommersant'ta bugün yer alan habere göre, birimin adı ''Aktif Faaliyetler Servisi'' veya ''A Servisi'' idi. 
     Habere göre, bu birimin görevi, Batı medyasında yalan haberlerin çıkmasını sağlamaktı. Mihail Gorbaçov'un SSCB lideri olduğu dönemdeki KGB şeflerinden Leonid Şebarşin'in, ''herhangi bir gazetede, istediğimiz yazıyı yazdırmak için, belirli paralar karşılığında, bazen bir içki ısmarlayarak bile gazeteci bulabiliyorduk'' sözlerine yer veren gazete, söz geçirilemeyen tek batılı medya organının ise ''The Washington Post'' olduğunu kaydetti. 
     Kommersant gazetesi, birimin, adını açıklamadığı emektarlarından birinin, ''tüm çabalarımıza karşın The Washington Post'ta istediğimiz yazıları hiçbir zaman yazdıramadık'' dediğini belirtti. 
     Ancak bu gazete, ilk olarak diğer gazetelerde çıkan ve Sovyet ürünü haberlerin etkisinden kurtulamadı, o tartışmaların içine girdi. 
     Sovyet ürünü bu haberler arasında, dünya kamuoyunun yıllarca tartıştığı, hatta bugün bile zaman zaman bazı gazetelerde çıkan haberler de var. Bugün bile etkisi görülen bu haberlere bir örnek, ''AIDS virüsü, CIA laboratuarlarından mı kaçtı '' haberi. 
     Bu birimin ''ürettiği'' haberlere örneklerden bazıları şunlar 
     
     KENNEDY CİNAYETİ 
     Bu birim, ''ABD Başkanlarından John F. Kennedy'nin öldürülmesiyle ilgili Batılı medya organlarında tartışılmasını sağladığı bir yalan haberi'' tarihinin en başarılı çalışması olarak kabul ediyor. 
     Bu yalan haber, ''Kennedy cinayetinde CIA parmağı var'' haberi. 
     KGB'nin bu birimi, dünyanın önde gelen diğer siyasi cinayetleri olan ''Patrice Lumumba, Martin Luther King, Olof Palme ve başka bazıları'' ile ilgili de Batılı özel servisleri zan altında bırakan haberler yaydı. Batılı birimler bunları yalanlamak zorunda kaldı. 
     
     AIDS VİRÜSÜ 
     Bu birimin büyük gurur duyduğu faaliyetlerinden bir başkasının da ''AIDS virüsü CIA laboratuarlarında üretildi ve sonra kontrolden çıktı'' dedikodusunun üretilip, batılı basında yayılmasını sağlamak oldu. 
     Bu iddiaya, AIDS ile ilgili haberlerde hala zaman zaman rastlanabiliyor. Kommersant gazetesi, ''Amerikalıların bunu reddetme yönündeki büyük gayretlerine karşın bu haberin bugün bile bazen basında çıktığını'' yazdı. 
     
     1983'DE DÜŞÜRÜLEN KORE UÇAĞI 
     Sovyet güçlerinin 1983 yılında bir Güney Kore yolcu uçağını düşürmeleri olayında da bu birim devreye girdi. Boeing 747 tipi bir Güney Kore yolcu uçağı, SSCB'nin Sahalin adası üzerinde seyrederken, 31 Ağustos 1983'de Sovyet güçlerince havada vuruldu. Uçakta bulunan 269 kişi öldü. Olay dünyada büyük yankı yarattı. Olayda, KGB'nin bu birimi de devreye girdi ve karşı propaganda çalışmaları çerçevesinde Batı basınında, ''uçağın CIA tarafından Sovyet hava sahasına yollandığı ve casusluk yaptığı'' iddialarının çıkmasını sağladı. 
     





</TEXT>
</DOC>
