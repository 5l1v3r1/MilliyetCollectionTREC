<DOC>
<DOCNO> 131562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/dunya/adun.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’a karşı BM destekli darbe planı 
</HEADLINE>
<TEXT>

Suudiler, savaşa kısa bir süre kala BM’nin Iraklı generaller için af kararı almasını ve bu sayede Iraklı subayların kendilerini kurtarmak için Saddam’ı devirmesini önerdi 
     DIŞ HABERLER SERVİSİ 

     Olası bir Irak savaşının bölgeyi kaosa sürüklemesinden korkan Suudi Arabistan’ın, Saddam Hüseyin’in yakın çevresine Birleşmiş Milletler BM onaylı bir dokunulmazlık sunarak, Irak liderinden darbe ile kurtulmayı planladığı iddia edildi. Amerikan TIME dergisinin "güvenilir kaynaklara" dayandırdığı haberine göre, bölge liderlerini ikna etmek için bu yönde bir girişim başlatan Suudi Arabistan Veliaht Prensi Abdullah bin Abdülaziz, darbe planını geçen hafta Riyad’a giden Başbakan Abdullah Gül ve Mısır Devlet Başkanı Hüsnü Mübarek ile de görüştü. 
     TIME’a göre, Irak krizini tüm Ortadoğu’yu tehlikeye atacak bir savaş patlak vermeden çözmeye yönelik darbe planının en önemli ayağını Saddam’ı devirmeleri karşılığında Iraklı generallere dokunulmazlık tanınmasını öngören bir BM kararı oluşturuyor. Söz konusu dokunulmazlıktan, iktidardaki Baas Partisi’nin en üst düzey yetkilileri ve oğulları da dahil Saddam’ın yakın çevresi yararlanamayacak. Bu kişilerin sayısının 120’yi geçmeyeceği belirtiliyor. Suudiler, savaş patlak vermeden hemen önce önerilecek BM garantili dokunulmazlık sayesinde Iraklı generallere, "Kendi canınızı kurtarma vakti geldi, ya Saddam’ı devirin ya da onunla beraber aynı kaderi paylaşın" mesajı vermeyi umuyor. Diplomatlara göre, bu hamle ile Saddam’ın "mat edilmesi" sağlanacak. 
     
     Kaos ve iç savaş korkusu 
     Suudilerin darbe girişimi, resmi olarak Bağdat’ta bir rejim değişikliğine karşı olan Riyad için önemli bir politika değişikliği olarak görülüyor. TIME’a göre bu değişikliğin ardında Suudilerin, Irak savaşının bölgeyi kargaşaya sürüklemesi, iç savaş çıkması ve Türkiye ve İran gibi komşu ülkelerin Irak topraklarına girmesine yönelik korkuları var. Riyad bölgenin istikrarı açısından, Saddam’ın darbe ile uzaklaştırılmasının savaştan çok daha iyi bir seçenek olduğuna inanıyor. 
     Dergiye konuşan bazı Arap diplomatlar, Bush yönetiminin, Suudilerin girişimini Saddam’a zaman kazandırmaya yönelik bir taktik olarak görerek, plana karşı çıkabileceğine dikkat çekti. Ancak Batılı diplomatlar, Washington’ın tek bir kurşun bile atmadan Saddam’dan kurtulmayı sağlayacak darbe planına olumlu bakabileceğini belirtiyor. 
     



 DÜNYA 













</TEXT>
</DOC>
