<DOC>
<DOCNO> 134843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sonspo16.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da Bursaspor maçı hazırlıkları... 
</HEADLINE>
<TEXT>

     Samsunspor, Bursaspor maçının hazırlıklarını günde çift idmanla sürdürüyor. 
     Nuri Asan Tesisleri'nde, Teknik Direktör Sakıp Özberk gözetiminde hazırlıklarına devam eden Karadeniz ekibi, bugün taktik ağırlıklı çalıştı. 
     Transfer çalışmalarının tamamlanmasıyla takım kadrosunu oluşturmaya çalışan Teknik Direktör Özberk, bugün yeni transferler Sauza, Junino ve Edepoju ile özel ilgilenirken, bu futbolculara serbest vuruş çalışması yaptırdı. Diğer oyuncular ise top kontrolü ve dar alanda kısa pas çalışma yaptı. 
     İdmana, sakatlıkları süren Coşkun ve Ercan katılmazken, Oktay ise izin alarak idmanı yarıda bıraktı. 
     Teknik Direktör Sakıp Özberk, takımın uyum içinde çalışmalarını sürdürdüğünü söyledi. 
     Hafta sonu oynayacakları Bursaspor maçını mutlaka kazanmak istediklerini belirten Özberk, bu maçın hem puan, hem de moral açısından kendileri için çok önemli olduğunu ifade etti. 
     Özberk, yeni transferlerin takıma büyük katkı sağlayacağını belirterek, ''İsteğimiz transferleri yaptık. Şu an önümüzde Bursaspor maçı var. Maça 3 puan için çıkacağız. Herkes ikinci yarıda bizden çok şeyler bekliyor. Biz de elimizden gelen gayreti göstererek istediğimiz sonucu elde edeceğiz'' dedi. 
     





</TEXT>
</DOC>
