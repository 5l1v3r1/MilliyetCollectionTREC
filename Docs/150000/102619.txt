<DOC>
<DOCNO> 102619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/spor/aspo.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantinli yıldız Saracoğlu’ndaki ilk resmi maçında taraftarları ayağa kaldırdı 
</HEADLINE>
<TEXT>
Sadece Ortega 
Fenerbahçe, tribünleri tıklım tıklım dolduran seyircisinin verdiği ateşle Ankaragücü’nü ilk 15 dakikada kalesine hapsetti, akıl almaz goller kaçırdı 
Başkent ekibi Ortega’nın süper performansına dayanamadı. Yıldız futbolcunun müthiş kornerinde Washington iyi bir zamanlama ile galibiyeti getiren golü attı 
     ÜÇ aylık bir aradan sonra Kadıköy’de lig ateşi yeniden yanmaya başladı. Feyenoord yenilgisinden sonra Ankaragücü karşısına çıkan Fenerbahçe, Lorant’ın kementinden kurtulan Ortega’nın performansı ile rakibin kilidini kırdı. İlk 15 dakikada Washington’un değerlendiremediği pozisyonların ardından 42’de Ortega’nın müthiş kornerinde Brezilyalı futbolcu kendini affettirdi. İkinci yarıda maçın temposu düştü, son 10 dakikada Carabas’ın kırmızı kart görmesine rağmen Fenerbahçe’nin orta sahası yine kötü sinyaller verdi. 
     
ORTEGA      Fenerbahçe tribünü aşık olacak oyuncu ister. Ortega tam da böyle bir oyuncu olduğunu dün akşam kanıtladı. Estetik hareketleri, topuk pasları, güzel şutları, cesaretli driblingleri ve güzel ortalarıyla Fatih ve Serhat ile birlikte takımın en iyisiydi. Oyundan çıkarken herkes onu ayakta alkışlıyordu, hakem Ali Aydın da bir an için tarafsızlığını unutup elini uzatıyordu. 
     
Ayakkabıya taktı kafayla attı      FENERBAHÇE’NİN Brezilyalı golcüsü Washington ilk 30 dakika adeta tribünlere saç - baş yoldurttu. Sayısız pozisyona giren Washington kaçırdığı yüzde yüzlük gollerle, seyircinin kafasında bir anda soru işaretleri yarattı. Bir ara sahada ayakta durmakta bile zorluk çeken Brezilyalı, oyuna küsmedi, problemi çabuk çözdü. 
     SAHA kenarına eliyle "değiştirin" işareti yapan Washington’un tribünler önce çıkmak istediğini sandı. Ancak olay çabuk anlaşıldı. Brezilyalı yeni ayakkabı sipariş ediyordu. Nitekim Washington kramponları değiştirdi, kısa süre sonra golünü attı. Ardından Lorant’a koşarak kafayla attığı golde ayakkabılarını gösterdi. 
     
Fotoğraf kavgası      MAÇTAN sonra futbolcularla fotoğraf çektirmek isteyen üç taraftar ile güvenlik görevlileri arasında kavga çıktı. Asbaşkan Murat Özaydınlı’nın yatıştırmaya çalıştığı kavga bir süre arbedeye neden oldu. Yöneticiler oyuncularla fotoğraf çektirmek isteyen taraftarları Fenerium’da düzenlenen özel günlere davet etti. 
     
Simao’ya kanca      ANKARAGÜCÜ, Brezilyalı futbolcuya talip oldu. Yönetim bu oyuncuya karşılık takas olarak Agustine’yi istedi. Ancak Başkent ekibi, golcü futbolcuyu para karşılığı satabileceğini bildirdi. 
     
Rüştü’ye izin çıktı      MİLLİ Takım’a çağrılan Rüştü, Gürcistan maçında oynamayacak. Tecrübeli file bekçisi bugün A Milli Takım’ın kampına katılacak, yarın da kafile ile birlikte Anıtkabir’i ziyaret edecek. Rüştü ardından Ay - Yıldızlı ekipten ayrılacak ve Almanya’ya giderek kontrolden geçecek. 
     
Siyasiler tribünde      MAÇA siyasiler büyük ilgi gösterdi. Başbakan Yardımcısı Şükrü Sina Gürel, TBMM Başkanvekili Yüksel Yalova, Ak Parti lideri Recep Tayyip Erdoğan, DTP Lideri Mehmet Ali Bayer mücadeleyi şeref tribününde Başkan Aziz Yıldırım ile yan yana izlediler. Şenes Erzik, Şenol Güneş ve Rıza Çalımbay da tribünlerde yer aldı. 
     
Sahada ısınmadılar      FENERBAHÇE, dün ilk kez yeni bir uygulamaya giderek, maçtan önce seyirci önünde ısınmadı. Sahaya inmeyen futbolcular, yeni yapılan soyunma odalarının önünde hazırlıklarını tamamlayıp, daha sonra maça çıktılar. 
     
Objektif yönetti      ALİ Aydın alışılmış objektifliğini yine sahneledi. Seyirci baskısı altında düdük çalmadı. Kondisyonu iyiydi. Genelde bütün kararları doğruydu. Kart uygulamalarında standartı bozmadı, hatasızdı. İlk yarıda Ortega’nın pozisyonuna ofsayt bayrağı kaldıran yardımcı hakeminin kurbanı oldu. 
     



 SPOR 





























</TEXT>
</DOC>
