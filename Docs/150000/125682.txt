<DOC>
<DOCNO> 125682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo41.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Trabzonspor maçı için önlemler... 
</HEADLINE>
<TEXT>

     Birinci Süper Futbol Ligi'nde Fenerbahçe ile Trabzonspor arasında 22 Aralık Pazar günü yapılacak karşılaşma için, il spor güvenlik kurulu bir dizi önlem aldı. 
     İstanbul Valiliği'nden yapılan açıklamada, maçın yapılacağı FB Şükrü Saracoğlu Stadı'nın numaralı tribününde bulunan 700 kişilik A bloğun konuk takım taraftarlarına ayrıldığı belirtilerek, aynı sayıda satışa çıkarılacak biletlerin üzerinde ''Misafir seyirci'' ibaresinin yer alacağı ve bu biletlerin cumartesi günü stattaki Biletix gişelerinde 10.00-17.00 saatleri arasında satışa sunulacağı bildirildi. 
     Bu arada Trabzonspor taraftarlarının güvenliği amacıyla, numaralı tribünde bulunan A ve B blokları arasındaki tel çitin 2 metre yükseltileceği, kale arkası tribünlerinin önüne de yabancı madde atılmasını engellemek amacıyla ağ gerileceği ifade edildi. 
     
     TARAFTAR KÖRÜKTEN GEÇECEK 
     Alınan önlemler çerçevesinde konuk takım taraftarları, FB Şükrü Saracoğlu Stadı'nın çevresine geldiğinde, tarafların sürtüşmeye girmemeleri ve arbede yaşanmaması için stat çevresinde bulunan dış parmaklıklardaki 11 nolu girişten, 6 numaralı konuk takım giriş kapısına dek koridor oluşturmak amacıyla körük kullanılacak. 
     Daha önce alınan kararlar gereği, seyircilerin stada toplu olarak gelmelerine de izin verilmeyecek. 
     
     KAR MASKESİ SATIŞI YASAK 
     Yetkililer, FB Şükrü Saracoğlu Stadı altındaki spor malzemeleri satan firmalarla görüşüleceğini, burada kar maskesi tabir edilen başlıkların satışının engelleneceğini bildirdi. 
     Bu arada Kadıköy Kaymakamlığı'nca, stat çevresindeki seyyar satıcılarda kar maskesi ve kamuflaj amacıyla kullanılan başlıkların satışı da belediye zabıtaları ile koordinasyona gidilerek engellenecek. 
     
     ACİL DURUMLARDA SEYİRCİ TAHLİYESİ 
     Fenerbahçe-Trabzonspor maçının yapılacağı 22 Aralık Pazar günü genel önlemler saat 13.00'ten itibaren alınacak. 
     Saat 19.00'da başlayacak maçta, saha içine görevli olmayan sivil kişiler alınmayacak, acil durumlarda seyirci tahliyesi için koridor ve merdivenler boş bırakılacak. 
     Seyircilerin, stada sokulması yasak olan kar maskesi, meşale, maytap, alkollü içki gibi maddeleri içeriye sokmaları engellenecek, getirenler ve kullananlar güvenlik güçlerince belirlenerek gözaltına alınacak. 
     





</TEXT>
</DOC>
