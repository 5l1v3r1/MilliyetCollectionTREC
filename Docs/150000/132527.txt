<DOC>
<DOCNO> 132527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/guncel/agun.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez polis polisi yakaladı 
</HEADLINE>
<TEXT>

İşadamının bankadaki parasını çarpmaya kalkan Beyoğlu Emniyeti’nden üç polis, güvenlik kamerasındaki görüntüler sayesinde yakayı ele verdi 
     ERDAL KILINÇ İstanbul 

     Beyoğlu’nda, işyerine gittikleri Yusuf Yosma’nın kasasında bulunan 500 milyon lira ile döviz hesabındaki 9 bin 370 doları alan üç polis, bankanın güvenlik kamerasını unutunca yakayı ele verdi. Polis memurları Süleyman Sağanak, Uğur Yüce ve Özdemir Karaman, irtikap suçundan tutuklanarak cezaevine gönderildi. 
     
     KASADAKİNİ ALDILAR 
     Polis kayıtlarına göre olay şöyle gelişti Beyoğlu İlçe Emniyet Müdürlüğü Asayiş Bürosu’nda görevli Süleyman Sağanak, Uğur Yüce ve Özdemir Karaman, 3 Ocak günü, ruhsatsız silah taşıdığı öne sürülen Gökçe Elektrik Sanayi ve Ticaret Ltd.’nin sahibi Yusuf Yosma’nın Şişhane’deki işyerine geldi. İşyerinde herhangi bir suç unsuru bulamayan üç polis, son olarak Yosma’dan çelik kasayı da açmasını istedi. Kasadan çıkan 500 milyon lirayı alan polisler, banka cüzdanındaki 10 bin dolarlık hesabı fark etti. Bunun üzerine Yosma’dan bankadaki parasını da çekmesini istediler. 
     
     PARAYI ÇEKİP VERDİ 
     İşadamı, polis Sağanak’la birlikte gittiği bankanın Şişhane Şubesi’nde 9 bin 370 dolarını çekerek polislere verdi. Ardından emniyete giderek polisleri şik yet eden Yosma, şunları söyledi "Polis kimliği gösteren üç kişi ruhsatsız silah taşıdığımı söyleyerek aramaya başladı. Hiçbir şey bulamadılar. Kasayı açmamı istediler. Açtım, 500 milyon ile bazı faturalar vardı. Parayı alalım mı şeklinde bir konuşma geçti. Parayı alarak bankadaki paramı da istediler. Çok korkmuştum." 
     Banka güvenlik kamerasının kaydettiği görüntüleri inceleyen polis, Yosma’yla birlikte şubeye gelen polis Sağanak’ı tespit etti. Önce Sağanak, ardından da diğer polisler gözaltına alındı. 
     
     BİZE PARA TEKLİF ETTİ’ 
     Yosma’nın işyerine ruhsatsız silah taşıdığı ihbarı üzerine gittiklerini anlatan Sağanak’ın, "Çelik kasadan bazı faturalar çıkınca işadamı fenalaştı. Durumdan şüpelendik. Götürmek istedik ancak para teklif etti. 4 bin 500 doları Özdemir’e 400 dolarını Uğur’a verdim. Gerisi bende kaldı" dediği belirtildi. İrtikap suçlamasıyla Beyoğlu Adliyesi’ne sevk edilen üç polis memuru, tutuklanarak cezaevine konuldu. 
     
     



 GÜNCEL 
















</TEXT>
</DOC>
