<DOC>
<DOCNO> 147661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/spor/aspo.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy bombaladı 
</HEADLINE>
<TEXT>

Futbol Federasyonu Başkanı, eleştirilere sert tepki gösterdi, "Bizi yıpratmaya çalışanları vatan haini ilan ediyorum. Bu kampanyaları artık bıraksınlar. Veremeyeceğim hesap yok" diye konuştu 
     BİLAL MEŞE 

     Medyaya yüklendi 
     FUTBOL Federasyonu Başkanı Haluk Ulusoy yazılı ve görsel medyaya yüklendi. Ulusoy, "İki ülkenin yayın organlarının tutumu ortada. İngiliz medyası takımın yanında kenetlendi. Bizde ise tam tersi. Yok o oynasın, yok bu oynasın, yok bu kadar misafir getirilir mi ’ gibi yıpratma kampanyası yapıldı. Yürekten geçenler maalesef yazılara yansıtılmadı. Bu tip düşüncelere sahip olanları vatan haini ilan ediyorum. Maçın sonucu bence İngiliz medyası 2, Türk medyası 0’dır" dedi. 
     
     Asla yılmayız’ 
     İNGİLTERE karşılaşmasına davetli olarak gidenlerle ilgili eleştirilere de sert çıkan Haluk Ulusoy, "Elbette benim davet edeceğim insanlar var. Bunların arasında siyasiler ve sanatçılar da bulunuyor. Kişisel davetlilerimin tüm masraflarını cebimden karşıladım, karşılamaya da devam edeceğim. Geçmişte de bu tür eleştirilere hedef olduk, ama bunlar bizi asla yıldıramaz. Bıraksınlar bu tür karalama kampanyasını. Veremeyeceğim hiçbir hesap yoktur" ifadelerini kullandı. 
     
     Başımız daima dik’ 
     TÜRKİYE’NİN bu yenilgiyle sadece gruptaki avantajını yitirdiğini vurgulayan Başkan Ulusoy, "Bu takımın nerelerden nereye geldiğini herkes biliyor. Bir yenilgi bizi durdurmaz. Aslanlar gibi ayaktayız ve başımız dik. Bu yenilgi sadece gruptaki büyük avantajımızı elimizden aldı, hepsi o kadar. Bir yenilgiyle çökecek takım hiç değiliz. Önümüzde maçlar var, ben dahil herkesin ayağının yere basması şart. Bu maçtan dersler çıkarmalıyız" diye konuştu. 
     
     Hedeften sapmadık’ 
     AVRUPA Şampiyonası Finalleri’ne lider olarak katılacaklarını da ileri süren Başkan Ulusoy, şöyle devam etti "Hedefimizden bir milim sapma olmadı. İlk hedefimiz Slovakya karşılaşması. Hepsini parça parça edecek güçteyiz. Gruptaki gerçek final maçı İngiltere rövanşı olacak. O zaman kimin daha büyük olduğu ortaya çıkacak. Hocamıza ve futbolcularımıza güvenimiz tam. Bir yenilgiyle, ya da karalama kampanyasıyla dağılmayacağımızı artık herkesin bilmesi gerekiyor." 
     
     Sahaları kapanmalı’ 
     IRAK savaşına rağmen İngiltere maçının başka bir ülkeye alınması için UEFA’ya başvurmadıklarını hatırlatan Haluk Ulusoy, "İngilizler maçı en ateşli taraftarın yer aldığı kente taşıdılar, sesimizi çıkarmadık. Gittik, maçı oynadık, döndük. Sahaya indiler, futbolcularımızı tartakladılar. 12 yıl boyunca böyle bir ortam yaşamadım. Buna sessiz kalmayacağız, UEFA’ya başvuracağız, işin peşini bırakmayacağız. Beş maç sahalarının kapatılması gerekir" yorumunu yaptı. 
     
Ferdinand susmuyor      Milli Takım oyuncularına sahada küfürler yağdıran Ferdinand, İngiliz gazetelerine de "Kendilerini yenilmez olarak görenlere sözlerini yedirdik, boğazlarına tıktık" açıklamasını yaptı 
     Korkumuz yok’ 
     İNGİLTERE’NİN başarılı defans oyuncusu Rio Ferdinand, Türk oyuncuların kendilerini İstanbul’a gitmemeleri konusunda tehdit etmelerini umursamadıklarını belirtti. The Sun Gazetesi’ne konuşan Manchester United’ın yıldızı, "Kimseden korkumuz yok. Eğer futbol oynuyorsanız bunlar oyunun katlanmak zorunda olduğunuz tarafları. Ama taraftarlarımız açısından bir sorun yaşayabiliriz" ifadesini kullandı. 
     
     Tabelaya baksınlar’ 
     İSTANBUL’DAKİ atmosferden en ufak bir endişe duymadıklarını da kaydeden Ferdinand, Türkiye için ağır sözler de söyledi. Tecrübeli futbolcu, "Tugay sürekli yenilmez bir takım olduklarından bahsedip, kendilerini övüyordu. Ancak biz onlara kelimelerini yedirdik. Onların sözlerini tekrar onların boğazına tıkmak mükemmeldi. Bitiş düdüğüyle suratlarının ifadesini görmek hoştu. İyi olduklarını iddia edenler, tabelaya baksın" dedi. 
     
Bu nasıl dost      GALATASARAY’IN eski golcüsü Dean Saunders, İngiliz taraftarlara Türkiye’deki rövanş maçına gitmemeleri tavsiyesinde bulundu. BBC radyosuna konuşan Galli futbolcu, "İstanbul’da atmosfer inanılmazdır. Tünelden çıkarken kırmızı bir sisten başka birşey göremezsiniz. İnsanlar havaya ateş açar. Rakip takım geldiğinde kulaklarınız sağır olur" diyerek, "Bence futbolcular için herhangi bir tehlike yok ama İngiliz Federasyon’u taraftarların gidişini yasaklamalı" önerisini yaptı. 
     
Alpay ve Tugay dava açıyor      A Milli Takım’ın İngiltere ile yaptığı maçın bitiminde Ferdinand ile tartışan Blackburn Roverslı Tugay ile Aston Villa’da top koşturan Alpay’a tehditler yağdığı belirtildi. İngiltere’de yazılı ve görsel medya tarafından hedef adam ilan edilen Ay - Yıldızlı futbolcular, yasal yollara başvuracaklarını söylediler, menajer Can Çobanoğlu’ndan destek istediler. Tugay ve Alpay’ın, kendisini hedef gösteren gazetelere tazminat davası açmak için kulübün avukatlarını devreye soktuğu da ifade edildi. 
     
İngiltere’ye ceza geliyor      TÜRKİYE maçında seyircilerin çıkardığı olaylar İngilizler’in başını ağrıttı. UEFA Disiplin Kurulu’nun İngiltere’ye 4 Haziran’daki Slovakya maçını seyircisiz oynama cezası vereceği öğrenildi. UEFA’nın holiganların elemelerde bir daha olay çıkarması durumunda İngiltere’yi Avrupa Şampiyonası Finalleri’ne almamayı ciddi ciddi düşündüğü de belirtildi. Slovakya’nın da UEFA’ya resmen başvurarak, can güvenliğinden endişe duyduğunu ve maçın seyircisiz yapılmasını istediği ifade edildi. 
     
Çobanoğlu BBC’ye çıktı      MİLLİ Takım Menajeri Can Çobanoğlu, BBC’nin canlı yayınına telefonla katıldı, maçla ilgili çeşitli soruları yanıtladı. Yayın süresince İngiliz taraftarlarının taşkınlığından yakınan Çobanoğlu, iki kez sahaya seyircinin indiğini hatırlatarak, "Atılan her golden sonra İngilizler içeri daldılar, futbolcularımıza saldırdılar. UEFA bu görüntülere kayıtsız kalamaz. Kaldığı taktirde çifte standart olur. Sahanın kapanması şart" dedi. 
     


SPOR 


























</TEXT>
</DOC>
