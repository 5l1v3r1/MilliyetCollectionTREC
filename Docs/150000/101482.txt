<DOC>
<DOCNO> 101482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sonspo17.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Süreyya ''Atletizme yeni başladım'' 
</HEADLINE>
<TEXT>

     Almanya'nın Münih kentinde düzenlenen 18. Avrupa Atletizm Şampiyonası'nda bayanlar 1500 metrede altın madalya kazanarak Türkiye'ye atletizmde ilk Avrupa şampiyonluğunu getiren Süreyya Ayhan, İstanbul'a geldi. 
     Süreyya Ayhan, İstanbul Atatürk Havalimanı VIP Salonu'nda Gençlik ve Spor İstanbul İl Müdürü Vedat Bayram, Atletizm Federasyonu Başkanvekili Hüseyin Yıldırım ve antrenörü Yücel Kop ile birlikte bir basın toplantısı yaptı. 
     Yarışın başından sonuna dek hep birinciliği düşündüğünü ifade eden Ayhan, ''Hedefim şampiyonluktu. İyi hazırlanmıştım. Son 20 metrede de şampiyon olacağıma inanıyordum ve bunu başardım. Benim ve atletizm için bu bir başlangıç. Ben atletizme yeni başladım'' dedi. 
     Ayhan, şu anda hiçbir sakatlık sorununun bulunmadığını ve bundan sonra daha sık yarışacağını vurgulayarak, şöyle konuştu 
     ''Bundan sonra bana çok büyük desteğin geleceğine inanıyorum. Desteğin olunursa başarı da gelir. Basının da desteklemesi lazım. Türkiye'de yüzlerce Süreyya var. Önemli olan bunları bulmamız ve çıkartmamız. Hayalimde Dünya ve Olimpiyat şampiyonlukları var.'' Bir gazetecinin sorunu üzerine Süreyya, yarışı başından sonuna dek önde götürmesinin kendisinin taktiği olduğunu söyledi. 
     Ayhan ayrıca, Dünya Kupası'nda başarılı olan milli takımın orada yaşadığı duyguları, Almanya'da hissettiğini kaydetti. 
     Başarının ekip çalışması sonunda geldiğini belirten Ayhan, Devlet Bakanı Fikret Ünlü, Gençlik ve Spor Genel Müdürü Kemal Mutlu, Atletizm Federasyonu eski başkanı Mehmet Yurdadön, Gaziantep Büyükşehir Belediye Başkanı Celal Doğan ve spor yazarı Deniz Gökçe'ye teşekkür etti. 
     
     KOP ''ÇOK EMEK VERDİK'' 

     Süreyya Ayhan'ın antrenörü Yücel Kop ise çok çalıştıklarını ve büyük emek verdiklerini belirterek, altın madalya kazandıkları için çok mutlu olduğunu söyledi. 
     Kop, Ayhan'ın 4 gün sonra Zürih'te, daha sonra Belçika ve Almanya'da yarışacağını, başarılı atletin ayrıca dünya karmasına seçildiğini ve İspanya'ya çağrıldığını bildirdi. 
     Gençlik ve Spor İstanbul İl Müdürü Vedat Bayram da, Süreyya'nın şampiyonluğunun tesadüfi değil, planlı bir hareketin sonucu olduğunu belirterek, ''Süreyya'nın derecesi, 2000 Eylül'ünden beri 1500 metrede koşulan en iyi derecedir'' dedi. 
     Atletizm Federasyonu Başkanvekili Hüseyin Yıldırım ise milli atletin çok büyük bir başarı elde ettiğini vurgulayarak, bundan sonra doğacak kız çocuklarına Süreyya, erkeklere de Ayhan isminin verileceğini söyledi. 
     Havalimanında çiçeklerle karşılanan Süreyya Ayhan'a, Bayram ve Yıldırım, birer altın madalya taktı. 
     Bu arada VIP Salonu dışında bir grup vatandaş Süreyya'ya sevgi gösterilerinde bulunarak, ''Türkiye seninle gurur duyuyor'' diye tempo tuttu. 
     Öte yandan Ayhan'ın basın toplantısını çok sayıda basın mensupu izlerken, bazı televizyonlar canlı yayın yaptı. 
     





</TEXT>
</DOC>
