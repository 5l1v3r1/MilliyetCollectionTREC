<DOC>
<DOCNO> 127203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/yazar/tamer.html </URL>
<DATE> 2002/12/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tayyip Bey, İSO’da Özal’ın demode kopyası gibiydi 
</HEADLINE>
<TEXT>

İşadamlarını alıp Çin’e - "Fizan’a" gitmeden önce bir zahmet kamudan sağlanan girdilerin maliyetlerini Çin’in - "Fizan"ın düzeyine çekseniz 
     AKP lideri Tayyip Erdoğan, seçim zaferinden sonra ilk kez İstanbul Sanayi Odası’nın aylık Meclis toplantısına katıldı ve sanayicilere hitap etti. 
     Toplantının ayrıntılarını dünkü gazetelerden okumuşsunuzdur. Tayyip Bey "Çivi çakan sanayici baştacımız olacak" dedi. Yatırımların önündeki mevzuatla ilgili tüm engelleri kaldırma vaadinde bulundu. "Siz yeter ki yatırım yapın, bizden her türlü kolaylığı göreceksiniz, hep arkanızda olacağız" dedi. 170 işadamıyla gittiği son Rusya seyahatine de değinerek, işadamlarını alıp Çin’e, Türki cumhuriyetlerine, "hatta gerekirse Fizan’a" götüreceğini belirterek "Sizlerle birlikte dünyayı fellik fellik dolaşmaya mecburuz" dedi. 
     
     Tayyip Bey iyi hatip 
     Baştan söyleyeyim. Tayyip Bey, dinlemeye tahammülümün olmadığı liderlerden hiç değil. Tam tersine kendisini ilgiyle dinliyorum. En önemlisi lafı uzatmıyor. Bizleri aptal yerine koyarak bir söylediğini defalarca tekrar etmiyor. Diyeceğini kestirme yoldan anlatıyor. Sesinin tonlaması ve vücut dili de hiç fena değil. 
     İSO’da konuşurken de hiç sıkmadı, tadında bıraktı. Ancak konuşmasının içeriği, - kendisini dinleyen sanayiciler ne düşündüler bilemem ama - İSO çatısı altında 20 yıldır sanayicilerle birlikte liderleri dinleyen bir gazeteci olarak beni fena halde düş kırıklığına uğrattı. "Fena halde" diyorum, çünkü Tayyip Bey’in konuşmalarını yazan ekibin düne kadarki performansı, bana çağın gerisinde olmadıkları izlenimini vermişti. 
     
     Özal’ın demode kopyası 
     İSO’daki konuşma ise, rahmetli Turgut Özal 20 yıl önce aynı çatı altında aynı şeyleri söylediğinde İstanbullu sanayiciler tarafından dakikalarca ayakta alkışlanan, ancak bugünün koşullarında geçerliliği olmayan bir "seferberlik" çağrısının demode kopyası gibiydi. Zaten sanayiciler de Erdoğan’ı nezaketen gönülsüz alkışladılar. 
     Çünkü sanayicimiz, yurtdışında kendilerine yeni ihracat pazarları bulmayı çoktan öğrendi. Ancak kamudan sağladığı girdilerin maliyetleri ve kredi faizleri o kadar yüksek, üstüne üstlük istikrarsızlık nedeniyle kurlar o kadar oynak ki, Çin gibi yıldızı yeni parlayan ülkelerin ürünleriyle rekabet edemiyor artık. İç pazar da yerlere serilmiş durumda. Zaten AKP’nin Acil Eylem Planı’nda da Türkiye’de açlık sınırında yaşayan 15 milyon insan bulunduğu ve peş peşe gelen krizlerle halkın yoksullaştığı vurgulanmıyor mu 
     İyice anlatabilmek için bir kez de madde madde sıralayalım 

</TEXT>
</DOC>
