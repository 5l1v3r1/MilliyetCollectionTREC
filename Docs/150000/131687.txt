<DOC>
<DOCNO> 131687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sondun13.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül'ün New York Times'a demeci... 
</HEADLINE>
<TEXT>

     Başbakan Abdullah Gül, Irak lideri Saddam Hüseyin'e, BM kararlarına uymadığı takdirde ortaya çıkacak tehlikeler konusunda kendisini uyaran bir mektup ilettiğini açıkladı. 
     Gül, New York Times gazetesine verdiği demeçte, ''Kendisine Saddam'a oyun oynama zamanı olmadığını hatırlattım ve 'Bu savaşı önlemek için gerekli adımları atmalısınız' dedim'' ifadesini kullandı. 
     Mektubun Devlet Bakanı Kürşat Tüzmen aracılığıyla iletildiğini de belirten Gül, ''Saddam'ın cevabını cesaret verici bulduğunu'' ifade etti. Gül, Saddam'ın cevabında, ''Barışçı bir çözüme ulaşılması için önümüzde zaman olduğunu sanıyorum'' dediğini de açıkladı. 
     ''Saddam Hüseyin'den çekilmesini talep etmedim'' diyen Gül, ''Saddam Hüseyin'in işbaşından uzaklaştırılmasına katılacak Iraklı yetkililer için af çıkartılmasıyla ilgili Suudi planını tartıştığını'' doğruladı, ''ancak bunun, üzerinde konuşulan düşüncelerden biri olduğunu'' kaydetti. 
     
     ''BEN KRAL DEĞİLİM'' 
     Gül, ''iki dayanılmaz güç arasında kaldığını'' belirtti ve ''bu güçlerden birinin, Türkiye'nin 50 yıllık müttefiki ABD, diğerinin ise yüzde 80'i savaşa karşı olan Türk halkı olduğunu'' söyledi. 
     ''Ben ne kralım, ne de emir'' ifadesini kullanan Gül, ''Türkiye, açık bir ülkedir. Halkın tepkilerini göz önüne almak zorundayız. Sokağın görüşü bizi ilgilendirir'' diye konuştu. 
     Gül, Amerikan askerlerinin varlığının kabulü konusunda parlamentoda cereyan edecek tartışmaları ise ''dev siyasi mücadele'' olarak niteledi. 
     ''Türkiye'nin katkısının sınırlı olabileceği'' yolunda Cumhurbaşkanlığı Sözcüsü Tacan İldem'in açıklamasına da yer veren gazeteye bilgi veren gazeteci Sedat Ergin ise, ''Hükümet, konuyu meclise getirirse, parti üyelerinden bazılarının aleyhte oy kullanacaklarını biliyor'' dedi. 
     
     ''TÜRKLER PRENSİPTE KABUL ETTİ" 
     ''Türkiye'nin savaşı önlemek için diplomatik ve askeri olmak üzere iki yoldan harekete geçtiğini'' kaydeden gazeteye açıklamada bulunan, adı saklı tutulan bir Batılı diplomat, ''Türk liderlerinin, Amerikan kara ve hava kuvvetlerine topraklarını açmayı prensip olarak kabul ettiklerini'' söyledi. 
     Amerikalıların, başlangıçta önerdikleri 80 bin asker sayısında önemli indirim yaptıklarını da kaydeden gazete, nihai sayının taraflar arasında tartışıldığını vurguladı. Aynı diplomat, ''Türklerin, kuzey cephesi açılması olasılığını reddetmediklerini'' de öne sürdü. 
     Haberde, ''Türklerin, olası bir savaşın bölücü faaliyetleri artırmasından ve yeni bir mülteci sorunu yaratmasından korktukları'' da kaydedildi. 
     





</TEXT>
</DOC>
