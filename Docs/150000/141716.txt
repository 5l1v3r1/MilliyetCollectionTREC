<DOC>
<DOCNO> 141716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/guncel/gun10.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Heykeller ancak marinaya sığdı 
</HEADLINE>
<TEXT>

Bodrum aşığı İsviçreli heykeltıraş Beat Kohlbrenner’in 8 ton ağırlığındaki eserleri marinada sergilenecek 
     YAŞAR ANTER DHA 

     İsviçreli dünyaca ünlü heykeltıraş Beat Kohlbrenner, Bodrum Marina’da açacağı sergi için çalışmalarına hız verdi. Türkiye’nin en büyük heykel sergisi olacağı belirtilen organizasyonda, tonlarca ağırlığındaki eserlerini Bodrum Marina’da beğeniye sunmaya hazırlanan Kohlbrenner, "Artık Bodrumluyum ve bu ilçenin sanatsal ve kültürel değerlerinin tanıtılması için çaba harcayacağım" dedi. 
     Beat Kohlbrenner, 1998 yılında tatil için geldiği Bodrum’da sualtı kameramanı Zeynep Çökmez ile tanıştı. İlçeye hayran kalan Kohlbrenner, Çökmez’in de yardımıyla Bitez’de atölye açtı. 
     
     Sergi temmuzda açılacak 
     Bugüne kadar 45 uluslararası sergi açan, yaptığı 50- 60 tonluk mermer heykellerle dünyanın ünlü sanatçıları arasına giren Kohlbrenner ağırlıkları 1 ile 8 ton arasında değişen mermer heykellerin sergilenmesi için yer bulamayınca sanatçının imdadına Bodrum Marina Genel Müdürü Ömer Karacalar yetişti. Kohlbrenner’in mermer eserleri Temmuz ayında açılacak sergi için şimdiden Bodrum Marina’ya yerleştirilmeye başlandı. 
     



 GÜNCEL 
















</TEXT>
</DOC>
