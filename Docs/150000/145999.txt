<DOC>
<DOCNO> 145999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/soneko35.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Türkiye Koordinatörü Türkiye ile yakın ilişki içindeyiz 
</HEADLINE>
<TEXT>

     Birleşmiş Milletler BM Türkiye Koordinatörü ve BM Kalkınma Programı UNDP Temsilcisi Alfredo Witschi-Cestari, Irak savaşıyla ortaya çıkan durum konusunda Türk yetkililerle yakın ilişki içinde olduklarını söyledi. 
     Witschi-Cestari, Türkiye'deki 4 yıllık görev süresinin dolması nedeniyle bugün BM Temsilciliği'nde düzenlediği toplantıda, Türkiye'de bulunduğu süre içinde yaptığı çalışmalar ve Irak savaşı konusunda bilgi verdi. 
     Irak savaşının gündeme gelmesinin ardından BM kuruluşlarından yaklaşık 60 kişilik bir heyetin Türkiye'ye gelerek çalışmalarda bulunduğunu anlatan Witschi-Cestari, BM olarak Irak savaşının olası olumsuz etkilerini gidermek amacıyla Irak içinde ilaç ve gıda stoklarının da bulunduğunu anlattı. 
     Savaşın olumsuz etkilerinden birinin gıda sorunu olduğunu anlatan Witschi-Cestari, bu çerçevede Dünya Gıda Örgütü'nün komşu ülkelerden Irak'a ilaç ve gıda sevki için gerekli çalışmalarda bulunduğunu söyledi. 
     Dünya Gıda Programı'nın bu çerçevede Türkiye üzerinden de ayda 100 bin ton gıda sevketmek istediğini ve bu amaçla Türkiye'de 1.5 milyon ton gıda stoklanmasının gündemde olduğunu anlatan BM Temsilcisi, kuruluşun bunun için 1 milyar doların üzerinde yardımda bulunabilmek için uluslararası kamuoyuna çağrıda bulunacağını hatırlattı. 
     Witschi-Cestari, ''Savaşın bir an önce bitmesini istiyoruz. Ama her türlü duruma hazırlıklı olmak gerekli'' dedi. 
     BM olarak Irak'a komşu ülkelerde göçmenler için kamplar oluşturduklarını, bunun iki tanesinde göçmen kabulünün söz konusu olduğunu anlatan Witschi-Cestari, Türk yetkililerle insani yardım konusunda çok yakın işbirliği içinde olduklarını bildirdi. 
     Irak'ta savaş nedeniyle ülke içinde yer değiştirmeler olmakla birlikte, şu an itibariyle komşu ülkelere yönelik bir göçten söz etmenin mümkün olmadığını söyleyen temsilci, ''Türkiye insani yardım konusunda çok büyük destek oluyor'' dedi. 
     




</TEXT>
</DOC>
