<DOC>
<DOCNO> 133557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/spor/aspo.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HASAN ŞAŞ İLE İPLER KOPTU 
</HEADLINE>
<TEXT>

Olaya "Okan - Emre sendromu" yakıştırması yapan Galatasaray Yönetimi, aynı hataya düşmeyecek 
     HALİL ÖZER 

     1- Futbolcu, 2 milyon dolarlık garanti para önerisini taksit nedeniyle geri çevirdi 
     2- Buna sinirlenen yönetim, artık "İmza atacağım" dese bile hemen kabul etmeyecek 
     3- Hasan’ın bundan böyle ya yedek kalacağı, ya da 18’e alınmayacağı öğrenildi 
     4- Yıldıza, "Eğer anlaştıysan, hemen git. Bonservisinde sorun çıkarmayız" denecek 
     
     Peşin para istedi 
     VE Galatasaray Yönetimi, Hasan Şaş ile köprüleri atıyor. Son yaptıkları görüşmede yıldız futbolcusuna 3.5 yıl için 7 milyon dolar öneren Sarı - Kırmızılılar, yıllık 2 milyon doları 10 ay taksitle ödemeyi teklif etmişti. Ancak Hasan ise her yıl başında 1’er milyon doları peşin istemiş ve pazarlık tıkanmıştı. "Artık bıçak kemiğe dayandı" diyen yönetim ise buna sert tepki gösterdi. 
     
     "En çok o kazanacaktı" 
     HASAN’A Ortega’nın aldığı parayı önerdiklerini belirten Sarı - Kırmızılı yöneticiler, "Galatasaray’da onun aldığı parayı kimse almıyor. Xavier ile bile yıllık 1 milyon Euro üzerinden anlaştık" dedi. Bundan sonra Hasan Şaş ile görüşmeyeceklerini açıklayan idareciler, "Artık kendisi gelip İmzaya hazırım’ dese bile düşüneceğiz" ifadesini kullanarak futbolcuya olan tutumlarını dile getirdiler. 
     
     Ağızları yanmıştı 
     YILDIZ oyuncuda "Emre - Okan sendromu" yaşandığını ifade eden Galatasaraylı yöneticiler, "O zamanki hataya düşmeyeceğiz" diyerek akıllandıklarını belirtti. Fatih Terim’in de korumayı bıraktığı Hasan’ın, bundan sonra ya yedek kulübesinde oturacağı ya da takımla birlikte antrenmanlara çıkmasına rağmen 18 kişilik maç kadrolarında yer alamayacağı öğrenildi. Futbolcunun buna ne tepki vereceği ise merak konusu oldu. 
     
     Hemen gidebilir 
     YÖNETİMİN diğer bir düşüncesi de, Hasan Şaş’ı karşısına alıp, açık açık konuşmak... Yıldızın başka bir takımla anlaştığı duyumunu alan Sarı - Kırmızılılar, açıkça "Gidebilirsin" diyecek. İdarecilerin, yapacakları görüşmede, "Eğer başka bir kulüple anlaştıysan, şimdiden git. Hem kendini, hem de Galatasaray’ı yakma. Bonservis konusunda da zorluk çıkarmayacağız" diyecekleri belirtildi. 
     
     Galatasaray günlüğü 
     Program karıştı 
     SPARTA Prag ve Basel maçlarını iptal eden Galatasaray’ın kamp programı karıştı. Önce Isparta’da Lokomotiv Plovdiv ile bugün 14.00’te maç yapılacağı açıklandı. Ancak Fatih Terim, karşılaşmanın 15.00’te Antalya’da oynanacağını belirtti. Bu akşam İstanbul’da olacağı söylenen Cim - Bom’un, dönüşü bile kesinleşmedi. 
     
     Büyüklerin ümitleri 
     FENERBAHÇE ve Galatasaray’ın yeni transferleri Kemal ile Suat Usta, Ümit Milli Takım’ın İsrail ile oynayacağı maç için yaptığı Belek kampında buluştu. Ezeli rakiplerin genç ümitleri zirvede dostluk mesajı verirken şampiyonluk için sadece kendi takımlarına şans tanıdılar. 
     
     Lalatoviç pürüzü 
     30 Ocak’ta Kızılyıldız ile bir hazırlık maçı yapmayı planlayan Galatasaray, Lalatoviç’te yaşanan pürüzler nedeniyle bu karşılaşmayı oynamayı düşünmüyor. Yugoslav ekibinin bu transferde adeta Sarı - Kırmızılılar’ı dışlaması, iki kulüp ilişkilerinin de soğumasına yol açtı. 
     
     Yemek krizi 
     RUS ekibi Krilya ile oynanan maç sonrasında, 22.30’da Kemer’e yemeğe giden Galatasaraylı futbolcular sitem etti. Karşılaşmanın ardından dinlenemediklerini belirten Sarı - Kırmızılılar, "Otele gitseydik daha iyi olurdu" diye konuştu. 
     



 SPOR 
























</TEXT>
</DOC>
