<DOC>
<DOCNO> 104054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo11.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor başkanı küfür yüzünden istifa etti... 
</HEADLINE>
<TEXT>

     Kendi sahasında Çaykur Rizespor'a 5-1 gibi farklı skorla yenilen İkinci Futbol Ligi A Kategorisi takımlarından Antalyaspor'da, kulüp başkanı Bekir Kumbul, taratarların maç sırasındaki küfürlerine dayanamarak, görevinden istifa etti. 
     Antalya Büyükşehir Belediyesi ve Antalyaspor Kulübü Başkanı Dr.Bekir Kumbul, düzenlediği basın toplantısında, futbol dünyasına bir türlü ayak uyduramadığını, ancak iyiniyetle Antalyaspor'a hizmet vermeye çalıştığını söyledi. Kumbul, Çaykur Rizespor karşılaşmasında taraftarların ettiği küfürleri hiçbir zaman haketmediğini bildirdi. 
     Futbol dünyasından artık tamamıyla çekildiğini anlatan Kumbul, şöyle konuştu 
     ''İyiniyetle Antalyaspor'a hizmet vermeye çalıştım ama yararlı olamadım. Antalyalı hemşehrilerimden özür diliyorum. Futbol dünyasına ayak uyduramadım. Yakışıksız ve seviyesiz küfürler bardağı taşıran son damla oldu. Futbol dünyası bana göre değil. Bu dünya, ayrı bir dünya. Yaşamımda bundan sonra futbol dünyası olmayacak. Sezon açılışında bile başkan hakkında aleyhte tezahürat oluyorsa, artık gerisini siz düşünün. İstifa etmeme tribün terörü neden oldu. Beni futboldan soğuttular.'' Kumbul, Antalyaspor'un en kısa sürede olağanüstü kongreye gideceğini ve Antalyaspor'a sahip çıkacak kişilerin bulunacağını sözlerine ekledi 
     





</TEXT>
</DOC>
