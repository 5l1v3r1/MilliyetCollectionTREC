<DOC>
<DOCNO> 119503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun05.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah denetçileri Bağdat yolunda... 
</HEADLINE>
<TEXT>

     İngiltere Dışişleri Bakanı Jack Straw, BM silah denetçilerinin Bağdat'a dönüşlerinin, Irak lideri Saddam Hüseyin'in kitle imha silahlarının yok edilmesinde işbirliği açısından ''son şans'' olduğunu söyledi. 
     Straw, yaptığı açıklamada, Irak liderinin, BM Güvenlik Konseyi'nin son kararını tam olarak uygulamaktan başka seçeneği olmadığını belirtti. 
     ''Bu kararla ona son bir şans tanınmıştır. Kararın ikinci paragrafında da bundan söz edilmektedir. Eğer buna inanmaz, bu sözü hafife alırsa hayatının hatasını yapar'' diyen İngiltere Dışişleri Bakanı, ''uluslararası kamuoyunun, Saddam'ın yıllardır oynadığı saklanbaçtan artık sıkıldığını'' kaydetti. 
     BM silah denetçilerinin bugün öğle saatlerinde Bağdat'a ulaşmaları bekleniyor. 
     





</TEXT>
</DOC>
