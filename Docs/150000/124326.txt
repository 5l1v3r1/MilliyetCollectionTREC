<DOC>
<DOCNO> 124326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/spor/spo08.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA, Doğu’ya yine sırtını çevirdi, 2008’i Avusturya-İsviçre’ye verdi 
</HEADLINE>
<TEXT>
EURO FİYASKO 
Avrupa Futbol Şampiyonası’na talip olan Türkiye ile Yunanistan, seçimdeki final oylamasında yenildi, politika yine galip geldi. Kafilemiz büyük hayal kırıklığı yaşadı 
     MEHMET DEMİRCAN 

     Üç ülke elendi 
     İSVİÇRE’NİN Nyon kentinde, 2008 Avrupa Futbol Şampiyonası için yapılan seçimlerden Avusturya - İsviçre ortaklığı galip ayrıldı. Şenes Erzik’in de yer aldığı, ancak oy kullanma hakkının bulunmadığı UEFA İcra Kurulu toplantısı TSİ 10.00’da başladı. Kurulla birlikte toplanan ülke federasyonları milli takım komitesi, öncelikle Rusya, İskoçya - İrlanda ve Hırvatistan - Bosna adaylarının 2. oylamaya girmemesi kararını aldı. 
     
     Macar şoku 
     NYON’DAKİ toplantının ikinci turunda Danimarka, Finlandiya, İsveç ve Norveç’in oluşturduğu NORDİC de elenince, finale Türkiye - Yunanistan, Avusturya - İsviçre ve Macaristan yükseldi. Ancak Macaristan’ın bu başarısı, kafilemizin planlarını suya düşürdü. Bu ülke delegesinin finalde oyunu almayı düşünen, kafilemiz, Avusturya - İsviçre ortaklığının, Macaristan’ın kobay olarak finale yükselmesini sağlamasıyla şoke oldu. 
     
     6 saat beklendi 
     FİNAL oylamasındaki stratejik atak sonucu Türkiye ile Yunanistan devre dışı bırakıldı ve Avusturya - İsviçre, Macaristan’a karşı 9 - 3’lik oy üstünlüğü sağladı. Böylece kobay Macaristan, Türk - Yunan ortaklığını yaktı. İki saatte alınması beklenen karar, büyük tartışmaların yaşanması nedeniyle, ancak 6 saatte açıklanırken, Johansson’ın kazanan ülkeyi bildirmesiyle, Türk ve Yunan kafilesi büyük hayal kırıklığı yaşadı. 
     
Johansson uyuma UEFA Başkanı, Türkiye ile Yunanistan’ın prezantasyonunda uyuya kaldı 
     İSVİÇRE’NİN Cenevre kentinde önceki gece düzenlenen tanıtım toplantılarında ilginç olaylar yaşandı. Tüm ülkelerin tanıtımlarını dikkatle dinleyen UEFA Başkanı Johansson, Türkiye - Yunanistan ortaklığının prezantasyonu yapılırken uyudu. İsveçli futbol adamının bu tutumu herkesi şaşırtırken, büyük tepki de gördü. 
     TÜRK - Yunan tanıtımında, bugüne kadar Avrupa şampiyonalarının yapıldığı ülkeler, bir haritada farklı renkle gösterilerek, "Bu haritada bir dengesizlik var. Hep Batı Avrupa organizasyon yapmış" ifadesinin kullandığı öğrenildi. Başkan Haluk Ulusoy’un, "Artık Doğu Avrupa’ya şans vermelisiniz" dediği de bildirildi. 
     
Herkes bize karşıymış      FUTBOL Federasyonu Başkanı Haluk Ulusoy, İsviçre ile Avusturya’nın uzun süredir, basında ve Avrupa’da ön planda olduğunu söyledi. Ulusoy, "Beklenen oldu. Demek, boşuna çalıştık. Kazanabileceğimiz bir yarışı kaybettik. Politik olmayınca kazanıyorduk dedik, korktuğumuz başımıza geldi. Zaten İsviçreli gazetecinin, Lennart Johansson ile röportajı yayınlandıktan sonra, biz inanmak istemesek de, olayın farklı bir yönü ortaya çıktı. Herkes bize karşıymış" dedi 
     
     Politikayı düşünmedik 
     YUNANİSTAN Futbol Federasyonu Başkanı Gagatzis, büyük bir hayal kırıklığı yaşadıklarını söyledi. Gagatzis, "Prezantasyonda söylemiştik. Böyle büyük turnuvaları, zaten hep Batı Avrupa ülkeleri organize etti, dedik. Sıra Doğu Avrupa’ya geldi diye de eklemiştik. Ama bu seçimlerde işin içine politikanın gireceğini düşünmemiştik. Bir kez daha aday olmayı düşünmüyoruz, çünkü nasıl olsa kaybediyoruz" diye konuştu. 
     
Çarpıcı iddialar      1- FIFA Başkanı Sepp Blatter’in Euro 2008’in, vatandaşı olduğu İsviçre’ye verilmesi için UEFA’daki yetkilileri aradığı ve baskı yaptığı ifade edildi. 
     2- Johansson, İsviçre basınında 15 gün önce çıkan "Yunanistan ve Türkiye kazanamaz" açıklamasını yalanlamıştı. Ama gazetelerin bu röportajı yayınlarken, Johansson’a haber verdikleri bildirildi. 
     3- Haluk Ulusoy, 1.5 ay önce İsviçre - Avusturya ortaklığının kazandığını duyduğunu ve "Ateş olmayan yerden duman çıkmaz" yorumunu yaptığını söyledi. 
     4- Avusturya ve İskoçya basını, Türkiye ile Yunanistan’ın finale kalamadığını ileri sürdü. Gazetecilere göre, finalde İsviçre - Avusturya ile Macaristan oylandı. 
     5- İsviçre Futbol Federasyonu Başkanı Ralph Zloczower, oylama uzayınca "Artık bu saatten sonra özellikler konuşulmaz, politika ön plana çıkar" açıklamasını yaptı. 
     
"Ders alalım"      UEFA Asbaşkanı Şenes Erzik, 2008 çalışmasına destek olan herkese teşekkür etti. Erzik, ders alınması gerektiğini söyledi ve şöyle devam etti "FIFA baskısı olduğuna inanmıyorum. Ancak bu işin peşini bırakmamız lazım. Ben, dün önceki gece geç saatlere kadar kulislerime devam ettim. Ancak Macaristan’ı hesaba katmamıştım. Bu nedenle oylarımız bölündü ve bazı güvendiğimiz kişiler bize yanlış yaptı." 
     



 SPOR 



























</TEXT>
</DOC>
