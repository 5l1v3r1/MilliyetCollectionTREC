<DOC>
<DOCNO> 136840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/guncel/agun.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Menderes’in Londra’da geçirdiği korkunç kazanın görüntüleri ilk kez ekranda 
</HEADLINE>
<TEXT>
Menderes’in ayağı enkazda sıkışmıştı 
Başbakan Adnan Menderes, 1959 yılında Londra’da korkunç bir uçak kazası geçirdi. Can Dündar’ın hazırladığı kazanın belgeseli CNN Türk’te yarın gösterilecek 
     CAN DÜNDAR 

     Başbakan Adnan Menderes’in 1959 yılında Londra’da geçirdiği korkunç uçak kazası, ilk kez yayımlanacak görüntüleri ve ilk kez konuşacak tanıklarıyla yarın gece pazar CNN Türk ekranına geliyor. 
     Can Dündar’ın yönetiminde, Koçbank’ın desteğiyle hazırlanan "O Gün" belgeselinde, İngiliz film ekiplerince, kazadan hemen sonra çekilen bir filme yer verilecek. Uçağın enkaz kaldırma çalışmalarını, Menderes’in kaldırıldığı hastaneyi ve Başbakan’ın diğer kazazedeleri ve kendisini kurtaran aileyi ziyaretini gösteren bu film, Türkiye’de ilk kez yayımlanacak. 
     Belgeselde ayrıca Menderes ve arkadaşlarını kazadan sonra yaralı olarak bulup evlerinde tedavi eden Bailey ailesinin küçük kızı Elizabeth de gördüklerini anlatacak. 
     
     Kaza nasıl olmuştu 
     Başbakan Menderes 1959 yılının 17 Şubat sabahı, Londra’ya gitmek üzere Türk Hava Yolları’na ait Viscount tipi 4 motorlu "Sev" yolcu uçağına binmişti. İngiltere’ye, bağımsız Kıbrıs devletini kuracak olan Londra anlaşmasına imza atmaya gidiyordu. 
     Ancak Yeşilköy’den havalandıktan sonra Londra’da havanın kapalı olması nedeniyle uçağın önce Paris’e inmesi düşünülmüş, ancak daha sonra uçak Londra’nın 40 kilometre güneyindeki Gatick havaalanına yönelmişti. 
     Uçağın sol arka tarafında pencere kenarında oturan Menderes, koyu gri renkte bir sis tabakasının ortasında görmedikleri bir piste doğru inerken hissettiklerini daha sonra şöyle anlatmıştı 
     "Ölüm korkusunun, ölümden daha beter bir duygu olduğunu o an hissettim. İki alemin ortasındaydım Takdire sığınmaktan başka yapacak bir şey yoktu. İlk aklıma gelen sureyi okumaya başlayarak kendimi kadere teslim ettim." 
     Saat 19’da uçağın yolcuları havaalanının yakınındaki çam ormanına doğru indiğini fark ettiler. Pilot, göremediği iniş pistine 2 mil kala alçalmış ve ağaçlara çarpan uçak, 250 metre kadar sürüklendikten sonra durabilmişti. 
     Bu arada Menderes’in oturduğu kuyruk kısmı kopmuş ve gövde bir süre sürüklendikten sonra durup yanmaya başlamıştı. 
     Yolcular feryat ederek yanan uçaktan çıkmaya çalışıyordu. 
     Bu arada Başbakan Menderes’in yüzü sıyrılmış, ayağı uçağın tabanında bir yere sıkışmıştı. 
     Düşüş sırasında uçak ters dönünce Menderes de enkazın içinde baş aşağı asılı kalmış, imdadına yetişen DP Sakarya milletvekili Rifat Kadızade Başbakan’ı ayağını çekerek kurtarmıştı. 
     
     "Arkadaşlar yanıyor" 
     Tanıkların anlattıklarına göre Menderes’in bir koluna Rifat Kadızade diğer koluna da Şefik Fenmen girdi. Ve kaza mahallinden uzaklaşıp bir yere oturdular. 
     Kurtulan yolculardan Melih Esenbel hemen Başbakan’ın yanına geldi. 
     Menderes’in yüzündeki yırtık dışında bir yarası görünmüyordu. Ancak üstü başı çamur içinde ve perişan haldeydi. Son derece üzgündü. Esenbel’e "Şu hale bak, ne trajedi, arkadaşlar uçağın içinde yanıyorlar" dedi. 
     O sırada çevredeki bir çiftlik evinde oturan Tony ve Margareth Bailey çifti, gürültüyü duyup evden fırlamıştı. Yaralıları şok olmuş bir halde buldular. 
     Ormanın içinde şaşkın bekleşen bu adamlardan biri Türkiye’nin başbakanıydı. 
     Tony Bailey uçaktakileri kurtarma çabasına girişirken, eşi, Başbakan Menderes’i, Rifat Kadızade’yi ve Şefik Fenmen’i arabasına alıp eve götürdü. 
     Eski bir hemşire olan Margareth Bailey yaralılara ilk müdahaleyi orada yaptı. 
     
     Menderes nerede 
     BBC’nin haberi duyurmasından sonra Türkiye kazayı öğrenmiş ve başta Cumhurbaşkanı Celal Bayar olmak üzere herkes panik halinde Menderes ve arkadaşlarının akıbetini araştırmaya koyulmuştu. 
     Bir süre sonra Başbakan’ın hayatta olduğu anlaşıldı. 
     Şefik Fenmen’in Londra’daki Türkiye Büyükelçiliği’ni aramasından sonra da Başbakan’ın yeri tespit edildi. 
     Menderes hafif bir sıyrıkla mucize eseri kurtulmuş, ancak kazada Sev uçağının yolcularından 14’ü şehit olmuştu. 
     
     ŞEFiK FENMEN 
Korkunç bir rüya gibiydi’      Kazada ölümden dönen Başbakan’ın Özel Kalem Müdür Yardımcısı Şefik Fenmen yaşadığı dehşeti yıllarca kimseyle paylaşmadı. 
     Ve Londra kazasını yıllar sonra ilk kez "O Gün" belgeseli için Yusuf Kenan Beysülen’e anlattı 
     "Kemerlerimiz takılmıştı. Dışarıda hava alacakaranlıktı. Uçak havada devamlı dönüşler yapıyor fakat inişe geçemiyordu. Etrafımızı kalın, koyu gri renkte bir sis tabakası çevrelemişti. Sonunda inişe geçtiğimiz anlaşılıyordu. Uçakta sessiz bir bekleyiş vardı. 
     Bir anda büyük bir gürültüyle kendimi uçağın enkazı altında yerde buldum. Etrafımda küçük alevler yanıyordu. Önümde Melih Esenbel’in bir gündüz ışığına doğru süzüldüğünü gördüm. Ve ona yardım etmeye koyuldum. Kısa sürede kendimizi dışarı atmayı başardık. Korkunç bir rüya gibi..." 
     
     Margareth Bailey 
Menderes şok olmuştu’      Kazadan sonra Başbakan Adnan Menderes ve iki kazazedeyi çevre çiftlikte oturan Bailey ailesi kurtardı. Eski bir hemşire olan Elizabeth Bailey Başbakan’a ilk müdahaleyi yaparken o günlerde henüz 6 yaşında olan kızı Margareth de olup biteni izliyordu. 
     Margareth yıllar sonra bir Türk doktorla tanışıp evlendi ve İzmir’e yerleşti ve küçükken tanık olduğu olayı orada "O Gün"e anlattı 
     "Önce uzaktan bir ses duyduk, sonra bir sürtme sesi ve patlama... Herkes pencerelere koştu, sisten hiçbir şey gözükmüyordu ama çok büyük bir terslik olduğunun farkındaydık... 
     Babam bir balta alıp anneme Hadi gidiyoruz’ dedi. Arabaya bindiler ve kaza yerine gittiler. Annem arabayla biraz uzakta bekledi, babam uçağın yanına gitti. Yardım etmeye çalışıyordu. O sırada orada bekleyen annem ormanın içinde bir adamla karşılaştı. Şok halindeki bu adam Adnan Menderes’ti. Annem onu hemen arabaya alıp eve götürdü, pansuman yaptı. Yaraları temizledi, ambülans çağırdı Menderes şok halinde olduğu için konuşamıyordu." 
     
Can Dündar’ın yönettiği "O Gün" belgeseli, Başbakan Menderes’in Londra’daki uçak kazasını, ilk kez konuşan tanıklar ve ilk kez yayımlanacak görüntülerle yarın gece CNN Türk ekranına getiriyor 
     



 GÜNCEL 














</TEXT>
</DOC>
