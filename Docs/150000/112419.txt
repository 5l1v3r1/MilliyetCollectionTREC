<DOC>
<DOCNO> 112419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun19.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da El Kaide operasyonu 5 kişi yakalandı 
</HEADLINE>
<TEXT>

     İtalya'da terörizmle mücadele kapsamında Milano Savcılığı'nın çalışmaları sonucunda, terör örgütü El Kaide ile bağlantılı oldukları ve Avrupa'da intihar saldırıları düzenleme planları yaptıkları gerekçesiyle 7 kişi hakkında tutuklama emri çıkarıldı, 5'i yakalandı. 
     Tutuklama emrinin çıkarılmasından sonra düzenlenen operasyonlarda, Milano'da 2, Napoli ve Sanremo kentleri ile Malta'da birer kişinin yakalandığı bildirildi. 
     Haklarında tutuklama emri çıkarılan kişilerden bir Libyalının İngiltere'de cezaevinde olduğu, bir kişinin de hala arandığı belirtildi. 
     İtalya'nın terörle mücadele birimlerinin gerçekleştirdiği "Bazar" kod adlı operasyona, ABD, İngiltere ve Malta polis birimleri de destek verdi. 
     Milano'daki bir teröristin hücre evine giren polislerin, askeri üniforma ve cihadın övgüyle anlatıldığı video kasetler buldukları açıklandı. 
     METRORAYA SALDIRACAKLARDI 
     Hücre evinde ayrıca teröristler arasında bağlantı sağlayan özel bir telsiz cihazı bulundu. Bu cihazla yapılan konuşmalarda, "Göreceksin İtalya'da şimdi neler olacak. İtalya şimdi problem yaratıyor. Onlar Amerika'nın baskısı altındalar. Amerika'ya itaat etmek istiyorlar. Metro'da 300-400 ölü bulunca göreceksin bak ne olacak. Futbol maçına hazırlanıyoruz. Biz kazanacağız" şeklinde yolunda ifadelerin kullanıldığı bildirildi. 
     
     LADİN'İN ÇOCUKARIYLA GÖRÜŞMÜŞLER 
     İtalyan terörle mücadele uzmanları, tutuklanan kişilerin El Kaide lideri Usame Bin Ladin'in çocuklarıyla telefon bağlantı kurduklarını söylediler. 
     Savcılığa göre, Avrupa ülkelerinde intihar saldırıları düzenlemeyi planlayan, Hollanda, Fransa ve İngiltere gibi Avrupa'nın birçok yerinde dolaşan terör sanıkları, bomba malzemesi arayışına girdi. 
     Soruşturma kapsamında Hamza İl Libico, Nasim Saadi ve Said Bin Abdülhakim adlı kişilerin de teröre lojistik destek verdikleri, maddi kaynak yarattıkları ve sahte evraklar hazırladıkları öne sürülüyor. 
     





</TEXT>
</DOC>
