<DOC>
<DOCNO> 107974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/ekonomi/eko02.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaklaşıma borç havuzu önerisi 
</HEADLINE>
<TEXT>

Bakan Türker, Dünya Bankası heyetine, İstanbul Yaklaşımı’nın hızlandırılması için bütün bankaların kredi risklerinin bir havuzda toplanmasını önerdi 
     SEÇKİN ÜREY Ankara 

     İstanbul Yaklaşımı’na işlerlik kazandırılması için Türkiye’de bulunan Dünya Bankası heyeti ile Hazine bürokratlarının toplantısında, 30 firmanın toplam 1.4 milyar dolarlık borçların yeniden yapılanması talebi incelendi. 
     
     30 firmaya 150 milyon dolar 
     14’ü büyük ölçekli, 16’sı ise küçük ve orta ölçekli olan firmaların yeniden yapılanmasını istediği rakamı dikkate alan Dünya Bankası heyeti, dünyadaki örneklerine göre 1.4 milyar doların yüzde 10’u ile yüzde 15’i arasında bir rakama denk düşen kredinin yeniden yapılanma için kullanılması gerektiğini belirtti. Bu doğrultuda yaklaşık 150 milyon dolarlık kredinin 1.4 milyar dolarlık borcun yeniden yapılanması için kullanılması konusunda görüş birliğine varıldı. 
     
     Danışmana ihtiyaç var 
     Hazine bürokratlarının ve Dünya Bankası heyetinin Ankara’da yaptığı çalışmalarda Yaklaşım’ın nasıl daha aktif hale getirileceği de tartışıldı. 
     Yaklaşım’ın bir danışman firmaya ihtiyacı olduğu kaydedilirken, bankaların katılmakta isteksiz olduğu dile getirildi. Sorunların özellikle Alacaklı Bankalar Konsorsiyum’larındaki lider bankalar ile diğer bankalar arasında yaşandığı belirtildi. 
     
     Riskler de konuşuldu 
     Devlet Bakanı Masum Türker’in Dünya Bankası heyeti ile yaptığı toplantılarda Yaklaşım’a işlerlik kazandırılması için risklerin takibinin bir bankada toplanmasını önerdi. 
     Buna göre kredi risklerinin takibinden tek banka sorumlu olacak. Ancak riskler ortak havuzda toplanarak, Yaklaşım’a katılan bütün bankaların risklerin sorumluluğunu üstlenmesi sağlanacak. Dünya Bankası heyeti bu öneriyi değerlendireceğini belirtti. 
     



 EKONOMİ 















</TEXT>
</DOC>
