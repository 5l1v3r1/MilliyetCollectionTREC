<DOC>
<DOCNO> 135483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko20.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardemir borçlarını yeniden yapılandırıyor... 
</HEADLINE>
<TEXT>

     Kardemir Karabük Demir Çelik Sanayi ve Ticaret A.Ş'nin Societe Generale Bank ve Nordea Bank'a olan borçlarının yeniden yapılandırılması konusunda anlaşmaya varıldığı bildirildi. 
     Kardemir'den Borsa'ya gönderilen açıklamaya göre, Bakanlar Kurulu'nun 8 Temmuz 2002 tarihinde aldığı ve 25 Temmuz 2002 tarihli Resmi Gazete'de yayınlanan karar çerçevesinde, yabancı banka ve şirketlere olan borçların uygun koşullu ve vadeli olarak yeniden yapılandırılması çalışmaları ile ilgili olarak Yönetim Kurulu Başkanı ve üst yönetimince Paris ve Stockholm'de, Societe Generale Bank ve Nordea Bank yetkilileri ile görüşmeler yapıldı. 
     Bu çerçevede, şirketin yurtdışı borçlarının yaklaşık yüzde 50'lik kısmını oluşturan Societe Generale Bank'a olan 23.8 milyon dolar borcun yarısı olan 11.9 milyon doların 4 yıla yayılması ve yüzde 4 sabit faiz oranıyla 3 ayda bir eşit taksitlerle ödenmesi, kalan yarısının da 3 yıl ödemesiz toplam 10 yıla yayılarak Libor 3 faiz oranıyla yeniden yapılandırılması konusunda prensipte mutabık kalındı. Bu anlaşma kapsamında, alacaklı bankaya herhangi bir teminat tesis edilmeyecek. 
     Nordea Bank'a olan 3.5 milyon dolar tutarındaki yurtdışı borçla ilgili, borcu sigorta eden İsveç İhracat Sigorta Kurulu EKN ile yapılan görüşmeler neticesinde, borcun yüzde 4 faiz oranıyla 2 yıl ödemesiz 7 yıla yayılması konusunda anlaşma sağlandı. 
     





</TEXT>
</DOC>
