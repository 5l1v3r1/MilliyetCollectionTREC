<DOC>
<DOCNO> 112353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/spor/aspo.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BUYRUN MASAYA 
</HEADLINE>
<TEXT>

Fenerbahçe Başkanı Aziz Yıldırım 19 Ekim’deki Divan Toplantısı’nda kulübün maddi durumunu ayrıntıları ile açıklayıp, ciddi aday olduğu taktirde seçime gideceğini bildirecek 
     YUSUF KOBAL 

     Muhalefete cevap 
     ŞAMPİYONLAR Ligi şansını kaybettikten sonra yoğunlaşan muhalefet üzerine zor günler geçiren Fenerbahçe Başkanı Aziz Yıldırım, "Kulübün maddi portresi, borçları bilinmiyor" şeklindeki eleştiriler üzerine karşı kozunu oynamaya karar verdi. 19 Ekim’deki Divan toplantısında mali durum hakkında ayrıntılı bilgi vermeye karar veren Yıldırım, olağanüstü kongre için de kapıyı açacak. 
     
     Hodri meydan 
     HEP tek adam olmakla itham edilen ve kulübün harcamalarını gizlediği iddia edilen Fenerbahçe başkanı, kulübün borçları ve alacakları konusunda bilgi verdikten sonra, ciddi bir aday çıktığı taktirde kongre kararı alabileceklerini bildirip, başkanlıktan çekileceğini de söyleyecek. Yıldırım böylece muhaliflerine "hodri meydan" diyerek gövde gösterisi de yapacak. 
     
     Bağış isteyecek 
     AZİZ Yıldırım’ın Divan toplantısı’nda ayrıca sosyal tesislerin yenilenmesi için alınan iki milyon dolarlık banka kredisi hakkında da konuşacağı öğrenildi. Kredi alınmasına karşı çıkanları "bağış" yapmaya davet etmeyi planlayan Yıldırım’ın, "Bu parayı siz verirseniz, ben de krediyi iade ederim. Tamamı toplanmazsa, gelen para kadarını krediden düşeriz" diyeceği de belirtildi. 
     
     Bayülken’e plaket 
     DİVAN Kurulu’ndaki bir başka olay da 40 yılının tamamlayan kulüp üyelerine dağıtılacak plaketlerde olacak. Başkan Yıldırım’ın dağıtacağı plaketi alacaklar arasında, kendisine en büyük tepkiyi gösteren Kadıköy Grubu Lideri Kazım Bayülken’in de olması nedeniyle ilginç bir görüntü oluşacak. Son iki kongrede Yıldırım’ın karşısında yer alan Bayülken’in törene katılıp - katılmayacağı da belli değil. 
     
Şeffaflık önemli      FENERBAHÇE 1907 Derneği Başkanı Necdet Ersoy, kulübün maddi durumu hakkında kimsenin bilgi sahibi olmadığını belirterek, "Başkan Aziz Yıldırım’ın şeffaf olmasından memnunluk duyarız. Borç mu var, temlik mi var bu bilinmeli. Bunu öğrenirsek yorum yaparız. Kulüp borçlanmış mı, borçlanmamış mı bunu bilmeliyiz. Alınan kredi ile yapılan proje eğer kulübe değer katacaksa, borçlanmak desteklenebilir. Getireceği yarar önemlidir" dedi. 
     
Sözünü tutacak mı      FENERBAHÇE 2000 Derneği Başkanı Şevket Yılmaz ise Aziz Yıldırım’ın kulübü borçsuz bırakacağı yönünde herkese söz verdiğini hatırlatarak, "Kulübün çok borçlu olduğu söyleniyor. Ne olduğunu bilelim ki konuşalım. Kulübü, ekonomik ve sportif açıdan çok kötü yönetiyor. Durumu o günün şartlarına göre değerlendiririz. Başkan genel kurulda kulübü borçsuz devredeceğini söylemişti. Bu durumda açıklama yapması çelişki olur" diye konuştu. 
     
     
     



 SPOR 


























</TEXT>
</DOC>
