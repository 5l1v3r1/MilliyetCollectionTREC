<DOC>
<DOCNO> 131050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo24.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Ortega'nın çalışma arzusundan çok memnunum... 
</HEADLINE>
<TEXT>

     Fenerbahçe Teknik Sorumlusu Oğuz Çetin, Arjantinli futbolcu Ariel Ortega'nın çalışma isteğinden ve davranışlarından son derece memnun olduğunu söyledi. 
     Oğuz Çetin, Belek'te kamp yaptıkları Arcadia Otel'de basın mensuplarıyla sohbet ederken, Ortega ile ilgili bir soruya, ''Ortega'yı nasıl görmek istersiniz öyle görürsünüz. Herkes yeni girdiği ortama hemen alışamaz. Ben yetkili olarak Ortega'nın durumundan, çalışma arzusundan ve davranışlarından geldiği günden itibaren son derece memnunum'' diye konuştu. 
     Ortega ile geçmişte yaşanan olayların hatırlatılması üzerine de Çetin, ''Ortega'nın öncesini bir kenara bırakın, bundan sonrasına bakın. Bundan sonra hiçbir sorun çıkmayacaktır'' dedi. 
     Çetin, Arjantinli futbolcuya ceza verilip verilmeyeceği konusunda ise gerekli bilgiyi basın mensuplarına daha sonra aktaracaklarını bildirdi. 
     Çetin, Ortega ve yeni tranfer Beschastnykh'in temel çalışmalar yapmak zorunda olduklarını, bu çalışmaların ardından takımdaki yerlerini alacaklarını kaydetti. 
     
     ''GENİŞ KADRO ZORDUR'' 

     Bir teknik direktör için geniş kadrosunun bulunmasının zor olduğunu vurgulayan Çetin, şunları söyledi 
     ''İleride bunun takıma nasıl yansıyacağını hep birlikte göreceğiz. Benim söylediğim birşey var. Bu takımda oynayan ve oynamayan herkes tek yürek olacaktır. Olmak zorundadır. İkinci yarıda hiçbir futbolcum sorun çıkarmayacak.'' 
     
     KULÜP BAŞKANI YILDIRIM'A ÖVGÜ 

     Çetin, kulüp futbol şubesi sorumlusu Sadettin Saran ile çok iyi bir diyalog içinde bulunduğunu, Saran ile birlikte idari ve teknik konuları görüştüklerini kaydederek, ''Gayet tabii ki başımızda başkanımız var. Geçmişte dönemde de başkanımız hiçbir zaman teknik konulara müdahale etmemiştir. Her zaman bize destek vermiştir. Herkese, bizim başkanımız gibi başkan nasip olsun'' diye konuştu. 
     
     ''ÖNEMLİ OLAN OYUN ANLAYIŞIMIZ'' 

     Çetin, şu an kendileri için önemli olanın, sahada oyun düzenlerini oturtmak olduğunu anlattı. 
     Antalya'da katıldıkları ''Efes Cup Turnuvası''nı birincilikle bitirmenin kendileri için önemli bir unsur olabileceğini vurgulayan Çetin, sözlerini şöyle sürdürdü 
     ''Ancak hazırlık döneminde birinci öncelik oyun anlayışımızı sahada geliştirmek. Bugünden itibaren sistem anlayışından vazgeçmek diye birşey yok. Gidişatımız çok iyi. 'Sistem mi oyuncu mu ' konuları tartışılıyor. Ben oyuncularımı çok iyi tanıyorum. Aynı zamanda da sisteme de inanıyorum. İnandığım bir sistemi, inandığım oyuncularla uygulayabileceğimi düşündüm.'' 

     
</TEXT>
</DOC>
