<DOC>
<DOCNO> 125218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo03.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk antrenörlerden Oğuz Çetin'e destek... 
</HEADLINE>
<TEXT>

     İstanbul'da başlayan teknik direktörlük kursuna katılan antrenörler, yoğun eleştiri alan Fenerbahçe Teknik Sorumlusu Oğuz Çetin'e sahip çıktılar. 
     İstanbulspor Teknik Sorumlusu Aykut Kocaman, yaptığı açıklamada, Oğuz Çetin takımın başına gelir gelmez eleştirilerin başladığını ifade ederek, ''Eleştirmek için insanın çalışmalarına bakmak lazım. Ama Türkiye'de öyle olmuyor. Önyargılar ve art niyetler, mantığın önünde gidiyor. Son derece yanlış'' dedi. 
     Aykut Kocaman, Oğuz Çetin'le ilgili iddiaları çok çirkin bulduğunu belirterek, ''Türkiye'nin kaderi bu. Çamur at izi kalsın anlayışı hala yıkamadığımız, kabul gören bir anlayış. Söylenecek çok şey var, ama bunu en güzel anlatan iki kelime Çok çirkin'' diye konuştu. 
     Beşiktaş Antrenörü Feyyaz Uçar da Oğuz Çetin'in futbol kariyerinin belli olduğunu vurgulayarak, ''Onun bilgisi, deneyimi var. İlk hafta, ilk maç sonunda eleştirilmeye başlandı. Yabancı hocalara iki yıl zaman tanınıyor. Oğuz bir haftada eleştiriliyor. Ona zaman tanınması gerekir. Devre arasında iyi bir çalışma yapıp kendi oyun stilini ortaya koyacaktır'' dedi. 
     Feyyaz Uçar, Oğuz Çetin'e karşı çok çirkin iddialar ortaya atıldığını hatırlatarak, ''O kadar saldırı olmamalı. Yaşananları kim bilebilir ki Belki orada Oğuz haksızlığa uğrayan kişidir. Belki de Lorant haklıdır. Onu kimse bilemez. İçimizden biri olan Oğuz'a fazla saldırmamak lazım'' şeklinde konuştu. 
     
     KULAKSIZOĞLU ''ELEŞTİRİLER HOŞ DEĞİL'' 
     A Milli Takım'ın antrenörü Mehmet Kulaksızoğlu, Oğuz Çetin'e karşı eleştirilerin haksız olduğunu dile getirerek, şöyle konuştu 
     ''Bunlar çok ayıp. Beklemek lazım. Her futbolcu antrenörlük görevi yapabilir. Liderlik vasıfları olan biri bu aşamaya geldiğinde, kulübün de takdiriyle teknik direktörlük görevine getirilmiştir. Oğuz 2 yıldır Fenerbahçe'de antrenörlük yapıyor. A Takımı çalıştırabilecek düzeyde olmasa, herhalde o kulübün başkanı o yetkiyi vermez. Oğuz Çetin'in şahsına yönelik eleştiriler hiç hoş değil. Yetersizliği, bilgisizliği eleştirilebilir, ama karakterine dokunmamak lazım.'' Çanakkale Dardanelspor Teknik Direktörü Metin Tekin de Oğuz Çetin'in teknik direktörlükte başarılı olacağına inandığını vurgulayarak, ''Çok kısa zamanda çok eleştirilmek, Türk teknik adamların kaderi. Oğuz'un futbol kariyeri tartışılmaz. Ona en son yapılacak eleştiri, kişiliği hakkında yapılacak eleştiridir. Ben Onu yıllardır tanıyorum'' dedi. 
     





</TEXT>
</DOC>
