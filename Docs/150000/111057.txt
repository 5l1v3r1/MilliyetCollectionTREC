<DOC>
<DOCNO> 111057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/guncel/gun04.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Son bir dilek tut küçüğüm, olacak 
</HEADLINE>
<TEXT>

Ölmek üzere olan lösemili çocukları mutlu etmek için isteklerini yerine getiren Bir Dilek Tut Derneği, herkesin yardımını bekliyor 
     ÜMRAN AVCI İstanbul 

     Yaşamın kıyısındaki hasta çocukların dileklerini yerine getirmek için iki yıldır mücadele veren Bir Dilek Tut Derneği, bugüne kadar 29 hasta çocuğun hayalini gerçekleştirdi. Çocuklardan üçü istekleri yerine getirildikten kısa bir süre sonra gözlerini hayata kapadı. 
     Derneğin kurulması fikri, Başkan Meryem Mizrahi’nin çocuklarından ayrı geçirdiği 1999 yılı Anneler Günü’nde doğdu. Yurtdışında 22 yıldır faaliyet gösteren "Make a Wish" vakfı örnek alınarak hayata geçirilen Bir Dilek Tut Derneği, 2000 yılında çalışmalarına başladı. Dernek, o tarihten bu yana 2 - 18 yaş grubu hastaların dileklerini gerçekleştirerek mutlu olmalarını ve bu yolla sağlıklarına katkıda bulunmayı hedefliyor. 
     
     YARDIM EDİN BİZE’ 
     Dernek ilk olarak 11 yaşındaki Caner Atılgan’ın hayalini gerçekleştirdi. Doğa aşığı Caner’e dileği sorulunca, bir ağaç dikmek istediğini söyledi. 28 Ocak 2001’de Vehbi Koç Korusu’nda Caner için 10 ağaç dikildi. Ne var ki Caner ağaçların büyüdüğünü bile göremeden, 20 gün sonra hayatını kaybetti. Ancak 10 ağacın dışında, Tekirdağ’da TEMA Vakfı sponsorluğunda oluşturulan Caner Atılgan Ormanı tüm güzelliğiyle gelişiyor. 6 yaşındaki Yunus Emre Doğru’nun dileği ise Memoli Mehmet Ali Alabora ile tanışmaktı. 2002’de hayaline kavuştu. Yunus’un Memoli’yle objektife gülümseyen gözleri, sadece üç ay sonra bir daha açılmamak üzere kapandı. 
     Dernek tüm maddi zorluklara rağmen yaşamın kıyısındaki çocukların, dileklerine cevap vermeye çalışıyor. Bunun için sponsorlar arıyor. Toplumun duyarsızlığından yakınan Mizrahi, "Dilekleri hayata geçirebilmek için bir gece düzenlemeye karar verdik. Gecenin 20 Ekim’de AKM’de yapılması kararlaştırıldı. Bunun için de menajerler vasıtasıyla Sertap Erener, Sezen Aksu ve İlhan Şeşen’e ulaşılmaya çalışıldı. Yanıt gelmedi. Biz de geceyi iptal ettik" dedi. Mizrahi, yardım etmek isteyenlerin Garanti Bankası Esentepe Şubesi’ndeki 6299881 no’lu hesaba bağış yapabileceğini söyledi. 
     
İstekleri küçük ama... Ümit Çağlayan 11 Gameboy Yunus Emre Ballı 5 Palyaço görmek Tuğçe İzgin 9 Mor bir elbise Dilan Aslan 7 Ağlayan-konuşan bebek Asiye Özcan 12 Bebek Gözde Kalçın 8 Hemşire olmak Kaan Yıldız 3 Uzaktan kumandalı araba Ali Hakan Örümcek adam Burak Gökdağ Walkman Uğur Özkan Play station alınamadı      



 GÜNCEL 

















</TEXT>
</DOC>
