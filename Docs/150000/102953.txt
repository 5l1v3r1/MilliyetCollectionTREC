<DOC>
<DOCNO> 102953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/soneko32.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'daki selin faturası 6-8 milyar dolar... 
</HEADLINE>
<TEXT>

     Commercial Union Sigorta Genel Müdürü Cemal Ererdi, Avrupa'da yaşanan sel felaketi nedeniyle 6-8 milyar dolarlık kayıp olduğunu ve bu rakamın 1.5-2 milyar dolarlık kısmının sektör tarafından sigortalanmış olduğunu belirtti. 
     Ererdi, Avrupa'daki seller nedeniyle Almanya, Çek Cumhuriyeti ve Avusturya'da can ve mal kaybı meydana geldiğini hatırlatarak, 1997 yılındaki sellere göre Avrupa'nın bu kez çok daha ciddi kayıplarla karşılaştığını kaydetti. 
     Cemal Ererdi, şunları söyledi 
     ''Meydana gelen parasal kaybın 6-8 milyar dolar civarında olduğu, Çek Cumhuriyeti'ndeki kaybın 2, Avusturya'daki kaybın 3 ve Almanya'daki sadece zirai alandaki kaybın 1.5 milyar dolar olmak üzere toplamda 3 milyar dolar civarında olabileceği ifade edilmektedir. 
     Sigorta sektörünü de ciddi anlamda etkilemesi beklenen kayıpların sektör tarafından 1.5-2 milyar dolarlık kısmının sigortalandığı ve bu civarda bir hasarla karşılaşılabileceği ifade edilmektedir. Dünyanın en büyük reasürörlerinden Munich Re ise Almanya'da hasarın boyutunun 500 milyon dolar civarında kalacağını açıklamıştır. Diğer yandan Bermuda kaynaklı Partner Re ise sel hasarının kendisince ödenecek kısmının 100 milyon dolar civarında olacağını ifade etmiştir.'' Ererdi, sellerin devam etmesiyle birlikte yukarıda belirtilen rakamların ciddi olarak artabileceğinin beklendiğini kaydetti. 
     





</TEXT>
</DOC>
