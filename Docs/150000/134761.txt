<DOC>
<DOCNO> 134761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun10.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Columbia'da sorun sol iniş takımında başlamış... 
</HEADLINE>
<TEXT>

     Atmosfere girdikten sonra parçalanan Amerikan uzay mekiği Columbia'daki sorunların, sol iniş takımı civarında başladığı bildirildi. 
     ABD Ulusal Havacılık ve Uzay Dairesi NASA yetkililerinden Ron Dittemore, dün gece düzenlediği basın toplantısında, mekik atmosfere girdikten sonra sol iniş takımları civarında hararetin artmaya başladığını belirlediklerini açıkladı. 
     Yetkili, Houston'daki kontrol merkezinin, sol iniş takımının hidrolik sisteminde dört noktada sıcaklığın yükseldiğini tespit ettiğini belirtti. Sıcaklığın yükselmeye başladığı tespit edildikten 6 dakika sonra mekiğin parçalandığının anlaşıldığını bildiren NASA yetkilisi Dittemore, sol iniş takımından sonra mekik gövdesinin üst orta bölümlerinin de ısındığını, bu sırada yakıt tankları civarında sıcaklığın ise normal olduğunu kaydetti. 
     Mekiğin, otomatik pilottayken yalpalamaya başladığını belirten NASA yetkilisi, mekiğin sola yattığını ve yalpanın gittikçe arttığını anlattı. Dittemore, bunun da, mekiğin sol taraftan daha fazla hava aldığı, otomatik pilotun da durumu düzeltmeye çalıştığını gösterdiğini söyledi. 
     ''Bütün bunların ne anlama geldiğini tam olarak bilmiyoruz'' diyen yetkili, çok geçmeden mekikle bağlantının koptuğunu belirtti. Yetkili, NASA'nın elinde, telsiz bağlantısının kopmasından sonra da 32 saniyelik kopuk kopuk sinyaller bulunduğunu da bildirdi ve bunların analiz edileceğini söyledi. 
     Dittemore, ısı yalıtım tuğlalarından birinin düştüğü, bu yüzden de mekik felaketinin yaşandığının iddia edildiğini de hatırlatarak, bir tek tuğlanın düşmesiyle böyle bir felaket meydana gelmeyeceğini belirtti ve geçmişte, birçok mekiğin, birçok tuğla parçası düşmesine rağmen, sorunsuz olarak yeryüzüne indiğini anımsattı. 
     Dittemore, ''Eldeki veriler, felaketin, mekikteki yapısal bozukluktan değil, bir ısıl termik sorundan ileri geldiğini düşündürüyor'' dedi. 
     Bu arada, bir başka NASA yetkilisi Bob Cabana da, düzenlediği basın toplantısında, bütün astronotların kalıntılarının bulunduğunu söyledi, ancak NASA daha sonra bu açıklamayı ''düzeltti.'' Cabana, mekikte ölen yedi astronotun parçalarının bulunduğunu bildirdikten sonra NASA tarafından yapılan yazılı açıklamada, bütün astronotların kalıntılarının henüz toplanamadığı belirtildi. 
     Açıklamada, Cabana'nın ''yanlış bilgilendirildiği için hata yaptığı'' kaydedildi. 
     Teksas eyaletindeki San Augustine bölgesinden bir itfaiye yetkilisi, bir bacak ve parmaklar bulduklarını, parmakların birine yüzük takılı olduğunu anlatmıştı. Birçok tanık da, yere düşen mekik parçaları arasında insan kalıntıları gördüklerini söylemişti. 

     
</TEXT>
</DOC>
