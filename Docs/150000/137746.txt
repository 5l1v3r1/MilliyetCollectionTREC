<DOC>
<DOCNO> 137746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo04.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Kocaelispor maçından puanla dönmek istiyor... 
</HEADLINE>
<TEXT>

     Bursaspor Teknik Direktörü Erdoğan Arıca, hafta sonunda deplasmanda yapacakları Kocaelispor maçından puan veya puanlarla dönmek istediklerini söyledi. 
     Erdoğan Arıca, yaptığı açıklamada, Galatasaray maçından galibiyetle ayrılarak taraftarlara güven vermek istediklerini, ancak bunu başaramadıklarını bildirdi. 
     Bu maçın geride kaldığını, tek düşüncelerinin Kocaealispor maçından iyi bir sonuçla ayrılmak olduğunu kaydeden Arıca, ''Kocaelispor'un ligdeki konumu nedeniyle hafta sonunda yapılacak karşılaşmaya büyük önem verdiğini biliyoruz. Ancak rakibin durumu bizi ilgilendirmiyor. Önemli olan bizim ne yapacağımız. Takımıma güveniyorum. Deplasmandan puan veya puanlarla dönmek istiyoruz'' dedi. 
     Arıca, Galatasaray maçında savunmada çok sık kademe hataları yaptıklarına da dikkati çekerek, ''Bu kadar kolay gol yemememiz lazım. Defans çalışmalarına ağırlık vereceğiz. Gerekirse kadro değişikliğine giderek, diğer arkadaşlara şans verebiliriz'' diye konuştu. 
     
     TARAFTARLARA ÇAĞRI 
     Bursaspor Kulübü Teknik Asbaşkanı Nurettin Karayaka da, yeşil-beyazlı taraftarların takıma yeteri kadar destek vermemelerinden yakındı. 
     Galatasaray maçında yenilen erken golün ardından taraftarların sustuğunu, bu durumun da takımı olumsuz etkilediğini kaydeden Karayaka, 2.5 milyonluk nüfusa sahip bir kentin takımı olan Bursaspor'un hakettiği yere ulaşabilmesi için, kentte yaşayan herkesin elini taşın altına koyması gerektiğini söyledi. 
     Sahada işlerin yolunda gitmediği anlarda bir grup taraftarın sürekli başkan Erdoğan Bilenser'i istifaya çağıran tezahüratlar yaptığını da hatırlatan Karayaka, ''Başkan gitse ne olacak. Böyle olumsuz tezahüratlar takıma zarar verir. Taraftarlar, gol yenilince susuyor. Onlardan daha fazla destek bekliyoruz. Bu takıma hepimiz koşulsuz destek olmalıyız. Bu takım küme düşerse, hepimiz üzülürüz'' dedi. 
     





</TEXT>
</DOC>
