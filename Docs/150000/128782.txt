<DOC>
<DOCNO> 128782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sontur08.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Gül, Suriye'de... 
</HEADLINE>
<TEXT>

     Başbakan Abdullan Gül, Irak sorununun barışçı yollardan çözümü konusunda bazı Ortadoğu ülkelerini kapsayan gezisinin ilk durağı olan Suriye'ye geldi. 
     Başbakan Gül'ü taşıyan özel ATA uçağı saat 11.00'da Şam Havaalanı'na indi. Gül'ü burada Suriye Başbakanı Mustafa Miro askeri törenle karşıladı. Törende, Suriye'nin iki Başbakan Yardımcısı ile 16 bakanı da hazır bulundu. 
     Törende iki ülkenin milli marşları çalındı. 
     Başbakan Gül ile Dışişleri Bakanlığı Müsteşarı Uğur Ziyal, Şam Büyükelçisi Oğuz Çelikkol, Başbakan Gül'ün dışişleri danışmanları Gürcan Türkoğlu ve Ahmet Davutoğlu ile bazı bürokratlar da Şam'a geldi. 
     Başbakan Gül, Şam Havaalanı'nda Suriye Başbakanı Miro ile bir süre görüştükten sonra Cumhurbaşkanı Beşar Esat ile görüşmek üzere Cumhurbaşkanlığı Sarayı'na geçecek. 
     
</TEXT>
</DOC>
