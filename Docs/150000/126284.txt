<DOC>
<DOCNO> 126284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/siyaset/siy02.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hablemitoğlu soruşturmasında son durum 
</HEADLINE>
<TEXT>
HEDEFTEKİ 10 adam 
Ferhan Özmen’in verdiği "her an eyleme geçebilecek" 10 ismi Emniyet mercek altına aldı 
     TOLGA ŞARDAN, GÖKÇER TAHİNCİOĞLU Ankara 

     Necip Hablemitoğlu suikastını çözebilmek için eski suikastları araştırmaya başlayan Emniyet, Umut operasyonunun bir numaralı ismi Ferhan Özmen’in geçmişte verdiği ve kayıtlarda bulunmayan ifadelerini incelemeye aldı. İstihbarat amaçlı alınan ifadelerinde Özmen’in, "eylemselliği olabilecek" 10 kişinin ismini verdiği kaydedildi. Emniyet, Umut operasyonu yürütülürken, Özmen’den bu operasyonla doğrudan ilgisi olmayan, ancak istihbarat amaçlı kullanılabilecek bazı bilgiler aldı. Soruşturma dosyasına konulmayan bu bilgileri incelemeye alan Emniyet, Özmen’in bu dönemde, mensubu olduğu Tevhid - Selam örgütüyle çeşitli dönemlerde ilişkiye geçen aşırı radikal 10 kişilik bir gruptan söz etti. Özmen, verdiği isimlerin, "her an eyleme geçebilecek, kontrol altına alınması gereken kişiler" olduğunu belirtti. Emniyet de bu isimlerini incelemeye başladı. 
     
     600 KİŞİ EĞİTİM ALDI 
     Kendileri gibi İran’da eğitim alan yaklaşık 600 kişi bulunduğunu ve bunların halen Türkiye’de yaşadığını kaydeden Özmen, bu isimleri İran’a değişik kişi ve kuruluşların gönderdiğini iddia etti. 
     Emniyet, Ferhan Özmen’in verdiği ifadeler doğrultusunda çeşitli dönemlerde İran, Çeçenistan, Azerbaycan, Bosna gibi yerlere gidip gelen kişileri de mercek altına aldı. 
     
Bilirkişi Özmen’      Uğur Mumcu’nun kardeşi Avukat Ceyhan Mumcu, Ferhan Özmen’in geçmişte verdiği ifadelerde, Prof. Dr. Alpaslan Işıklı, Önder Sav gibi isimlere de suikast düzenlemeyi tasarladıklarını söylediğini dile getirdi. Özmen’in, suikastlar konusunda iyi bir bilirkişi olabileceğini belirten Mumcu, "Konuşacağını sanmıyorum. 11 Eylül saldırısı öncesi ABD’den gelen bir grup ajan Özmen’i sorgulamak istedi. Ancak Özmen’in reddetmesi üzerine eli boş döndü" dedi. Ceyhan Mumcu, Mumcu cinayetinde, bombayı koyan firari Oğuz Demir’in de çok önemli olduğunu kaydetti. 
     



 SİYASET 














</TEXT>
</DOC>
