<DOC>
<DOCNO> 121180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur02.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "12 Aralık'ta Türkiye'ye tarih verilmelidir" 
</HEADLINE>
<TEXT>

     AK Parti Genel Başkanı Recep Tayyip Erdoğan, bir yol haritası çizilecek olursa 12 Aralık'ta Türkiye'ye müzakere tarihi verilmesi gerektiğini ifade ederek, Kopenhag'da Türkiye'ye müzakere tarihi verilmesi halinde, Kıbrıs'la ilgili planın müzakere edilebileceğini bildirdi. 
     Erdoğan, Lizbon'dan Helsinki'ye gelirken uçakta gazetecilerle sohbet ederek, soruları yanıtladı. Erdoğan bir gazetecinin daha önce Kıbrıs konusunu da kapsayan ve AK Parti'nin gündeme getirdiği pakette bir geri adımın söz konusu olup olmadığı şeklindeki sorusunu yanıtlarken, paket konusunda herhangi bir geri adımın söz konusu olmadığını bildirdi. Türkiye'nin AB üyeliği yolunda sürekli Kıbrıs konusunun gündeme getirildiğini anlatan Erdoğan, Kıbrıs'ın ön koşul olmamasına rağmen, öne getirildiğini vurguladı. Buna rağmen kendilerinin ''Bunun bir paket olarak ele alınabileceğini'' dile getirdiklerini anımsatan Erdoğan, şöyle konuştu 
     ''Şu anda da aynı şeyi konuşuyoruz. Ancak bunların hepsinin aynı tarihte çözülmesi diye bir şey söz konusu değil. Bir yol haritası çizecek olursak Türkiye'ye 12 Aralık'ta tarih verilmesidir. Kıbrıs'la ilgili Kofi Annan'ın bu planla ilgili Türkiye'ye, bizlere müzakere tarihi verilmesi halinde bu konunun da müzakere edilebilir olduğunu, yani bu planının müzakere edilebilir olduğunu kabul ediyoruz. Biz bunu müzakere etmeye hazırız. Bu sorunun çözülmesinden yana olduğumuzu söylüyoruz. Konuyla ilgili olarak karşı tarafın da özveriyle yaklaşmasını bekliyoruz. Ama şu anda Denktaş'ın durumu ve bizim hükümetimizin bu durumu var. Aralık'ın ilk haftasında bu durum netleşecek. 12 Aralık'ta yetişsin denirse yetişmez.'' KKTC Başbakanı Derviş Eroğlu'nun planın müzakere edilemeyeceğini ifade ettiğini anımsatan bir gazetecinin sorusunu yanıtlarken de Erdoğan, bunun Eroğlu'nun kendi düşüncesi olduğunu belirterek, yorum getirmeye gerek olmadığını söyledi. Kendi tezlerini Kıbrıs'ta dile getirdiklerini kaydeden Erdoğan, siyasetçinin sorun üretmek değil, çözme görevinin bulunduğuna işaret ederek, ''Eğer bir siyasi müzakereden kaçıyorsa veya çekiniyorsa bu siyasinin hiçbir tezi yok demektir. Kendine güveniyorsan, oturur kendi tezini öne sürersin, hamlelerle bunu başarırsın. Bunları yaparsın, menfaatlerine uygun gelmiyorsa, Biz anlaşamıyoruz dersin. Karşı taraftan da özveri beklerim, dersiniz'' diye konuştu. 
     Erdoğan, bir gazetecinin ''Tarih için tarih verilebileceği dile getiriliyor. Kıbrıs'la ilgili de bizden cevap bekliyorlar. Bir irade beyanında bulunulabilir mi '' şeklindeki sorusuna, şu karşılığı verdi 
     ''Bir defa bu hafta bu iş bitmez diyoruz. Bu müzakere edilebilir, ama biz bu planı kabul ettik dersek bir defa yanlış olur. Planın şu anda olumlu yanı var, olumsuz yanı var. Bir kere oturup müzakere etmemiz lazım. Baştan beri ne diyoruz, eşit, egemen iki kurucu devlete dayalı bir ortaklık devleti diyoruz, biz. Bir defa böyle anlaşılması lazım. Ondan sonra toprak meselesiydi, mülkiyet meselesiydi, bunlar müzakere edilir, tartışılır.'' ''Olay, Kıbrıs'ta düğümleniyor'' sözleri üzerine de Erdoğan, Kıbrıs meselesinin pek çok yerde gündeme getirildiğini, zaman zaman da Kopenhag kriterlerinde konunun düğümlendiğini söyledi. Kendilerinin öncelikli görevlerinin Kopenhag kriterleri olduğunu ifade eden Erdoğan, ''Ön koşulsa o ön koşul budur. Ön koşullar içinde Kıbrıs diye bir olay yok. Kıbrıs bunun tamamen dışında. Biz de ulusal programda verilen sözler neyse onu yerine getirmekle mükellefiz'' diye konuştu. 
     Türkiye'nin AB uyum yasaları konusunda üzerine düşeni 18 aydır yaptığını ifade eden Erdoğan, ''Öyleyse artık burada olumlu cevabı verme görevi AB ülkelerinindir'' dedi. 
     ''Dışişleri Bakanı Yaşar Yakış'ın KKTC Cumhurbaşkanı Rauf Denktaş ile görüşmesinin ardından Kıbrıs konusundaki görüşlerinizde bir değişiklik var mı '' sorusuna ise Erdoğan, ''Hayır, bir değişiklik yok. Tamamen konu BM planının müzakere edilebilir olmasıdır. Biz bunu müzakere edilebilir buluyoruz. Planın tamamını müzakere edilebilir buluyoruz. Planda çıkarılması istenenler olabilir, konulması istenenler olabilir...'' dedi. 
     ''Kıbrıs sizin gündeminizin kaçıncı sırasında '' sorusu üzerine Erdoğan, birinci gündemlerinin Kopenhag kriterleri olduğunu bildirdi. Hem Türkiye'deki, hem de KKTC'de yaşayan insanların yaşam standartlarının yükseltilmesi gerektiğini ifade eden Erdoğan, yeni hazırlanan AB'ye uyum yasalarının bir bölümünün 12 Aralık'a yetiştirilebileceğini kaydetti. 
     Bir gazetecinin Cumhurbaşkanı Ahmet Necdet Sezer'in AB konusunda ''hayal kırıklığını'' ifade ettiğini söylemesi üzerine, ''Biz görüşlerimizi dünya basını önünde anlatıyoruz, bu da kayda geçiyor. 12 Aralık'ta ak, kara ortaya çıkacak. Türkiye olarak bütün samimiyetimizi ortaya koyalım, onlar da o gün verecekleri kararla kayıtlara geçecekler. Onlar da test ediliyorlar. Olay bu kadar basit. Yani bu bizim için bir son değil...'' diye konuştu. 
     
     ''TÜRBAN GÜNDEMİMDE YOK'' 
     AK Parti Genel Başkanı Erdoğan, Cumhurbaşkanı Sezer'in kamusal alanda türbanla ilgili görüşlerinin sorulması üzerine de ''Bu işlerle uğraşmayın'' dedi. 
     Aynı yöndeki ısrarlı soruları yanıtlamak istemeyen AK Parti lideri, ''AB'nin de, benim de gündemimde bu yok'' diye konuştu. 
     
     PAPANDREU'DAN YAKIŞ'A TELEFON 
     Bu arada, Yunanistan Dışişleri Bakanı Yorgo Papandreu ile Dışişleri Bakanı Yaşar Yakış'ın Lizbon'da bir telefon görüşmesi yaptığı öğrenildi. 
     Papandreu'nun Yakış'tan, KKTC Cumhurbaşkanı Denktaş ile yaptığı görüşmeye ilişkin bilgi istediği ifade edilirken, Papandreu'nun 4 Aralık'ta Türkiye'yi ziyaret edeceğini söylediği de bildirildi. 
     BİL-ZB-SRP 03 30 26 11 02 
     





</TEXT>
</DOC>
