<DOC>
<DOCNO> 117233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur24.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Parktaki ağaçlar çalındı... 
</HEADLINE>
<TEXT>

     Eskişehir Tepebaşı Belediyesi'nin 10 gün önce hizmete açtığı dinlenme parkından, 12 ağaç çalındı. 
     Tepebaşı Belediye Başkanı Ahmet Ataç, hırsızlık olayının ardından Sütlüce Mahallesi'nde oluşturulan parkta incelemelerde bulundu. 
     Ataç, Manisa Belediyesi Fidan Üretme Çiftliği'nden aldıkları 12 adet sabin ardıcı, sedir ve mazıyı, 10 gün önce hizmete açtıkları parka diktiklerini anımsatarak, vatandaşların ihbarıyla hırsızlık olayını emniyet güçlerine bildirdiklerini söyledi. 
     Kentin sağlıklı bir yaşama kavuşması için sosyal projeler ürettiklerini, ancak kentli bilincine erişemeyen bazı kişilerin bu çabaları yok saydığını anlatan Ataç, güçlükle yapılan park ve bahçelere sahip çıkılmadığını kaydetti. 
     Ataç, ağaçları çalan kişi veya kişileri kınarken, olay yerine gelen Esentepe, Yeşiltepe ve Sütlüce mahalleleri muhtarları da, hırsızlık olayının bir an önce aydınlatılmasını istediler. 
     





</TEXT>
</DOC>
