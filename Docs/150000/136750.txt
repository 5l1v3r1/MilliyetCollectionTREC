<DOC>
<DOCNO> 136750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun46.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ve Klerides, biraraya geldi... 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın 26 Şubat'ta Kıbrıs'a geleceğini ve 1 Mart'ta ayrılacağını açıkladı. 
     Denktaş, 28 Şubat'ın başlangıçtan itibaren gerçekçi bir tarih olmadığını ve Avrupa Birliği programına uydurmak için kendilerine manevi baskı yapıldığını ifade ederek, adada sadece 1500 Türk askerinin kalmasını kabul etmeyeceklerini söyledi. 
     Cumhurbaşkanı Denktaş, Rum Yönetimi lideri Glafkos Klerides ile ara bölgede biraraya geldi. Denktaş, görüşmeye giderken yaptığı açıklamada, ''bıraktıkları yerden devam edeceklerini'' belirterek, ''Bugün, karşı taraftan kendi 'olmazsa olmazlarını' işitirsek memnun olacağız'' dedi. 
     Denktaş, bir soru üzerine, BM Genel Sekreteri'nin Kıbrıs Özel Temsilcisi Alvaro De Soto'nun kendisini telefonla arayarak, Annan'ın Kıbrıs ziyaretiyle ilgili bilgi verdiğini söyledi. Annan'ın 26 Şubat'ta Kıbrıs'a geleceğini ifade eden Denktaş, ''27 ve 28'inde burada olacak, 1 Mart'ta da ayrılacak'' diye konuştu. 
     De Soto'nun üçüncü planla ilgili bir şey söylemediğini belirten Denktaş, ''De Soto planı bugün getirebilir mi '' sorusuna karşılık, ''Hayır, bugün getirmez, öyle bir şey gelecekse herhalde Annan getirecek'' dedi. 
     
     ''BOŞ SAYFALAR VAR'' 
     Denktaş, ek bir süreden bahsedildiğinin hatırlatılması üzerine, 28 Şubat'a kadar bir sonuca ulaşılamayacağını kaydederek, şöyle devam etti 
     ''Herkes bilmiyor, boş sayfalar var. Bu sayfalar yasalar demektir, bu sayfalar anayasalar demektir, birçok yapılacak iş var. Mümkün değil, 28 Şubat zaten başlangıçtan itibaren gerçekçi bir tarih değildi. Ama Avrupa Birliği'nin programına uydurmak için, onun içerisine bizi zorlamayı hedef bildiler. Bir nevi o da manevi baskı bize. Ama olmazsa olmaz.'' Rum lider Klerides'in bu pazar yapılacak ''başkanlık'' seçiminde yeniden seçilip seçilmeyeceğinde de soru işaretleri olduğuna değinen Denktaş, ''Klerides seçilmezse, yerine başkası seçilirse, onun hazırlığı ne zaman biter, ne zaman başlayabilir, bunlar var ortalıkta'' dedi. 
     Cumhurbaşkanı Denktaş, ''Liderlerin atlanarak bir referanduma gidilmesinden söz ediliyor. Bunun için ne diyeceksiniz '' sorusuna, ''Koca liderler nasıl atlanacak, kolay mı '' karşılığını verdi. 
     Denktaş, Türkiye ile Yunanistan arasında ele alınacak güvenlik konusuyla ilgili bir soru üzerine, konunun yanlış anlaşıldığına işaret ederek, ''Bu belgede, kaç asker, nerede, hangi silahlarla konuşlandırılacak sorunu için bir davet var. Halbuki güvenlik ve garantiler konusu çok daha geniş kapsamlı bir konudur. O konuya eğileceklerini zannetmiyorum'' dedi. 
     Denktaş, ''Türk tarafı Kıbrıs'ta 1500 Türk askerinin kalmasını kabul edecek mi '' sorusu üzerine, ''Askere sorun. Tabii kabul edilmez'' dedi. 
     Cumhurbaşkanı Denktaş, başka bir soru üzerine de gelinen son noktada, bütün tadilat tekliflerinin reddedildiğini belirterek, belge değişmeden bu haliyle imzalamayacağını söyledi. Denktaş, görüşmeler devam edecekse belgede değişiklik yapılması için uğraşacaklarını kaydetti. 
     Bu arada Cumhurbaşkanı Denktaş, Klerides ile görüşmeye gitmeden önce, ANAP Genel Başkanı Alip Talip Özdemir ile biraraya geldi. 
     





</TEXT>
</DOC>
