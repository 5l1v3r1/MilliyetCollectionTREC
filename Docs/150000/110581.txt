<DOC>
<DOCNO> 110581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo03.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun ''UEFA Kupası'nda 2. tura çıkacağız'' 
</HEADLINE>
<TEXT>

     Beşiktaş'ın golcü futbolcusu Ahmet Dursun, Bosna-Hersek'in FK Sarajevo takımını eleyerek, UEFA Kupası'nda 2. tura çıkacaklarını söyledi. 
     Ahmet Dursun, internetteki ''www.ahmetdursun.org'' adresli sitesinde yaptığı açıklamada, UEFA Kupası'nda kendilerini çok önemli bir maçın beklediğini ifade ederek, ''Kuruluşumuzun 100. yılında verdiğimiz başarı sözünü yerine getirmek için, bu kritik maçta, sahadan yüzümüzün akıyla ayrılmamız gerekiyor'' dedi. 
     Beşiktaş'ın turu geçecek güçte ve kalitede bir takım olduğunu vurgulayan Ahmet Dursun, şunları söyledi 
     ''Gelin görün ki, yakamızı bir türlü bırakmayan şanssızlıklar ve üzerimizde dolanan kara bulutlar nedeniyle, ilk maçta aldığımız 2-2'lik bir skor var. Bu yüzden taraftarlarımız endişe içindeler. Ama içlerini ferah tutsunlar. Beşiktaş'ın ismi bile bu takımı sahadan silecek ve ikinci tur vizesini beraberinde getirecektir.'' Ahmet Dursun, Ankaragücü ile oynadıkları lig maçına da değinerek, aradıkları erken golü bulduklarını, ancak gerisini getiremediklerini ifade etti. Hem kendisinin, hem de arkadaşlarının yakaladıkları fırsatları gole çeviremediğini belirten Ahmet Dursun, ''Bunda bizim beceriksizliğimizden çok, şansızlığımızın büyük rolü vardı. Top bir türlü girmek istemedi. Olmayınca olmadı ve aradığımız farkı bir türlü bulamadık. Ama sonuçta sahadan 1-0 galibiyet ile ayrıldık'' diyerek sözlerini tamamladı. 
     





</TEXT>
</DOC>
