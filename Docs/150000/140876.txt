<DOC>
<DOCNO> 140876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/ekonomi/eko04.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyar dolarlık yatırım daveti 
</HEADLINE>
<TEXT>

Hyundai’nin Türkiye’deki ortağı Ali Kibar, şirketin 1 milyar dolarlık yatırımını çekmek için dört ülke ile yarışıyor. Kibar, Hyundai Başkanı Dr. Kim’i bugün Türkiye’ye getiriyor 
     ŞULE YÜCEBIYIK CENEVRE 

     Hyundai Assan bugün Gebze’deki fabrikasında önemli bir konuk ağırlıyor. Güney Kore’li otomobil devi Hyundai Motor Company’nin Yönetim Kurulu Başkanı Dr. Dang Jing Kim, Kibar Holding ile ortaklaşa kurdukları Accent ve Starex modellerinin üreticisi Gebze fabrikasını ilk kez ziyaret edecek. 
     Önceden planlanmamış bu ziyaret, Türkiye için hayati önem taşıyor. Türkiye, Hyundai’nin Avrupa’da kurmayı planladığı ve toplam 1 milyar dolar yatırım yapacağı otomobil fabrikasına talip. Hyundai Assan Yönetim Kurulu Başkanı Ali Kibar, yoğun çaba göstererek Dr. Kim’i Gebze’deki fabrikaya gelip üretim ve işçilik kalitesini görmeye ikna etti. 
     Cenevre otomobil fuarında Milliyet’e konuşan Kibar, Türkiye’nin 1 milyar dolarlık bu projeyi çekmesi halinde, Hyundai’nin Avrupa üretim üssü olacağın söyledi. Güney Kore’li şirket, yeni kuracağı fabrikada Kia ve Hyundai markasıyla yılda 300 bin adet otomobil üretmeyi planlıyor. Ali Kibar, fabrikanın 8 bin kişi istihdam edeceğini yan sanayi ile birlikte 100 bin kişiye dolaylı iş kapısı olacağını vurguluyor. 
     
     Rakipler de güçlü 
     Kibar’ın verdiği bilgiye göre, aynı yatırımı çekmek isteyen rakipler Çek Cumhuriyeti, Slovakya, Polonya ve Macaristan. Bu ülkeler, bedava arazi, işçi ücretinde sübvansiyon, vergi muafiyeti, yedek parça imtiyazı’ gibi avantajlar sunuyor. Kibar’a göre Türkiye’nin şansı yüksek. 
     "Hyundai, Türkiye’deki işçilik ve üretim kalitesinden emin. Yabancı sermayenin önündeki engeller kalkarsa yatırımın Türkiye’ye gelmemesi için neden yok" diyen Kibar, rakip ülkelerin AB’ye girdikten sonra işçilik ücretleri yükseleceği için Hyundai’nin Türkiye’yi tercih edebileceğini söyledi. 
     
Getz’in üretimi Gebze’ye taşınabilir      Ali Kibar, Hyundai Assan’da üretim ve ihracatın aratacağını belirterek, "Avrupa’daki talep Irak krizinden çok etkilenmedi" dedi. Kibar, Hyundai’nin yeni otomobili Getz’in Gebze’de üretiminin gündemde olduğunu, kararın 2004’te netleşeceğini söyledi. Kibar otomobilde ek vergiler konusunda "İç piyasada toparlanma sinyalleri vardı, artık olmaz. Ama otomotiv yatırımları günlük dalgalanmalardan etkilenmez" dedi. 
     



 EKONOMİ 























</TEXT>
</DOC>
