<DOC>
<DOCNO> 149205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/dunya/adun.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Peşmerge yine sözünü tutmadı 
</HEADLINE>
<TEXT>
Musul'da yağmalayıp Erbil'e taşıyorlar 
Birçok binanın ateşe verildiği Musul'da peşmergeler, Merkez Bankası'ndan çıkardıkları dolar ve euro'ları Erbil'e götürdü 
     NAMIK DURUKAN 
MUSUL 

     Kerkük'ten sonra Musul da ABD askerleri ile peşmergelerin denetimine geçti. Kentte Irak Merkez Bankası'nın da aralarında bulunduğu resmi binalar yağmalandı. Binlerce kişi, yağmaladıkları malları Erbil'e taşıdı. Kerkük'ten bugün çekilecekleri belirtilen peşmergeler ise kentten ayrılmadı. 
     Irak ordusunun, önceki gün 16.00'da silah ve cephanelerini bırakarak Musul'u terk etmesinin ardından, istihbarat ve polis teşkilatı da kentten ayrıldı. Irak birlikleri Suriye sınırı ve Tikrit'e çekilirken, Saddam ve generallerinin de Suriye'ye kaçtığı öne sürüldü. Mesud Barzani liderliğindeki Kürdistan Demokrat Partisi'ne bağlı peşmergelerse, akşam kente girdi. 
     
     Musul'a akın ettiler 
     Musul'un düştüğü haberinin Duhok ve Erbil'e ulaşması üzerine, araçlarına atlayan binlerce Kürt kente aktı. Araçları Musul'a 10 kilometre kala durdurulan Kürtler, bu kez yürüyerek kente girmeyi denedi. 
     Musul'un etrafında ağır duman tabakası oluşurken, birçok bina ateşe verildi. Halk da fabrikalar, resmi binalar ve valilikte ne bulduysa evlerine taşıdı. Merkez Bankası'na giren halk, kasalardaki Irak dinarını çuvallara doldurup kentin meydanında yaktı. Peşmergeler de bankadan çıkardıkları dolar ve euro dolu çuvalı alarak Erbil'e gitti. Araplarla peşmergelerin tartıştığı Musul'da oturan Türkmenler ise, "Türk askerini bekliyoruz. Askerin gelmemesi bizi hayal kırıklığına uğrattı" dedi. 
     
     Saddam lehine gösteri 
     Musul'da bir grup Arap, ellerindeki Irak bayraklarıyla Saddam Hüseyin lehine gösteri yaparak, ABD'nin Irak'tan çekilmesi için slogan attı. Bazı göstericiler, valilik binasına giderek Irak bayrağı altında gösterilerini sürdürdü. 
     
     H l Kerkük'te 
     Kürdistan Yurtseverler Birliği lideri Celal Talabani'nin Kerkük'ten çıkacaklarını açıkladığı peşmergeler ise dün kentten ayrılmadı. Peşmergeler, kentin tüm kontrol noktalarını ellerinde tutarken, oteller ve resmi binalardaki yağma da sürdü. Bu arada dün taraftarlarına seslenen Talabani, Türkiye ve İran'la sorun yaşamak istemediğini belirterek, "Güçlerimizi Ankara'ya söz verdiğimiz gibi çekiyoruz. Ancak, Kürtler, sadece Irak Kürdistanı değil, Irak'ta da söz sahibi olacaktır" dedi. 
     
     
     


DÜNYA 













</TEXT>
</DOC>
