<DOC>
<DOCNO> 139421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko21.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayan ayakkabısında trend değişiyor... 
</HEADLINE>
<TEXT>

     Türkiye'nin bayan ayakkabı üretiminde önde gelen kentlerinden biri olan Bursa'da, gelecek yılın modelleri şimdiden belirlenmeye başladı. 
     Bursa Ayakkabıcılar Odası Başkanı Halit Sivri, üretim süreci çok zahmetli olan bayan ayakkabılarında trendin gelecek yıl değişikliklere uğrayacağını söyledi. 
     Bayan ayakkabılarında geçen yıl başlayan ve bu yıl da devam eden yüksek topuk ve sivri burunlu modeller, gelecek yıl yerini daha yuvarlak hatlara sahip alçak topuklu modellere bırakacak. 
     Bayan ayakkabı modellerinde, siyah favori renk olarak kabul edilirken, metalik, kırmızı, kahve ve lacivert renkler de, cazibesini korumaya devam ediyor. 
     Ayakkabıcılar Odası Başkanı Halit Sivri, Bursa'nın, İstanbul ve İzmir'den sonra bayan ayakkabı üretiminde üçüncü büyük merkez olduğunu belirterek, kentte halen irili ufaklı 300'e yakın firmanın üretim yaptığını bildirdi. 
     Bayan ayakkabı üretiminin ''zor zenaat'' olduğunu ifade eden Sivri, ''Erkek ayakkabısını bu yıl satamazsanız, gelecek yıl yine piyasaya verebilirsiniz. Ama, bayan ayakkabılarında durum böyle değil. Modanın sürekli takip edilmesi gerekiyor'' dedi. 
     Bursa'da yılda 5 milyon çift civarında bayan ayakkabısı üretimi yapıldığını anlatan Sivri, şöyle konuştu 
     ''Bayan ayakkabısı üretimi, zahmetli bir iş. Modada değişiklik olduğu takdirde, ayakkabıda kullanılan deri ve kalıplarda hemen değişikliğe gidilmesi gerekiyor. Bu çerçevede, bayan ayakkabı üretiminde modanın dört mevsim boyunca sürekli izlenmesi gerekiyor. Biz de, üretimimizde İtalyan ve Alman kataloglarını takip ediyoruz.'' Sivri, ülkenin içinde bulunduğu sorunların, ayakkabıcılık sektörünün zaten var olan sıkıntılarını daha da artırdığını belirterek,''Son iki yılda odamıza kayıt yaptıran firma sayısında azalma var. Buna karşın odadan çıkış yapan firma sayısında ise artış yaşanıyor. Bunda, firmaların kapanmasının yanı sıra kayıtdışına geçmenin de önemli rolü bulunuyor. Bu durumun önüne geçilmesi için, tedbirlerin bir an önce alınması gerekir'' dedi. 
     Sivri, Uzakdoğu tandanslı terlik ve ayakkabı girişlerinin de sektörü zor durumda bıraktığına işaret ederek, bu ürünlerin, dokuma ve tekstilden sonra, ayakkabı sektörünü de vurduğunu sözlerine ekledi. 
     





</TEXT>
</DOC>
