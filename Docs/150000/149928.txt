<DOC>
<DOCNO> 149928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sondun28.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, hükümetin reformlarından memnun devamını bekliyor... 
</HEADLINE>
<TEXT>

     Avrupa Birliği ve Türkiye arasında bugün yapılan 42. Ortaklık Konseyi toplantısının ardından, AB tarafı, Ankara ile ilişkilerde genel tutumuyla ilgili tavrını bir değerlendirme raporuyla kamuoyuna açıkladı. 
     AB'nin Türkiye'deki son siyasi ve ekonomik gelişmelere yönelik tutumunun ayrıntılı bir biçimde yansıtıldığı 22 sayfalık değerlendirme raporunda, hükümetin demokrasi ve insan hakları alanındaki reformlarla ilgili çabasının memnunlukla karşılandığı belirtilirken, bu alanda atılacak adımların vakit geçirilmeden sürdürülmesi çağrısında bulunuluyor. 
     Raporda, idam cezasının kaldırılması, Türkçe dışındaki dillerin eğitimine ve yayınlarına izin verilmesiyle olağanüstü hal bölgesi uygulamasının kaldırılmasından memnunluk duyulduğu ifade edildi. 
     DGM'de yargılanan Alman vakıflarının üyelerinin beraat etmesinden de memnunluk duyulduğu kaydedilen raporda, bununla birlikte işkencenin önlenmesi, ordunun siyasetteki rolü ile ifade suçundan hüküm giyenlerin AİHM kararları uyarınca tekrar yargılanmaları konusunda AB'nin hala endişeleri olduğu vurgulandı. 
     AB raporunda, basın, ifade ve örgütlenme özgürlüğü konusunda hala eksikliklerin olduğu ifade edildi. 
     AB raporunda, Güneydoğu Anadolu'nun yeniden ekonomik yapılanmasına önem verilmesi, PKK terörü sırasında köylerinden ayrılan kişilerin tekrar yerlerine dönmeleri için gerekli çabaların sarf edilmesi istendi. 
     Raporda, HADEP'in kapatılmasından ve cezaevi reformlarına rağmen süren ölüm oruçlarından endişe edildiği kaydedildi. Kıbrıs ile ilgili bölümde ise BM'nin girişimlerine rağmen bir sonuç alınamamasından üzüntü duyulduğu belirtildi ve AB'nin BM Genel Sekreteri'nin iyi niyet girişimini desteklemeye devam edeceği hatırlatıldı. 
     Taraflara, kalıcı çözüm için gerekli çaba göstermeleri çağrısına yer verilen raporda, özellikle KKTC'nin sorunun çözümüne ilişkin tavrını gözden geçirmesi çağrısında bulunuldu. 
     Raporda, Türk hükümetinin AB'nin terörist örgütler listesine ilgisinin yakından takip edildiği belirtildi ve AB'nin bu listeyi sürekli olarak güncelleştirdiği hatırlatıldı. 
     AB raporunda, Türkiye'deki ekonomik ilişkiler, gümrük birliğinin işleyişi ve yapılacak mali yardımlara da ayrıntılı bir biçimde yer verildi. 
     





</TEXT>
</DOC>
