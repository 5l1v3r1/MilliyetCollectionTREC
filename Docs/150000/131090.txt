<DOC>
<DOCNO> 131090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur29.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK kanununda değişiklik yapan tasarı TBMM'de kabul edildi 
</HEADLINE>
<TEXT>

     Milli Güvenlik Kurulu MGK Kanunu'nda değişiklik yapan tasarı, TBMM Genel Kurulu'nda kabul edildi. 
     Yapılan değişiklikle, Başbakan Yardımcıları ve Adalet Bakanı da MGK üyeleri arasına dahil edildi. Ayrıca, MGK kararlarının ''tavsiye'' niteliğinde olduğu da hükme bağlandı. Yasa, Anayasa'da geçen yıl yapılan değişikliğe uyum sağlamak amacıyla hazırlandı. 
     CHP Grubu'nun tasarı üzerindeki görüşlerini dile getiren Konya Milletvekili Atilla Kart, MGK kararları ve hükümet uygulamalarının bağdaşması gerektiğini savundu. 
     AK Parti Grubu adına konuşan Adıyaman Milletvekili Hüsrev Kutlu, 22. Dönem Parlamentosu'nun Türkiye için şans olduğunu belirterek, iki partinin demokratikleşme alanındaki çalışmaları uyumlu olarak sürdüreceğini söyledi. 
     Tasarıyı olumlu bulduklarını belirten Kutlu, ''MGK kararlarının tavsiye niteliği taşıdığının bilinmesine karşılık bazı medya organlarının tahdidi nedeniyle bu durum zedeleniyor'' dedi. 
     Konuşmasının son bölümünde bir de hikaye anlatan Kutlu, Adıyaman'ın bir ilçesinde görev yapan kaymakamın gelen tüm yazılara 'acele' yazarak işleme koyduğunu, bir gün gerçekten acele nitelikte bir yazı gelince de onun üzerine ''vallahi de billahi de acele' diye yazmak zorunda kaldığını anlattı. Kutlu, ''Ben de diyorum ki, MGK kararları, vallahi de billahi de tavsiye kararlarıdır'' dedi. 
     Kutlu'nun konuşması Genel Kurul'daki milletvekillerinin gülüşmelerine neden oldu. 
     





</TEXT>
</DOC>
