<DOC>
<DOCNO> 133041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/siyaset/siy03.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucu açık savaş kararı olmaz 
</HEADLINE>
<TEXT>

TBMM Başkanı Arınç, "Dilerim ki savaş yetkisi için önümüze karar gelmez" dedi ve Meclis’in barış için karar vermesine çaba göstereceklerini söyledi 
     ANKARA Milliyet 

     TBMM Başkanı Bülent Arınç, EMEK platformunun Barış Beyannamesi’ni alırken Meclis’e olası asker gönderme talebi gelmesi halinde takınacakları tutumu, "O zaman sizler gibi düşünerek, ülkemizin bütün insanlarının, bütün yurtseverlerin düşündüğü gibi savaşa Türkiye’nin taraf olmaması konusunda bir karar vermesi için çaba gösteririz" diye yorumladı. Arınç, "Dilerim ki savaş yetkisi için önümüze bir karar gelmez" dedi. 
     Türkiye’nin dışarıya ancak TBMM’nin vereceği kararla asker gönderebileceğini belirten Arınç, "Bu kararın sınırları da gösterilmiştir. Ucu açık muayyeni olmayan bir karar, karar sayılamaz. Geçmişte bunun olumlu, olumsuz örnekleri vardır" diye konuştu. 
     Arınç, imzalı "Barış Beyannameleri"nden oluşan ciltleri kendisine sunan KESK ve Emek Platformu Dönem Başkanı Sami Evren ve Platform üyelerini kabul etti. Gazetecilerin savaş karşıtı tümceler içeren Barış Beyannamesi’ni kendisinin de imzalayıp imzalamayacağına ilişkin sorusuna Arınç, "Bir öneri gelmedi, öneri gelirse düşünürüz" karşılığını verdi. 
     
     ÇABALAR ARTIYOR 
     Arınç, barış arayışlarının meyve vermeye başladığını belirterek, "Hem Türkiye içinde, hem Türkiye dışında savaşın olmaması, insanların, masum kişilerin zarar görmemesi için çok özverili çalışmalar yapılıyor, miting meydanları doluyor. Bu Türkiye’de de böyledir, emek platformuna dahil olan bütün kuruluşların, böylesine bir çabaya destek olmaları takdire değer, alkışlanacak bir davranıştır. Barış esas olduğuna göre bunun için bütün çabalar gösterilmelidir" diye konuştu. 
     Yurttaşların savaşa karşı demokratik haklarını kullanmalarını isteyen Arınç, şunları kaydetti 
     "En sonunda bu çabalar bir şekilde bir operasyonu kaçınılamaz kılamayacak duruma gelirse, o zaman TBMM’den böyle bir karar alınması gerekebilir. Böyle bir karar alınacağı sırada milletvekillerinin elbette hem vicdani kanaatlariyle parti klişelerinin dışında, tamamen ülkenin menfaatlerini düşünerek, bunun bir insanlık meselesi olduğunu düşünerek, Türkiye’nin ulusal çıkarlarının nerede olduğunu çok daha iyi gözeterek karar vermeleri gerekir." 
     



 SİYASET 
















</TEXT>
</DOC>
