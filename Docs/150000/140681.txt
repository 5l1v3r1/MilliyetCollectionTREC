<DOC>
<DOCNO> 140681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/siyaset/siy07.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman vakfı, karardan önce beraatını açıkladı 
</HEADLINE>
<TEXT>

Konrad Adenauer Vakfı, Ankara 1 No’lu DGM’de casusluk suçundan yargılandığı davanın karar duruşmasından önce bir açıklama yaparak, beraat ettiklerini belirtti 
     ANKARA Milliyet 

     Türkiye’de temsilciliği bulunan Alman Vakıfları ile siyanürle altın çıkartılmasına karşı çıkan Bergamalı köylülerin liderleri ve avukatlarının da aralarında bulunduğu 15 kişi hakkında "gizli ittifak" oluşturarak casusluk yaptıkları iddiasıyla açılan davadan beraat kararı çıkarken Konrad Adenauer Vakfı, duruşma öncesi açıklama yaparak davanın beraatla sonuçlandığı bildirdi. 
     Ankara 1 Nolu DGM’de görülen davanın karar duruşmasına 7 sanık ve avukatları katıldı. Geçtiğimiz duruşmaya katılmayan Konrad Adenauer Vakfı Türkiye Temsilcisi Wulf Schonbohm, yardımcısı Dirk Tröndle, Orient Enstitüsü Başkanı Claus Schönig, sanıkların beraatının gerektiği yönündeki savcılık mütalaasına katıldıklarına söyledi. Sanıklardan İstanbul Barosu eski Başkanı Yücel Sayman, Başbakan Gül’ün, davaya ilgili bilgi isteyen Alman makamlarına, sanıkların lehinde açıklama yaptığını, sanık olmasına rağmen, yargıya müdahaleye karşı olduğunu bildirdi. 
     
     Karar oybirliğiyle alındı 
     Tüm sanıkların, üzerlerine atılı suçu işlediklerine dair delil bulunmadığından beraatına oybirliğiyle karar verildiğini açıklayan Mahkeme Başkanı Orhan Karadeniz, duruşmalarda, görev yapan iki tercümana da 500’er milyon lira verilmesini kararlaştırdı. Böylece, DGM eski Savcısı Nuh Mete Yüksel tarafından 2002 Aralık’ta açılan dava, DGM için çok kısa bir sürede sonuçlanmış oldu. Dışişleri Bakanlığı da yaptığı açıklamada beraat kararından memnun olduklarını belirtti. 
     
     



 SİYASET 


















</TEXT>
</DOC>
