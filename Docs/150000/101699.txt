<DOC>
<DOCNO> 101699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur14.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent Hastanesi ''Ecevit'i bu duruma biz getirdik'' 
</HEADLINE>
<TEXT>

     Başbakan Bülent Ecevit'in hastalığı Türkiye'yi sarsmıştı. Son haftalarda sağlığında düzelen iyileşme ise kulisleri sallıyor. 
     DSP'li Emrehan Halıcı ve DSP İstanbul milletvekili Yücel Erdener'in MİLLİYET'te yayınlanan "Başkent Hastanesi'ne gitseydi Ecevit'e çalışamaz raporu verilecekti şeklinde iddialar kuliste dile getiriliyor" açıklamalarına hastaneden sert yanıt geldi. 
     Başkent Üniversitesi, DSP yöneticilerini gündeme getirdikleri "Kulislerde, Başkent Üniversitesi Başbakan Bülent Ecevit'e çalışamaz raporu vermeye hazırlanıyordu iddiaları dile getiriliyordu" idialarını ispata davet etti. 
     Ankara kulislerinde "Ecevit'in sesi" olarak görülen Emrehan Halıcı'nın iddiaları üzerine Başkent Üniversitesi'nden yazılı bir açıklama yapıldı. Açıklamada söz konusu iddialara yanıt verildi. 
     Açıklamada şöyle denildi 
     "Başbakanımız Sayın Bülent Ecevit'in, hastanemizce takip edildiği dönemde, tıbbın bütün olanaklarını kullanarak tedavisini sağlayan ve bugünkü duruma getiren Başkent Üniversitesi Hastanesi'nin yöneticileri ve hekimlerine yönelik aylardır süregelen suçlamaları şiddetle kınıyor, bu iddia sahiplerini adalet ve kamu önünde ispata davet ediyoruz." Açıklamada "Eğer, ağır ithamlarını ispat edemezlerse, kamu vicdanında ve mahkeme tutanaklarında basit birer müfteri olarak kalmayı hak edeceklerini, kamuoyuna duyuruyoruz" ifadeleri dikkat çekti. 
     
</TEXT>
</DOC>
