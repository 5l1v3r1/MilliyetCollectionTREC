<DOC>
<DOCNO> 120204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko38.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli maaşı kuyruklarına son... 
</HEADLINE>
<TEXT>

     Memur emekli aylıklarının ödenmesinde kuyrukların oluşmasını önlemek amacıyla, maaş ödeme sistemindeki banka sayısı artırılacak. 
     Bu kapsamda Aralık ayında itibaren, emekli maaşlarının Oyakbank şubeleri aracılığı ile de ödenmesine başlanacak. 
     Maliye Bakanlığı'ndan yapılan açıklamada, Emekli Sandığı Genel Müdürlüğü tarafından alınan önlemlere rağmen, maaşların tahsili sırasında banka şubeleri önünde oluşan kuyrukların devam etmesi nedeniyle, bir dizi yeni önlem alma yoluna gidildiği belirtildi. 
     Açıklamada, Sandığın, emekli, dul ve yetimlere verdiği hizmetin daha iyi düzeyde yapılmasını, aylıkların daha rahat ortamda alınmasını sağlamak ve banka şubeleri önündeki kuyrukları önlemek amacıyla, emekli maaş ödemelerinin 5 güne dağıtılması uygulamasının yanı sıra ödeme sistemindeki banka sayısının artırılması uygulamasına geçildiği kaydedildi. 
     
     OYAKBANK DEVREDE, DİĞERLERİ SIRADA 
     Emekli dul, ve yetim aylıklarının sadece Ziraat Bankası şubeleri aracılığı ile ödenmekte iken, yapılan görüşmeler sonucu 1998 yılından itibaren Vakıflar Bankası ve Halk Bankası'nın da sisteme dahil edildiği hatırlatılan açıklamada, 1 Aralık 2002 tarihinden itibaren emekli, dul ve yetim aylıklarının Oyakbank şubeleri aracılığı ile de ödenmesine başlanacağı bildirildi. 
     Açıklamada, bu çerçevede Maliye Bakanı Kemal Unakıtan'ın talimatıyla Akbank, Adabank, Denizbank, Yapı Kredi, Koçbank, Şekerbank, Garanti Bankası, İş Bankası ve Finansbank ile görüşmelerin devam ettiği, maaşlarda ''aylık'' olarak ödemeye geçilmesi konusunda da ön araştırmaların sürdüğü kaydedildi. 
     





</TEXT>
</DOC>
