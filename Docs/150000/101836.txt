<DOC>
<DOCNO> 101836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sondun17.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Hayatımda böyle felaket görmedim" 
</HEADLINE>
<TEXT>

     Almanya'daki doğal afet bölgelerini gezen Başbakan Gerhard Schröder, bugüne kadar böyle büyük bir sel felaketi görmediğini söyledi. 
     Başbakan Schröder, afet bölgelerini gezdikten sonra başkent Berlin'de yaptığı açıklamada, ''Hayatımda bugüne kadar böyle bir sel felaketi görmedim. Birçok insan evsiz kalmış durumda, birçok işletme de kapanmak zorunda kalmış'' dedi. 
     Doğal afet bölgelerindeki insanlara bir an önce para ve acil yardım ulaştırılması gerektiğini vurgulayan Schröder, ''Bir felaket senaryosu çizmek istemiyorum. Ama gördüğüm maddi hasarın toplamının milyarlara ulaştığı görüşündeyim'' diye konuştu. 
     Bölgelerdeki yardım görevlilerine ve gönüllü vatandaşlara çabalarından dolayı da teşekkür eden Schröder, birçok insanın hayatlarına yeniden sıfırdan başlamak zorunda kalacağını söyledi. 
     Dışişleri Bakanı Joschka Fischer, İçişleri Bakanı Otto Schily, Çevre Bakanı Jürgen Trittin ve Birlik partilerinin CDU CSU başbakan adayı Edmund Stoiber de afet bölgelerinde incelemelerde bulundu. 
     Çevre Bakanı Trittin, şiddetli yağışların ve su baskınlarının, çevrenin korunmasının ne kadar önemli olduğunu bir kez daha gözler önüne serdiğini söyledi. 
     Saksonya eyaletinde 8 kişinin öldüğü, yüzlerce kişinin de yaralandığı ve evsiz kaldığı bildirildi. Bavyera eyaletinde durum ciddiyetini korurken, Saksonya-Anhalt eyaletinde de yeni su baskınlarının beklendiği belirtildi. 
     





</TEXT>
</DOC>
