<DOC>
<DOCNO> 105025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur27.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Kapalıçarşı'yı gezdi... 
</HEADLINE>
<TEXT>

     AK Parti Genel Başkanı Recep Tayyip Erdoğan, iktidara gelmeleri durumunda işsizliği ortadan kaldırmak için birinci derecede KOBİ'lerin ayağa kalkmasını sağlayacaklarını bildirdi. 
     Erdoğan, Kapalıçarşı'yı gezerek, Kapalıçarşı Esnafları Derneği'ni ziyaret etti. 
     Dernekte yaptığı konuşmada, esnaftan destek isteyen Erdoğan, şöyle dedi 
     ''Bir bilinmeyen olarak değil, bilinen olarak karşınızdayım. İstanbul'dan çıktım. Alnım dik olarak, Türkiye için bu kardeşiniz ve arkadaşları için destek istiyorum. Kapalıçarşı içindeki dükkanların içi kaynamıyor. Artık bunun bedelini ödetmeyecek misiniz Vatandaş evleneceği kızına veya oğluna çeyiz ya da altın alamıyorsa demek ki alım gücü düştü. Bunun hesabı da sandıkta sorulacak.'' Artık dünyada ekonominin siyaseti şekillendirip yönlendirdiğini anlatan Erdoğan, ''El ele, omuz omuza vereceğiz. İşsizliği ortadan kaldırmak için hükümet olunca birinci derecede KOBİ'lerin ayağa kalkmasını sağlayacağız'' dedi. 
     Özellikle kuyumculuk sektörünü teşvik etmenin de amaçları arasında önemli bir yer tuttuğunu ifade eden Erdoğan, ayrıca sanayici ve işadamlarının teşebbüs hürriyetine de destek vereceklerini sözlerine ekledi. 
     Kapalıçarşı Esnafları Derneği Başkanı Levent Güçer de, Kapalıçarşı'nın kendine düşeni yapacağını belirterek, ''Ama hiç kimseye sen şuna oy ver diyemeyiz. Ancak dilimiz döndüğünce anlatacağız. Sizleri yakından takip edeceğiz'' dedi. 
     Bu arada Erdoğan, Güçer'in isteği üzerine taahhütlerini yazarak imzaladı. 
     Öte yandan Erdoğan, bir basın mensubunun, Anayasa Mahkemesi'nin Hasan Celal Güzel'i üyelikten çıkarmayan YDP'ye ihtar verilmesi istemini reddeden gerekçeli kararıyla ilgili sorusu üzerine, bu karar gözetilerek birçok yanlıştan dönülmesini temenni ettiğini belirtti. 
     Erdoğan ayrıca, kararla birlikte partisi açısından belirsizliğin de giderildiğini savundu. 
     





</TEXT>
</DOC>
