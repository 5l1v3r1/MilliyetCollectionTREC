<DOC>
<DOCNO> 121123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko14.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Mali milat"ı kaldıran tasarı Başbakanlığa gönderildi... 
</HEADLINE>
<TEXT>

     Maliye Bakanlığı ''mali milat''ı kaldıran vergi tasarısını Başbakanlığa gönderdi. 
     Yürütme ve yürürlük dahil 10 maddeden oluşan yeni düzenlemeyle, önceki durumda yılbaşında yürürlüğe girmesi gereken ''mali milat'' ve ''nereden buldun'' uygulamasına son veriliyor. 
     Tasarıda, vergiye tabi gelirin tanımı ve kapsamı yeniden belirlenirken, vergiye tabi gelir unsurlarından diğer kazanç ve iratlarda düzenleniyor. 
     Söz konusu tasarıyla, gelirin tanımında 1988 öncesine dönülüyor. Böylece ticari, zirai ve serbest meslek kazançlarıyla ücretler gayrimenkul sermaye iradı ve menkul sermaye iradının yanı sıra sair kazanç ve iratlar gelirin son unsuru olarak belirleniyor. 
     22 Temmuz 1988 tarihinde çıkarılan 4369 sayılı kanunda yeralan ''diğer kazanç ve iratlar'' gelirin tanımından çıkarılıyor. Bu şekilde diğer kazanç ve iratların ''torba gelir'' unsuru haline gelmesi uygulamasından vazgeçiliyor. 
     
     TASARININ GEREKÇESİ 
     Tasarının gerekçesinde, gelir vergisine tabi gelirin tanımı ile ilgili yapılan değişikliklerin, 11 Ağustos 1999 tarihli ve 4444 sayılı kanunla ekonomik gerekçelerle ertelendiği ve bugüne kadar uygulama imkanı bulunamadığına dikkat çekildi. 
     Vergi politikasının ülkenin ekonomik politikasının önemli bir parçası olduğu belirtilen gerekçede, vergilerin bir amaç değil, araç olduğu, bu nedenle de ülke ekonomisiyle uyumlu kullanılması gerektiği kaydedilerek, şu görüşlere yer verildi 
     ''1998 yılında yasalaşmasına rağmen, bugüne kadar ekonomik gerekçelerle uygulama imkanı bulunayan ve uygulanabilir hale getirilmesi de artık mümkün görülmeyen gelirin tanımıyla ilgili düzenlemeler, ekonomiye olan olumsuz etkileri mükelleflerin hukuk güvenliğini zedeleyen yapısı, kamuoyunrda düzenlemeye olan güvensizlik ve olumlu sonuçların alınmasında beklenen etkiyi sağlayamayacağı konusunda varılan genel anlayış nedeniyle değiştirilmekte, daha sağlıklı bir vergi sistemi oluşturulmaktadır.'' Tasarının gerekçesinde, vergi uygulamalarında olumlu sonuçlara ulaşılmasının sadece vergi kanunlarında değişiklik yapılarak mümkün olmadığının da ortaya çıktığı ifade edildi. 
     Bu çerçevede, mükellefin hukuk güvenliğini koruyan ve vergilendirme ilkelerine uygun düzenlemelerin yapılması ilkesiyle hareket edildiği belirtildi. 
     Öte yandan Maliye yetkilileri, ''mali milat''ın kaldırılmasına ilişkin düzenlemenin, muhtemelen Meclis'ten çıkacak ilk yasa olacağını kaydettiler. 
     





</TEXT>
</DOC>
