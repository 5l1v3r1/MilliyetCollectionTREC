<DOC>
<DOCNO> 114701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur16.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Doğan FBI gibi polis teşkilatı kurulsun 
</HEADLINE>
<TEXT>

     Devlet Bakanı Ali Doğan, ABD'deki FBI gibi yerel polis teşkilatı kurulması gerektiği görüşünü savundu. 
     Adalet ve güvenlikte yeniden bir yapılanmaya gidilmesi gerektiğini belirten Doğan, "Türkiye dışında hiçbir ülkede polis ehliyet ve ruhsat vermez, köprü, havaalanı beklemez" dedi. 
     DGM'lerin özel durumlarda görev yapması gerektiğine dikkati çeken Doğan, "DGM'lerin şehirlerin göbeğinde ne işi var" diye sordu. 
     "DGM'de bir yedek hakim seni tutukluyor. Çıkmak için tüm heyetin karar vermesi lazım" diye devam eden Doğan, şunları söyledi 
     "Kim suç işlediyse kanun herkesin yakasına yapışsın. Ama bu şekilde kurunun yanında yaş da yanıyor. Biri birini ihbar etse yedek hakim hemen tutuklayabiliyor. Meselenin aslı ortaya çıkıncaya kadar da 6 ay, bir yıl geçebiliyor. Türkiye'de böyle gariplikler yaşanıyor." ABD'deki FBI gibi yerel polis teşkilatı kurulması gerektiğini anlatan Doğan, "Ayrıca, çocuk mahkemeleri ve benzeri düzenlemeler olmalı. Bunlar yapılırsa ülkede birçok olumsuzluk aşılır. Artık çağın gerektirdiği özelleştirmeler gerçekleştirilmeli, devlet küçültülerek, ekonomide büyüme sağlanmalı" diye konuştu. 
     





</TEXT>
</DOC>
