<DOC>
<DOCNO> 121946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/yazar/bila.html </URL>
<DATE> 2002/11/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Askerlerin sitemi ve dikkati 
</HEADLINE>
<TEXT>

     Meclis Başkanı Bülent Arınç’ın Cumhurbaşkanı Ahmet Necdet Sezer’i uğurlarken protokolde türbanlı eşi ile birlikte yer almasının Türk Silahlı Kuvvetleri’nde rahatsızlık yarattığı açık biçimde gözleniyor. 
     Genelkurmay Başkanı ve kuvvet komutanlarının dün Meclis Başkanı Bülent Arınç’ı ziyaretlerini 2.5 - 3 dakika ile sınırlı tutmalarının, bu rahatsızlığın dışa vurumu olduğunu söyleyebiliriz. 
     Türk Silahlı Kuvvetleri’nin komuta heyeti Arınç’ın Cumhurbaşkanı’nı türbanlı eşi ile uğurlamaya gelmesini ilk günden konulan bir siyasi tavır olarak görüyor. Askerler, bu görüntünün özellikle yaratıldığı düşüncesini taşıyorlar. 
     Ancak komutanlar duydukları rahatsızlığa tepki gösterirken, çok dikkatli ve ölçülü olmaya da özen gösteriyorlar. Protokol ve nezaket kurallarına uyarak ancak tepkili olduklarını da hissettirerek davranıyorlar. Meclis Başkanı’nı ziyaret biçimleri bunun örneklerinden biri. 
     Protokol, gelenek ve nezaket gereği ziyareti gerçekleştiriyorlar ama bunu çok istekli yapmadıklarını da yansıtıyorlar. 
     Askerlerin, TBMM Başkanı’nı ziyaretleri millete ve onun en üst düzeyde temsil edildiği makama saygının gereği olarak gerçekleştiriliyor. 
     Komutanların tepkilerini yansıtmakta çok özenli davranmalarının temelinde seçimlerin hemen sonrasında bir kriz varmış havası yaratmamak düşüncesi yatıyor. Özellikle önemli bir aşamaya gelmiş olan Avrupa Birliği ile ilişkiler ve düzelme eğilimine girmiş olan ekonomik dengeleri ve piyasaları olumsuz etkilemekten kaçınıyorlar. Bu nedenle kamuya açık biçimde tepki vermemeyi yeğliyorlar. 
     Türbanlı protokolü tasvip etmiyorlar ama bunu ortamı gerecek, AB ile ilişkileri ve piyasaları olumsuz etkileyecek yorumlara yol açmayacak bir biçimde ve düzeyde yansıtıyorlar. 
     Komutanların bu tutumlarıyla bir yandan Meclis Başkanı Arınç’a, bir yandan da AKP iktidarına gerginlik ve kriz havasına neden olabilecek davranışlardan ve söylemlerden kaçınılması gerektiği mesajı vermeyi amaçladıklarını da belirtebiliriz. 
     Özellikle ekonomik dengeler ve piyasaların çok duyarlı ve kırılgan olduğu, AB ile ilişkilerin önemli bir aşamada bulunduğu bu süreçte her kesimin aynı özeni göstermesi gerektiği düşüncesiyle hareket ediyorlar. 
     Türk Silahlı Kuvvetleri’nin komuta düzeyindeki duygu ve düşüncelerinin böyle olduğunu söyleyebiliriz. 
     
     







Liberal tarafsızlık 


Melih Cevdet Anday 


Yeni kimliğimiz 


Askerlerin sitemi ve dikkati 


Tarih içinde tarih ayıbı 


Kopenhag Formula 1'i 


Noel baba mı, Nasrettin Hoca mı 


Öğrenci affı ve rektörlük seçimleri 


Bir öğrenegörsün aşkı Ağacı o vakit seyredin... 


Zorunlu tasarruf açmazı 


Melih Cevdet 


Almanya formül arıyor 1 


Arjantin’e biraz bereket gönderelim 


Başka yol yok 


Fitre ve zekat 


</TEXT>
</DOC>
