<DOC>
<DOCNO> 127760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sondun25.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Ticaret Bakanı "Savaş, 1991'den farklı olacak..." 
</HEADLINE>
<TEXT>

     Irak Ticaret Bakanı Muhammed Mehdi Salih, saldırı halinde Irak'ın, 1991'deki Körfez savaşından çok daha farklı bir mücadele vereceğini söyledi. 
     Salih, İspanyol heyetine yaptığı açıklamada, ABD'nin saldırması durumunda Irak'ın, 1991'deki savaşa kıyasla daha kuvvetli bir mücadele vereceğini belirtti. 
     Saldırı durumunda tüm Irak halkının savaşacağını kaydeden Salih, ''1991'de, Kuveyt'ten çekilip çekilmememiz söz konusuydu. Şimdi, topraklarımızı, evimizi, geleceğimizi verip vermeyeceğimiz söz konusu. Bu, uğruna savaştığımız şeydir'' dedi. 
     Salih, Irak'ın, olası saldırıya karşı nasıl bir savaş stratejisi izleyeceği konusunda bilgi vermedi, ancak Irak halkının, gıda depoladığını ve evlerini savunmak amacıyla silahlandığını belirtti. 
     Öte yandan, Belarus, Bağdat rejiminin devrilmesi durumunda Devlet Başkanı Saddam Hüseyin'in bu ülkeye sığınacağına dair çıkan haberleri yalanladı. 
     





</TEXT>
</DOC>
