<DOC>
<DOCNO> 138967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo08.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadettin Saran Revivo'nun gidişinde Ortega da etkili oldu 
</HEADLINE>
<TEXT>

     Fenerbahçe Kulübü Futbol Şube Sorumlusu Sadettin Saran, ezeli rakipleri Galatasaray'a transfer olan eski futbolcuları Revivo'nun gidişinde Ortega'nın da etkisi olduğunu söyledi. 
     Bir televizyon kanalının canlı programına konuk olarak katılan Saran, İsrailli oyuncunun gidişinin birçok sebebi olduğunu belirterek, ''Bu sene bekleneni veremedi. Gençlere iyi örnek olamıyordu. Galatasaray ile aylar öncesinde görüşmüş. Kendisiyle son dönemlerde yaptığımız konuşmamızda bana ayrılma sebeplerinden birinin de Ortega olduğunu söyledi'' dedi. 
     Ariel Ortega'nın başkan ve yönetim kurulunun transferi olduğunu açıklayan Sadettin Saran, bu transferde Lorant'ın da onayının alındığını vurguladı. 
     Ortega'nın ailesiyle ilgili özel probleminden başka sorunu olmadığını kaydeden Saran, şöyle konuştu 
     ''Devre arasında ülkesine gidip, geç döndüğünde bizimle temas halindeydi. Ona ilk izni ben verdim. Ama geç gelince, her ihtimale karşı hazırlığımızı yaptık 'FIFA'ya müracaat etme durumu olursa elimizde belge olsun diye' noterle tespit ettirdik. Arjantin'e gönderdiğimiz menajer döndü. Önümüzdeki günlerde bu konuda olumlu bir gelişme olacağını düşünüyorum.'' 
     
     ''HASAN'I DÜŞÜNÜYORUZ'' 
     Sadettin Saran, Galatasaraylı Hasan Şaş'ın transfer etmeyi düşündükleri oyuncular arasında olduğunu ifade etti. 
     Fenerbahçe'nin bir takıma misilleme olsun diye transfer yapmayacağını kaydeden Saran, ''Bize yararlı olacak her oyuncuyu alırız. Hasan, Dünya üçüncüsü olmuş milli takımın önemli oyuncularından birisidir. Düşündüğümüz oyuncular arasında bulunuyor'' diye konuştu. 
     
     ''BAŞKANLIK ONURDUR'' 
     Saran, Fenerbahçe Kulübü Başkanlığı'nın kendisi için onur olacağını söyledi. 
     Şu anda başkanın Aziz Yıldırım olduğunu ifade eden Sadettin Saran, ''Aziz Yıldırım, büyük başkanımız. Kendisi görevi bırakacağı zaman başkanlığı düşünebilirim. Benim gönlümde de başkanlık geçiyor'' dedi. 
     
     ''OĞUZ KONUSUNDA TEREDDÜTLERİM VARDI'' 
     Lorant'ı gönderdikten sonra yeni teknik direktör için Oğuz Çetin'in ismi gündeme geldiğinde kendisinin bazı tereddütleri olduğunu dile getiren Saran, şöyle konuştu 
     ''Oğuz Çetin konusunda bazı tereddütlerim vardı. Yönetimde bunu gündeme getirdim. Endişeli olan arkadaşlarımız da bunları söyledi. Ama sonuçta Oğuz için hep beraber karar verdik. Şu anda Oğuz hoca çok başarılı. Çok çalışkan, gecesini gündüzüne katarak çalışıyor.'' Sadettin Saran önümüzdeki sezon için transfer çalışmalarına da başladıklarını ifade ederek, ''Rüştü ile de görüşüyoruz. Arada büyük uçurum olur, yabancı bir kulübe gitmek isterse, önünü kesmeyiz. Ümit ile Antalya'da prensipte anlaştık, sorun olmayacaktır. Dış transferde de Brezilya'da beğendiğimiz oyuncular var. Uyum sorunu olabileceği için devre arasında transfer etmedik'' dedi. 
     





</TEXT>
</DOC>
