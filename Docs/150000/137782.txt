<DOC>
<DOCNO> 137782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur10.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı illerdeki okullar tatil edildi... 
</HEADLINE>
<TEXT>

     Yurdun büyük bölümünü etkisi altına alan soğuk hava ve kar yağışı nedeniyle bazı illerde eğitime ara verildi. 
     Başkent Ankara'da dün ve bugün etkili olar kar yağışı nedeniyle Valilik okulları tatil ederken, Diyarbakır, Elazığ, Mardin’in Mazıdağı, Sivas’ın Kangal, Nevşehir’in Hacıbektaş, Şanlıurfa’nın Siverek ve Adana’nın Saimbeyli ilçelerinde de okullar tatil edildi. 
     Afyon’da ise eğitime 2 gün süreyle ara verildi. Kahramanmaraş il merkezindeki okullarda bir gün, Pazarcık İlçesi’ndeyse 2 gün eğitime ara verilirken, Adıyaman il merkezi ile Gölbaşı, Kahta ve Gerger ilçelerinde bir gün, Sincik’teki okullar ise 2 gün tatil edildi. Okullar, Konya il merkezinde bir gün, Beyşehir’de 2 gün, Kayseri ve Aksaray’da da bir gün tatil edildi. 
     
     YAĞIŞ HAFTA SONUNA KADAR SÜRECEK 

     Meteorolji yetkilileri, olumsuz hava koşullarının hafta sonuna kadar süreceğini belirtiyorlar. Yurt genelinde hava sıcaklıkları 3 ila 5 derece arasında düştü. Yağışlar özellikle Doğu Anadolu, İç Anadolu, Marmara ve Karadeniz bölgelerinde etkili oluyor. 
     Erciyes Kayak Merkezi'nde kar kalınlığı 110 santimetre olarak ölçüldü. 

     
</TEXT>
</DOC>
