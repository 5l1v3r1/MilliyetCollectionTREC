<DOC>
<DOCNO> 120800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sonspo14.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Namağlup Gaziantep, deplasmanda ünvanını yitirdi... 
</HEADLINE>
<TEXT>

     Birinci Süper Lig'de bugün oynanan maçta Göztepe, Gaziantepspor'u 2-1 yendi. Altay Alsancak Stadı'nda oynanan karşılaşmayı İsmet Cengiz, Çağlar Ayan, Can Filat hakem üçlüsü yönetti. 
     Göztepe maçın ilk yarısı boyunca baskılı ve agresif bir oyun sergiledi. Sarı-kırmızılı ekip yakaladığı gol fırsatlarını değerlendiremezken, konuk takım da ani kontraataklarla gol aradı ama başarılı olamadı. Ve maçın ilk yarısı golsüz tamamlandı. İlk yarıda Cüneyt, İlhan Göztepe , Ufuk, Cesar Gaziantepspor sarı kart gördüler. 
     
     GOLLER İKİNCİ YARIDA GELDİ 
     Karşılaşmanın ikinci yarısı kıran kırana bir mücadele oldu. 66. dakikada Göztepe'nin golü geldi. Ani gelişen atakta Ercan ceza alanı içine topu ortaladı, kaleci Ömer'in ayaklarıyla uzaklaştırmak istediği top, takım arkadaşı Bülent'in kafasına çarparak ağlara gitti 1-0 73. dakikada skora eşitlik geldi. Kornerden gelen topa kaleci Bora ve Buazizi birlikte yükseldi, iki oyuncunun mücadelesinde Bora'nın uzaklaştıramadığı meşin yuvarlağı iyi takip eden Cesar, şık bir rövaşata ile fileleri havalandırdı 1-1. Bu pozisyonda kaleci Bora'ya faul yapıldığı gerekçesiyle hakeme itiraz eden Göztepeli oyunculardan Zafer sarı kart gördü. 
     90. dakikada ev sahibi takım galibiyet golüne kavuştu. Mkhalele'nin başlattığı atakta topla buluşan Zafer, çapraz pozisyonda vurdu, kaleci Ömer'in çeldiği meşin yuvarlağı önünde bulan Cumhur, plase bir vuruşla takımının galibiyet golünü kaydetti 2-1.. 
     Maçın ikinci yarısında Göztepe'den Ömer, Zafer ve Gökhan, Gaziantepspor'dan Kemal sarı kart gören futbolcular oldular. 
     Karşılaşma evsahibi takımın 2-1 üstünlüğü ile sonuçlandı ve bu yenilgiyle Gaziantepspor'un namağlubiyet ünvanı son buldu. Böylece bu ünvanı taşıyan tek takım Beşiktaş olarak kaldı. 
     





</TEXT>
</DOC>
