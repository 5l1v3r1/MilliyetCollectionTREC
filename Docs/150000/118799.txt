<DOC>
<DOCNO> 118799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/yazar/cemal.html </URL>
<DATE> 2002/11/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye için tarihi dönüm noktası 
</HEADLINE>
<TEXT>

     Türkiye çok kritik bir kavşakta. Hatta, üst düzeyde bir diplomatımızın deyişiyle, Lozan’dan beri en yaşamsal dönüm noktasına gelmiş bulunuyoruz. Ülkenin kaderini gerçekten etkileyecek tarihi adımlar gündemde çünkü... 
     Neden 
     1 Kırk yıllık Kıbrıs sorununda nihayet sona gelindi. Çözüm ya da çözümsüzlük, uzlaşma ya da oyun bozanlık öylesine önem kazandı ki, tercihlerimiz Türkiye’nin önünde istikrar ya da istikrarsızlık kapılarını açabilecek. Bundan en başta Avrupa olmak üzere yalnız dış ilişkiler ağı değil, iç düzenimiz de olumlu ya da olumsuz etkilenecek. 
     2 Avrupa Birliği, Türkiye’nin uygarlık projesi’dir. Bu topraklarda kökleri iki yüzyıllık bir geçmişe giden modernleşme çabalarının, Cumhuriyet Devrimi’yle büyük bir sıçrama kaydeden çağı yakalama hareketinin devamıdır AB projesi... Bu konuda da oyunun en kritik aşamasındayız. 
     3 Irak ve savaş Yanı başımızda. Bir saatli bombanın tik tak sesleri gün geçtikçe kulağımıza daha yakından çalınıyor. 
     Kısacası 
     Tarihi kararların eşiğindeyiz. 
     Herkese büyük sorumluluk düşüyor. 
     Hem iktidara hem muhalefete. 
     Türk diplomasisinin yaratıcılığı hiç kuşkusuz önemli. 
     Çünkü özellikle Kıbrıs ve AB konularında topların hatalı oynanması, yanlış tercihler ya da iyi niyetten yoksun sözde milliyetçi kasıtlı tutumların benimsenmesi, ülkemizin ufkunu karartabilir. Türkiye’yi tarihsel yörüngesinden kaydırabilir. 
     Bu bakımdan değerli diplomatlarımızın kıvraklık ve uyanıklığına şimdi her zamankinden daha çok ihtiyaç var. 
     Ama öncelikli görev ve sorumluluk siyasi otoritenin. En başta, yeni kurulacak AKP hükümeti oynayacak bu oyunu. Doğru tercihlere dayanan siyasal kararlılık gerekiyor sonuç alabilmek için... 
     Kimsenin kuşkusu olmasın 
     Kıbrıs’la AB iç içe 
     Resmi söylem farklı olabilir. Ama şurası bir gerçek Kıbrıs’ta çözümsüzlük, Türkiye’ye AB kapısını açmaz. Kıbrıs’ta topa yanlış vurmak, AB’den gol demektir. 
     Kıbrıs sihirli bir anahtar 
     Türkiye’nin elindeki koz aynı zamanda. Kıbrıs kartını iyi oynarsak, AB kapısı da açılır. 
     Evet, AB de Türkiye’ye böyle söylüyor. "Kıbrıs’ı halledin iyi olacak " diyor. Elbette, Türkiye’nin önce ne kadar iyi olacağını görmesi lazım. Müzakere tarihi’ni nasıl alacak, bunu anlaması şart... 
     İşte, al ver burada başlıyor. 
     Verilecekler var verilemeyecekler var. Bu bir pazarlık. Bu süreçte kısa süreli kriz durumları da çıkabilir. Nerede, nasıl sağlam duracağını, nerede esnekleşeceğini, Kıbrıs kartını şantaja varmadan, ama bazen aba altından sopayı hissettirerek kullanmayı iyi ayarlamak lazım. 
     Bu pazarlıkta diplomasinin rolü büyük yaratıcılığı ve uyanıklığı çok önemli. Muhalefetle birlikte sivil ve asker bürokrasinin, sivil toplum kuruluşlarının desteği, sonucun alınmasında ağırlık taşıyacak. 
     Bu mekanizmalar halen çalışıyor. 
     En tepede Sayın Cumhurbaşkanı olmak üzere iktidar ve muhalefet liderlerinin yapıcı bir işbirliği anlayışıyla AB’den tarih konusuna kilitlendikleri görülüyor. 
     İktidar lideri Tayyip Erdoğan Avrupa başkentlerinde mekik dokumaya başlamış durumda. CHP lideri Baykal, Avrupa sosyal demokrat liderleriyle görüşmek üzere Varşova’ya uçtu. TÜSİAD, TOBB, İKV zaten seferberlik halindeler... 
     Fakat demin belirttiğim gibi, Kıbrıs ve AB’ye ilişkin bu tarihi pazarlığın esas sahibi yeni hükümet tabii Başbakan’la Dışişleri Bakanı olacak. Kopenhag’da 12 Aralık’ta 12’ye 5 kala’ya kadar devam edeceği anlaşılan tarihi pazarlıkta son sözleri bu ikili söyleyecek. 
     O yüzden, Başbakanlık ve Dışişleri Bakanlığı koltuklarının böylesine tarihi bir dönüm noktasının gereğini yerine getirebilecek kişilerle doldurulması gerekiyor. 
     Hükümetin hızla atması gereken bazı adımlar var AB ile ilgili olarak. Ancak AB ve müzakere tarihi deyince, herkes aklında tutsun, Kıbrıs’ta atılacak adım belirleyici olacak. Öyle anlaşılıyor ki, BM Genel Sekreteri Kofi Annan’ın Kıbrıs raporu olumlu bir gelişme... 
     Fırsat kaçmasın. 
     Bu fırsat yalnız Türkiye’yi ilgilendirmiyor. Fırsat iyi kullanılırsa bundan Kıbrıs Türkleriyle Rumlar da, Yunanistan da, Avrupa da kazançlı çıkar. 
     Kimse kaybetmez, herkes kazanır 
     
     







İran’da yargı sorunu 


Tanzimatçıların "lise modeli" kazığı... 


Kemal Uluer... 


Lojman, kira ve kayyum 


Türkiye için tarihi dönüm noktası 


Milli değerlerimizi harcamayalım 


Üçgen 


Kulüp milliyetçiliği 


ABD’nin Irak savaşının bize maliyeti yüksek olacak 


Bu fırsat kaçmamalı 


Evet Bu, medyayı soygunculardan’ kurtarma kavgası 


Fener - Galatasaray rekabetinin keyfi... 


Erdoğan’ın Batı seferi 


AKP de nükleer santral yapamaz 


Şimdi moda fon modası’ 


Erdoğan bir ilden çıkacak 


</TEXT>
</DOC>
