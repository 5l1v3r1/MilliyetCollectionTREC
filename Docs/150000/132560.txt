<DOC>
<DOCNO> 132560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/spor/spo02.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov’da sona doğru 
</HEADLINE>
<TEXT>

Fenerbahçe’de Ukraynalı yıldızın transferinde ufak pürüzler kaldı. Tottenham ikna edilirse, Sadettin Saran yıldız futbolcu ile birlikte bugün İstanbul’a gelecek 
     YALÇIN TÜRK 

     Havaalanından geri döndü 
     İNGİLTERE’DE iki gündür Rebrov için Tottenham Kulübü ile pazarlık yapan Futbol Şube Sorumlusu Sadettin Saran, çalışmalarını sürdürüyor. Saran’ın, uzun süren görüşmeler sonucunda Rebrov’un eşini de İstanbul’a gitmeye ikna ettiği öğrenildi. Saran ve Rebrov, İstanbul’a hareket etmek için hazırlanırken, şok bir gelişme yaşandı. Tottenham, yıldız futbolcuyu geri çağırdı. 
     
     Perugia da devreye girdi 
     İLK görüşmelerde indirim konusunda sıcak bir tavır sergileyen İngiliz kulübü yöneticileri, bir anda fikir değiştirdi. Rebrov için Perugia’dan da teklif aldığını açıklayan Tottenham, ilk bildirdiği fiyatın da üstüne çıktı. Bu gelişme üzerine pazarlıklar tıkandı. Dün akşam İstanbul’a gelmesi beklenen Saran programını iptal edip Ada’da kaldı. 
     
     Uçak biletleri hazırlandı 
     FUTBOL Şube Sorumlusu Sadettin Saran’ın bir kez daha İngilizler ile masaya oturacağı öğrenildi. Rebrov ve kendi adına uçak rezervasyonlarını bugün için de yaptıran tecrübeli yöneticinin anlaşma sağlandığı takdirde yıldız futbolcuyla birlikte döneceği açıklandı. Öte yandan Fenerbahçe’nin Ukraynalı golcüye alternatif olarak Finidi’yi düşündüğü iddia edildi. 
     
Gövde gösterisi      YUSUF KOBAL 

     SON günlerde kulüp içinde sıkıntı yaşadıkları iddia edilen, Ortega, Rüştü, Ogün ve Ceyhun, Teknik Direktör Oğuz Çetin ile birlikte basın önüne çıktı. Oğuz Çetin, "İlk günden bu yana takım ruhundan bahsettik. Şu anda sizin karşınızda yine birlikteliğimizi ve takım ruhunu yansıtıyoruz. Takım içinde huzursuzluktan bahsediliyor. Böyle bir şey olmadı, olmayacak da" dedi. 
     OGÜN, Oğuz Çetin yönetiminde çok güzel bir başlangıç yaptıklarını dile getirip, Ortega ile probleminin olmadığını açıkladı. Ogün, "Hepsi asılsız. Tek yumruk olmak zorundayız. En çok Beykoz Çetesi lafı beni rahatsız ediyor. Çok saçma iddialar var" diye konuştu. Rüştü de Ortega’ya destek verirken, "Şampiyon olacağız ve Ortega da bunda önemli rol oynayacak" yorumunu yaptı. 
     ORTEGA ise şunları söyledi "Problem yaşamadım, her zaman iyi karşılandım. Çok mutluyum. Benim hakkımda korkunç şeyler yazılıyor. Bü yüzdenç ok üzülüyorum." Arjantinli futbolcunun varlığının kendisini rahatsız etmediğini söyleyen Ceyhun, "Herkese birlikteliğimizi göstermek istiyoruz. Bunun için uğraşıyoruz. Herkes gücümüzü yakında görecek" diye konuştu. 
     
Samandıra’da Ortega şov      ARJANTİNLİ Ortega, Fenerbahçe’nin akşam çalışmasında sergilediği performansla yüzleri güldürdü. Çift kale maçta iki gol atıp, paslarıyla yıldızlaşan tecrübeli oyuncunun morali yerine geldi. Üç gol atan Ceyhun da Oğuz Çetin’den tam puan aldı. Çalışmaya yakınını kaybeden Mirkovic katılmazken, sakatları süren Serhat, İsmail, Yusuf ve Ogün düz koşu yaptı. 
     
Yönetimde barış günü      SARI - Lacivertli yöneticiler arasında son dönemde yaşanan gerginlikler Asbaşkan Nihat Özdemir’in girişimleri sonucu bitti. Özdemir’in pazartesi günü yapılan toplantıda sıkıntıları dile getiren bir konuşma yaptığı ve aradaki soğukluğun giderliğini açıklandı. 
     
Taktiğe göre rakip seçti      OĞUZ Çetin yönetiminde ligin ikinci yarısında 4 - 2 - 3 - 1 sistemiyle mücadele edecek olan Fenerbahçe, pazar günü Kocaelispor önünde yeni bir teste daha girecek. Yeni sistemin, 3 - 5 - 2 oynayan takımlar karşısında nasıl bir sonuç vereceğini anlamak için Çetin’in özellikle Körfez ekibiyle oynamak istediği öğrenildi. Kocaeli maçının İsmetpaşa Stadı’nda oynanacağı açıklandı. 
     
Biletler satışta      2 Şubat’ta Fenerbahçe ile Beşiktaş arasında oynanacak olan erteleme derbisinin biletleri bugünden itibaren satışa sunulacak. Biletix mağazalarından temin edilebilecek olan biletlerin fiyatları şöyle Numaralı tribün 50 milyon, numaralı tribün VIP 75 milyon, maraton tribün alt bölüm 100 milyon, maraton tribün aile bölümü 35 milyon, maraton tribün üst bölüm 50 milyon, kale arkası tribünler 15 milyon lira. 
     



 SPOR 



























</TEXT>
</DOC>
