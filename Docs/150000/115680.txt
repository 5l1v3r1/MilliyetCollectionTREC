<DOC>
<DOCNO> 115680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/ekonomi/aeko.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliye aralık zammı 
</HEADLINE>
<TEXT>

Memur emeklisine yapılan iyileştirme zammının işçi ve Bağ - Kur emeklisine de yansıtılması için hazırlanan kararname imzaya açıldı. Fark, aralık ayı sonunda 
     ANKARA Milliyet 

     Devlet Bakanı Masum Türker ve Çalışma ve Sosyal Güvenlik Bakanı Nejat Arseven, SSK ve Bağ - Kur emeklileri ile memur emeklileri arasındaki maaş farklarını giderecek kararnamenin Bakanlar Kurulu’nda imzaya açıldığını söyledi. Kararnamede yapılacak artış oranı belirtilmedi. Oranın belirtilmemesi aralık ayından önce hesaplanamayacak olmasından kaynaklandı. 
     Hazine Müsteşarlığı’nda ortaklaşa basın toplantısı düzenleyen iki bakan, memur ve emeklilerine yapılan iyileştirme zammının SSK ve BağKur emeklilerine yansıtılacağını bildirdi. 
     Zam, SSK ve Bağ - Kur emeklilerine her ay enflasyon oranında yapılan zammın memur emeklilerine yapılan zam ve diğer artışlardan indirilmesiyle hesaplanacak. SSK ve Bağ - Kur emeklileri memur emeklilerinin aksine yıl boyunca olduğu gibi kasım ve aralık ayında enflasyon farkı almaya devam edecek. Bu nedenle yıl içinde oluşan aradaki farkın tam olarak hesaplanabilmesi için aralık ayında alacakları enflasyon oranında zammın ortaya çıkması gerekecek. 
     Fark, aralık ayında tam olarak hesaplanacağı için maaşlara yansıtılması, yeni hükümetin göreve başlamış olacağı ocak ayında gerçekleşecek. Bu nedenle imzaya açılan karaname maaş artışını düzenlemek yerine, Bakanlar Kurulu’na oranı belirleme yetkisi veren bir kararname olacak. 
     
     30 Ekim’e kadar tamamlanacak 
     Bu durumda aralık ayında artış oranı yazılı bir şekilde imzaya açılabilecek olan bir kararname iki ay önceden imzaya açılmış oldu. Arseven, "Teamül olarak yeni hükümetin beklenmesi gerekmez miydi " sorusuna "Devlette devamlılık esastır" yanıtını verdi. 
     Türker ise artış oranı şimdiden belirlenemeyeceği için kararnamenin seçimle ilgili olup olmadığı yönünde bir soruyu "Seçimle bir ilgisi yok" diye yanıtladı. 
     Kararnamede tüm bakan imzalarının 30 Ekim 2002 tarihi itibariyle tamamlanmış olması bekleniyor. 
     
3 SORU 3 CEVAP Aradaki fark en fazla 40 milyon      ATİLLA ÖZSEVER 

     1- Kararnameden kimler yararlanıyor, farklar ne zaman ödenecek 
     Kararname, SSK ve Bağ - Kur emeklileri ile dul ve yetimlerini kapsıyor. Farkları yeni hükümetin aralık ayı sonunda ödemesi bekleniyor. 
     
     2- Memur ve işçi emeklileri arasındaki fark nasıl hesaplanacak 
     4447 sayılı yasaya göre, dönem sonu itibariyle SSK ve Bağ - Kur emekli aylıklarında yapılan artış oranının memur aylıklarında yapılan ortalama artış oranının altında kalması halinde aradaki fark kadar bir ödeme yapılması gerekiyor. SSK ve Bağ - Kur emeklilerine yılbaşından 2002 Ekim ayı sonuna kadar yapılan TÜFE zammı, yüzde 21.9’dur. Memurlara yapılan zam ise, Eylül sonu itibariyle yüzde 18.1’dir. Memura Ekim’de yapılan 100 milyon liralık brüt zamla birlikte yıllık artış düşük maaşlarda yüzde 50’yi, yüksek maaşlarda yüzde 40 dolayını buluyor. Kasım ve aralıkta işçi emeklilerine yapılacak TÜFE zammıyla bu kesimdeki yıllık artış yüzde 30 dolayına gelebilir. Bu durumda oransal fark, işçi ve memur emekli aylıklarına yansıtılacak. 
     
     3- Bu oransal fark, ne kadar bir farka tekabül ediyor 
     Kararnamede, 100 milyon yerine 75 milyon lira fark dikkate alınıyor. Memura son üç ay 75, Ocak 2003’de de geri kalan 75 milyon lira verilecek. 75 milyon liranın esas alınması halinde yüzde 10’luk bir fark yansıyabilir. Bu da en az 25 milyon, en fazla da 40 milyon lira civarındadır. 
     



 EKONOMİ 




















</TEXT>
</DOC>
