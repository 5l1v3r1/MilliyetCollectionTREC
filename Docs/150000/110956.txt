<DOC>
<DOCNO> 110956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sondun15.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da genç yönetmeni öpen tanınmıxş aktris için tutuklama kararı 
</HEADLINE>
<TEXT>

     İran'ın Yezd kentinde düzenlenen sinema festivalinde, ödül töreni sırasında genç yönetmeni alnından öpen ülkenin tanınmış aktrisi Govhar Heyrendiyeş hakkında tutuklama kararı çıkarıldı. 
     İtimad gazetesinin haberine göre mahkeme, 47 yaşındaki Heyrendiş'in, ilk filmini yapan 20 yaşındaki Ali Zamani adlı yönetmeni ödül töreni sırasında öptüğü suçlamasıyla mahkemeye çıkarılması talimatını verdi. 
     Gazete, Heyrendiş'in eşi ve bu yıl başında ölen İran'ın tanınmış aktörlerinden Cemşid İsmailhani'nin öğrencisi olan Zamani'nin de tutuklandığını ve daha sonra 20 milyon riyal 2 bin 500 dolar kefaletle serbest bırakıldığını yazdı. 
     Zamani, gazeteye yaptığı açıklamada, festivalde en iyi genç yönetmen seçildiğini ve ödülü kendisine vermesi için Heyrendiş'in çağrıldığını belirterek, ''Heyrendiş ellerimi sıktı ve bir anne gibi beni alnımdan öptü. O İranlılar için önemli bir sanatçı ve benim için annemden farkı yok'' dedi. 
     İslami İrşad ve Kültür Bakanlığı'nın Yezd yetkilisi Muhammed Ali Pakdel de, Heyrendiş ve Zamani'nin birlikte kentten ayrılmasında suç ortağı olduğu gerekçesiyle tutuklanmış ve daha sonra 50 milyon riyal 6 bin 250 dolar kefaletle serbest bırakılmıştı. 
     Heyrendiş'in Zamani'yi öpmesi, muhafazakar çevrelerin ve basının tepkisini çekmiş, Yezd'de düzenlenen gösterilerde bu olaya adı karışanların cezalandırılması istenmişti. 
     Yezd'de 25-27 Eylül'de düzenlenen ''Hakikat Film Festivali''nde dini içerikli 32 film gösterilmişti. 
     Bu arada, muhafazakar Cumhuri İslami gazetesi, kuzeybatıdaki Doğu Azerbaycan eyaletinin Erdebil kentinde ''bir parkın açılış töreni sırasında genç bir kızın belediye başkanını öptüğünü, bunun kentin muhafazakar halkının tepkisini çektiğini'' belirterek, ''Bu tür açık saçık olaylarla İran'da kötü bir kültürün propagandası yapılmaya çalışılıyor'' ifadesini kullandı. 
     





</TEXT>
</DOC>
