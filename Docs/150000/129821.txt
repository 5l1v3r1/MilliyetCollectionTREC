<DOC>
<DOCNO> 129821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo25.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor Bütçemizi etkilemeyecek ucuz oyuncuları alacağız... 
</HEADLINE>
<TEXT>

     Malatyaspor Teknik Direktörü Ziya Doğan, ara transferde bütçelerini etkilemeyecek ucuz oyuncuları kadrolarına katmak istediklerini söyledi. 
     Doğan, yaptığı açıklamada, kulübün ekonomik durumunun yüksek fiyatla transfer yapmaya elverişli olmadığını ifade ederek, ''Biz de ucuz ve gurbetçi oyuncuları, Belek'te yaptığımız kampta deneyeceğiz. Bütçemize ve takıma uygun olanları da transfer edeceğiz'' dedi. 
     Halen İsviçre Birinci Ligi'nde forma giyen İspanyol asıllı Victor ile birkaç gurbetçi oyuncu denediklerini belirten Doğan, ayrıca deneyecekleri Rumen futbolcu Stinga'nın da bu akşam Belek'e gelerek, kampa katılacağını söyledi. 
     Belek'te oldukça iyi bir ortamda çalışmalarının sürdüğünü kaydeden Doğan, ''Oyuncularımın morali çok iyi. Birlik ve beraberlik içinde çok iyi bir arkadaşlık ortamında ikinci yarıya hazırlanıyoruz'' diye konuştu. 
     Ligin ikinci yarısından beklentilerini de dile getiren Doğan, ''Malatyaspor olarak ligin ikinci yarısında da iyi sonuçlar almak istiyoruz. Hedefimiz hem lig, hem kupada gidebildiğimiz yere kadar gitmek. Futbolcularıma güveniyorum. Malatyaspor, çıkışını ikinci yarıda da sürdürecek'' dedi. 
     
     UÇAK KAZASI 

     Ziya Doğan, Diyarbakır'da dün meydana gelen uçak kazasına da değinerek, takım olarak çok üzüldüklerini ve bu olaydan etkilendiklerini kaydetti. 
     Dün gece otelde televizyonun başında sürekli kazayla ilgili haberleri dinlediklerini belirten Doğan, sözlerini şöyle tamamladı 
     ''Çok üzücü bir olay. Hepimiz oldukça etkilendik. Ölenlere Allah'tan rahmet, yakınlarına da başsağlığı diliyorum. İnşallah bu son olur.'' 
     





</TEXT>
</DOC>
