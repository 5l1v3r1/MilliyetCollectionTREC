<DOC>
<DOCNO> 121738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/spor/spo05.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HOROZLARIN SESSİZLİĞİ 0-0 
</HEADLINE>
<TEXT>

Yeşi-Siyahlı takım, UEFA kupası 3. tur ilk maçında O.Lyon’a kafa tuttu, ancak istediği sonuca ulaşamadı, umutlarını 12 Aralık’ta oynanacak rövanşa bıraktı 
     UEFA Kupası 3. tur ilk maçında Fransa şampiyonu O.Lyon’u ağırlayan Denizlispor, saha avantajını iyi kullanamadı. Güçlü rakibi ile dişe diş bir mücadele veren Yeşil-Siyahlılar kontrollü oyunu tercih etti, kontrataklarla sonuca gitmeyi denedi. Bir kaç net pozisyon yakaladı ancak bunları değerlendiremedi. Ali Tandoğan’ın 20. dakikada orta-şut karışımı vuruşu üst direkten geri geldi. Karşılaşmanın rövanşı 12 Aralık’ta oynanacak. 
     
İş Lyon’a kaldı’      M.ALİ SABUNCU 

     Çalımbay’ın üzüntüsü 
     DENİZLİSPOR Teknik Direktörü Rıza Çalımbay, sakat Mustafa ve cezalı Hakan’ın yokluğunu hissettiklerini belirterek, "Artık herşey rövanşa kaldı" dedi. İyi futbol seyrettirmediklerini ancak iyi mücadele ettiklerine dikkat çeken Çalımbay, "Biraz dikkatli olabilseydik, galibiyet bile bulabilirdik. Kapasitemizi biraz daha artırabilirsek, gol bulacağımıza inanıyorum" dedi. 
     
     Le Guen şaşırdı 
     OLYMPİQUE Lyon Teknik Direktörü Paul Le Guen’in basın toplantısında ise tercüman krizi yaşandı. Le Guen’in sözleri Fransızca’dan İngilizce’ye İngilizce’den de Türkçe’ye çevrildi. Fransız ekibinin çalıştırıcısı, "Hiç beklemediğim bir oyun tarzıyla karşılaştım ve bu bende şaşkınlık yarattı. Tur için avantajlıyız diyemem" ifadesini kullandı. 
     



 SPOR 























</TEXT>
</DOC>
