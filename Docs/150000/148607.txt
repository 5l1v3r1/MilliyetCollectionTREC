<DOC>
<DOCNO> 148607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko29.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ESDK, işadamlarına Yeşil Pasaport verilmesi için çalışacak 
</HEADLINE>
<TEXT>

     Ekonomik sorunları değerlendirme Kurulu'nun dördüncü toplantısı ESDK sona erdi. 
     Maliye Bakanlığı'nın ev sahipliğinde gerçekleştirilen ve Maliye Bakanı Kemal Unakıtan, Sanayi ve Ticaret Bakanı Ali Coşkun, Çalışma ve Sosyal Güvenlik Bakanı Murat Başesgioğlu, Odalar Birliği Başkanı Rifat Hisarcıklıoğlu ve diğer yetkililerin katıldığı toplantı iki buçuk saat kadar sürdü. 
     Toplantıda alınan kararlar, Kurul sözcüsü sıfatıyla TOBB Başkanı Rifat Hisarcıklıoğlu tarafından açıklandı. 
     Hisarcıklıoğlu, enflasyon muhasebesi ile ilgili Maliye Bakanlığı'nda bir çalışma yapıldığını, söz konusu düzenlemenin ikinci vergi düzenlemeleri paketinde yer alacağını belirtti. 
     Maliye Bakanlığı tarafından yürütülen çalışmaların, TOBB ve diğer ilgili kesimlerin katılımıyla yeniden gözden geçirileceğini kaydeden Hisarcıklıoğlu, ilgili düzenlemenin, 30 Haziran'a kadar yasalaşacağını ve 1 Ocak 2004'te de yürürlüğe konulacağını ifade etti. 
     Hisarcıklıoğlu, toplantıda bugün TBMM Genel Kurulunda görüşülecek olan 1. Vergi Düzenlemeleri konusunda da bilgi verildiğini vurgularken, bu düzenlemelerle yatırımcı ve mükelleflere kolaylık getirildiğini söyledi. 
     
     İŞADAMLARINA YEŞİL PASAPORT... 
     TOBB başkanı, ESDK'da alınan diğer kararları da şöyle sıraladı 
     ''-Doğu ve Güneydoğu'daki yatırımların geliştirilmesi 4325 sayılı yasanın uygulama süresi sona erdi. Ancak Hazine arazilerinin yatırımcılara tahsisi devam ediyor. Kurulumuz, Doğu ve Güneydoğu Anadolu'daki yatırımların geliştirilmesini özel bir proje olarak ele almaktadır. Önümüzdeki hafta, ESDK'da bu konu ele alınacak, buna müteakip yasal düzenlemeler yapılacak. 
     Doğu ve Güneydoğu'yu, belirli yatırım ve sektörler bakımından cazibe merkezi haline getirmek istiyoruz. 
     -Yüksek vergi ödeyenler veya ihracat yapan işadamlarına Yeşil Pasaport verilmesi konusunda neler yapılabileceğine ilişkin Başbakanlık Müsteşarı'nın yapacağı çalışma gelecek ESDK'da ele alınacak. 
     -İstihdamın teşviki Çalışma Bakanı bilgi verdi. İşsizlik sigortasında işveren payı, Bütçe Kanunu'na konulan bir hüküm ile 1 puan düşürüldü. Bununla ilgili kesimlere 750 trilyon lira civarında bir kaynak yaratılmış oluyor. 
     
     SİGORTA PRİMLERİ 
     -Sigorta ve Bağ-Kur primlerinin alt sınırlarının belirlenmesi, asgari ücretle birlikte değerlendirilmek suretiyle Çalışma ve Sosyal Güvenlik Bakanı başkanlığında ilgili kuruluş temsilcilerinin de katılımıyla bir çalışma yapılacak. Konunun Ekonomik Sosyal Konsey gündemine getirilmesine karar verildi. 
     -Sanayi ve Ticaret Bakanlığı, işletme rehni, KOBİ tanımı ve şirket kuruluşlarının basitleştirilmesine ilişkin düzenlemelerin hızla yasalaşması için çalışma yapacak.'' 
     





</TEXT>
</DOC>
