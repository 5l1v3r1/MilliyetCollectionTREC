<DOC>
<DOCNO> 114284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur25.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize yine yağmura teslim 
</HEADLINE>
<TEXT>

     Rize'de dün geceden bu yana aralıklarla devam eden ve bu sabah şiddetini artıran sağanak yağış nedeniyle toprak kaymaları meydana geldi. İl merkezinde bazı işyerleri ve evlerin alt katlarını su bastı. Aşırı yağış nedeniyle Rize-Hopa karayolunda ulaşım, Çayeli İlçesi Limanköy Mevkii'nde dere taşması, Pazar Tünel Mevkii'nde de toprak kayması nedeniyle kesildi. Yolun iki tarafında da araçlar birikti. 
     Rize'de 23 Temmuz'da meydana gelen, 29 kişinin ölümü, 5 kişinin de kaybolması ile sonuçlanan sel ve toprak kayması olayının tedirginliğini üzerlerinden atamayan kırsal kesimdeki bazı Rizeliler'in, olası tehlike nedeniyle evlerini boşalttıkları belirtildi. Köy Hizmetleri İl Müdürlüğü yetkilileri, şu ana kadar köylerden heyelan ve toprak kayması yolunda bir bilgi gelmediğini açıkladı. 
     Yoğun yağış nedeniyle meydana gelen küçük çaplı toprak kaymaları, Rize'nin Çayeli İlçesi'nin Musadağı, Şirinköy, Yenihasir ve Demirköy yollarında ulaşım kesilmesine yol açtı. Çayeli İlçesi ile Büyükköy Beldesi arasındaki ulaşım da, dere taşması nedeniyle zaman zaman tek şeritten yapılıyor. Çayeli'ndeki yollar, suların getirdiği toprakla kaplandı. Yağış, öğle saatlerine doğru hızını azaltırken, belediye ekipleri de temizlik çalışması başlattı. 
     





</TEXT>
</DOC>
