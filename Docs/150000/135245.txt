<DOC>
<DOCNO> 135245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko21.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MB Başkanı Serdengeçti TEFE yüksek, TÜFE fena değil 
</HEADLINE>
<TEXT>

     Merkez Bankası Başkanı Süreyya Serdengeçti, Ocak ayında TEFE'nin çok yüksek olduğunu belirterek, ''TÜFE fena değil'' dedi. 
     Serdengeçti, TÜSİAD'ın Ankara Sheraton'daki ''Enflasyon ve Büyüme Dinamikleri Gelişmekte Olan Ülke Deneyimleri Işığında Türkiye Analizi'' konulu raporunun tanıtım toplantısında yaptığı konuşmada, Ocak ayı enflasyonunu değerlendirdi. 
     Ocak ayı TÜFE'sinin beklentiler dahilinde gerçekleştiğini belirten Serdengeçti, mevsimsellikten arındırılmış artış oranına bakıldığında Mart ayından bu yana en düşük düzey olduğunu belirtti. 
     Sağlık sektöründe son 14 yılın en düşük artış oranı olduğunu ifade eden Serdengeçti, TÜFE artış oranını kısıtlayan unsurlar arasında gıda, dayanıklı tüketim malları ve giyim malları bulunduğunu söyledi. 
     Serdengeçti, Ocak ayı TEFE rakamının çok yüksek olduğunu vurgulayarak, TEFE'nin özel imalat sanayinde Ocak ayında yüzde 3.6, kamu imalat sanayinde yüzde 8.5 olduğunu bildirdi. 
     Kamu imalat sanayi ve özel imalat sanayi arasında çok fazla fark olduğunu bildiren Serdengeçti, şöyle devam etti 
     ''Bunda tabii ki kontrolümüz altında olmayan petrol fiyatları, son ayda Türk Lirası'nın nominal değer kaybetmesi etkiledi. Nominal değer kaybı, bir süre daha Şubat, Mart ayında etkilemeye devam edecek. Ama bunun yanı sıra kamunun vergi ve fiyat ayarlamaları etkiledi. Özellikle petrol ve tekel ürünlerinde...'' Merkez Bankası olarak yılbaşında duyuru yaparak birtakım risklere işaret ettiklerini hatırlatan Serdengeçti, ''Şimdi hangilerinin gerçekleşmekte olduğunu, tavrımızı düzeltmezsek nasıl kötü sonuç olacağını görüyorsunuz. TEFE rakamlarını onun için verdim'' dedi. 
     
     REHAVET UYARISI 

     Serdengeçti, duyuruda sayılan riskler arasında rehavet olduğuna da dikkati çekerek, ''Kurlarda göreli bir istikrar ve faizde bir düşme ile beraber her zaman bu ülkede bir rehavete kapıldık. Bunu, kesinlikle yapmamamız gerekiyor. Yüzde 30'un altında enflasyon hiçbir şey değil. Hala dünyadaki en yüksek enflasyonlardan birisi'' diye konuştu. 
     ''Gevşemiş olan kamu maliyesinin mutlaka düzeltilmesi gerektiğine'' işaret eden Serdengeçti, bu konuyla ilgili gerçeklerin mutlaka anlaşılması gerektiğini bildirdi. 
     Reel faizlerin düşmesi için başka çarenin olmadığına değinen Serdengeçti, fiyatlama ve vergi politikalarının kamu kesiminin finansman ihtiyacı doğrultusunda oluşturulmasının bir risk oluşturduğunu belirtti. 
     ''Bu, bir ölçüde, zaten Ocak ayı fiyatlarında görüldü'' diyen Serdengeçti, ''yapısal reformların sürdürülmemesinin bir risk olduğunu söylemesine gerek bulunmadığını'' kaydetti. 
     Beklenti anketlerine çok dikkat edilmesi gerektiğini vurgulayan Serdengeçti, ''Güveni sarsmamamız lazım. Kısa vadede bozulma görülüyor ama uzun vadede henüz bir şey yok. Ama yapmamız gerekeni yapmazsak tabii orada olumsuz bir gelişme olabilir. Buna bakmamız gerekiyor. Gelirler politikasında katiyen verimlilik dışı faktörlerin ağırlık kazanmaması gerekiyor. Irak bir tarafta risk olarak duruyor'' diye konuştu. 
     Risk unsurlarının fiyat istikrarı için değil, sürdürülebilir büyüme için de önemli olduğunu belirten Serdengeçti, şunları söyledi 
     ''Uygulanmakta olan ekonomik programı kararlılıkla sürdürürsek oradaki tereddütleri bir kenara bırakırsak o zaman bu riskin olası etkilerini en az düzeyde tutup, başarılı olacak. Tereddüt gösterirsek ise bu etkiler artacak. Zamanımız var, çok dikkatli olmamız lazım.'' 
     
     SORULAR 

     Konuşmaların ardından toplantıda, katılımcıların soruları yanıtlandı. 
     AK Parti Genel Başkan Yardımcısı Reha Denemeç'in, ''Enflasyon düşerken, büyüme sağlanıyor demek mümkün mü '' şeklindeki sorusuna, Merkez Bankası Başkanı Serdengeçti, şöyle yanıt verdi 
     '' Enflasyonla mücadele edelim ama... demeyelim artık. Türkiye'de belli kesimlerin enflasyonla mücadele konusunda sıkıntısı var. Eylül ayında enflasyon düşük çıkınca, 'rakamlar doğru değil' denildi. Bunlara gerek yok. Geçen yıl enflasyon konusunda beklenilenin ötesinde performans gösterildi. Eğer duraksarsanız, uzun soluklu olmazsanız, ne enflasyon ne de büyüme de başarılı olursunuz.'' Aynı soruyu, Hazine Müsteşarı Faik Öztrak ise şöyle cevapladı 
     ''Her enflasyon düşürüldüğünde büyüme gelmez, doğru... Büyümenin şartı güvenilir olmanızdır. Piyasanın istediği mekanizmaları, tedbirleri bu piyasaya vermektir. Güvenilir politikalarla desteklenmeyen, lafta olan dezenflasyon politikaları büyüme getirmez.'' 
     





</TEXT>
</DOC>
