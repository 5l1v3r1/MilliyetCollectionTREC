<DOC>
<DOCNO> 141869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sontur14.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, bakanlara veda etti... 
</HEADLINE>
<TEXT>

     Başbakan Abdullah Gül, Bakanlar Kurulu toplantısında bakanlara, çalışmalarından dolayı teşekkür etti. 
     Dışişleri Bakanı Yaşar Yakış, Bakanlar Kurulu'nun Başbakan Gül'ün başkanlığında yaklaşık 1 saat süren toplantısının ardından Başbakanlık Merkez Binası'ndan ayrılırken, gazetecilerin sorularını yanıtladı. 
     Yakış, Başbakan Gül'ün, toplantıda bakanlara, bugüne kadar yaptıkları çalışmalardan dolayı teşekkür ettiğini belirtti. Yakış, 58. Hükümet'in bugüne kadar 16 toplantı yaptığını ifade etti. 
     Gazetecilerin, yeni hükümetin ne zaman kurulacağına ilişkin soruları üzerine de Yakış, Başbakan Gül'ün bu konuyu günlere bağlamak istemediğini, hükümetin kurulmasından önce AK Parti Genel Başkanı Recep Tayyip Erdoğan'ın mazbatasını alması ve yemin etmesi gibi prosedürlerin bulunduğunu anımsattı. 
     Toplantıda tezkereye ilişkin bir değerlendirmede bulunulmadığını ifade eden Yakış, bu konuyla ilgili, hükümet içinde müzakerelerin sürdüğünü bildirdi. 
     





</TEXT>
</DOC>
