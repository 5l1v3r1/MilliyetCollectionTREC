<DOC>
<DOCNO> 145019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun60.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis BM, Irak'ta savaş sonrası dönemde kararlı rol oynamalıdır 
</HEADLINE>
<TEXT>

     Yunanistan Başbakanı Kostas Simitis, Irak'ta savaş sonrası dönemde BM'nin ''etkin rol oynaması gerektiğini'' söyledi. 
     Simitis, Atina'ya resmi bir ziyarette bulunan Lübnan Başbakanı Refik Hariri ile gerçekleştirdiği görüşmenin ardından gazetecilere yaptığı açıklamada, Irak'ta savaştan sonra ortaya çıkacak sorunların aşılması, bölgede gerçek barış ve istikrarın hakim olmasının sadece BM'nin öncülüğünde mümkün olabileceğini belirterek, ''Irak'ta savaş sonrası dönem, BM'nin kararlı rol oynayacağı bir dönem olmalıdır'' dedi. 
     Ortadoğu'nun barış ve istikrara kavuşmasında, AB'ye de önemli rol düştüğünün altını çizen Simitis, ''AB ve Yunanistan'ın bölgedeki birçok ülkeyle yakın ilişkileri var. Bu ilişkiler değerlendirilmeli ve bölge kriz üreten, uluslararası sisteme sorun yaratan bir bölge olmaktan çıkmalıdır'' diye konuştu. 
     Hariri de, Ortadoğu'daki sorunların aşılmasında BM çerçevesinde hareket edilmesi gerektiğini belirterek, ''Biz, savaşın bölgedeki sorunları çözebileceğine inanmıyoruz'' dedi. 
     Lübnan'ın başta Suriye olmak üzere tüm Arap ülkeleriyle iyi ilişkileri olduğunu kaydeden Hariri, ''Şu anda yakınımızda bir savaş var. Bizler bu savaşı kınadık. Bölgede ve dünyadaki anlaşmazlıkların çözümünde BM'nin daha etkin bir rol oynamasını istiyoruz'' dedi. 
     




</TEXT>
</DOC>
