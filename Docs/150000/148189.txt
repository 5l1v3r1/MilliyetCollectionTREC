<DOC>
<DOCNO> 148189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur15.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arkadaşlarıyla oynarken başına taş düşen çocuk öldü... 
</HEADLINE>
<TEXT>

     Bursa'nın merkez Yıldırım İlçesi'nde, arkadaşlarıyla eski bir binada oyun oynadığı sırada, binanın tavanından başına taş düşen 9 yaşındaki çocuk öldü. 
     Alınan bilgiye göre, Zafer Mahallesi Karaman Sokak'ta 15 yıldır kullanılmayan eski bir binada 4 arkadaşıyla oyun oynayan Şehit Üsteğmen Mesut Beyazıtlı İlköğretim Okulu 3. sınıf öğrencisi Harun Tok, binanın tavanından düşen taşın başına isabet etmesi sonucu yere yığıldı. 
     Arkadaşlarının durumu bildirmesi üzerine, annesi Cemile ve babası Ziya Tok tarafından Çocuk Hastanesi'ne kaldırılan küçük Harun, daha sonra sevk edildiği Uludağ Üniversitesi Tıp Fakültesi Hastanesi'nde yaşamını yitirdi. 
     Olayla ilgili soruşturma sürerken, Harun Tok'un cesedi otopsi yapılmak üzere Bursa Adli Tıp Kurumu Morgu'na kaldırıldı. 
     Harun Tok'un ölümü üzerine, öğretmenleri ve arkadaşları tarafından eğitim gördüğü Şehit Üsteğmen Mesut Beyazıtlı İlköğretim Okulu 3-B sınıfından tören düzenlendi. 
     Küçük Harun'u kaybetmenin üzüntüsünü yaşayan arkadaşları, oturduğu sıranın üzerine gözyaşları içinde çiçek bıraktılar. 
     





</TEXT>
</DOC>
