<DOC>
<DOCNO> 136712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun08.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek ABD, Irak'a 48 saatte 3 bin akıllı bomba yağdıracak 
</HEADLINE>
<TEXT>

     Newsweek Dergisi, ''2. Körfez Savaşı'nın açılışını 'e-bomba' ile yapacak olan ABD'nin, Irak'a 48 saatte 3 bin akıllı bomba yağdıracağını'' yazdı. 
     Newsweek Dergisi, hazırladığı özel derlemede, gerçeğe dönüşmesi durumunda, 2. Körfez Savaşı'nın, ''Bilgi Çağı''nın ilk savaşı olacağını, bu nedenle en son teknolojiyle üretilmiş elektronik silahlar ve akıllı bombalar kullanılacağını yazdı. 
     
     ''E-BOMBA'' 
     Savaşın açılışının, Pentagon'un Saddam Hüseyin'i şoka sokacak ve generalleriyle aniden ilişkisini kesecek ''e-bomba'' ile yapılacağını belirten dergiye göre, eğer her şey plana uygun giderse, ilk kez bu savaşta kullanılacak bu bomba ve diğerleri, çok güçlü bir mikrodalga yıldırımı etkisi yaratarak Bağdat'ta elektriklerin kesilmesine, bilgisayarların donmasına, telefonların sessizliğe gömülmesine ve Saddam'ın karanlıkta kalmasına neden olacak. 
     Newsweek Dergisi, Amerikan ordusunun, saldırının ilk 48 saatinde yaklaşık 3 bin hassas güdümlü ''akıllı'' bomba ve füze yağdıracağını belirterek, hedeflerin, Irak hava savunması, komuta kontrol merkezleri, kitle imha silahı tesisleri ve Saddam ile kendisine yakın isimlerin bulunduğu ''liderlik noktaları'' olacağını yazdı. 
     Ancak ABD'nin, tüm üstünlüğüne rağmen Saddam'ın yeraltına inmeyi başarma, Bağdat sokaklarında bir gerilla savaşı yürütme ve elindeki kitle imha silahı kartını kullanma şansı bulunduğunu vurgulayan dergi, bu nedenle ABD'nin, Irak'ı elinden geldiğince güçlü ve çabuk vurmaya çalışacağını belirtti. 
     
     YÜKSEK TEKNOLOJİ ÜRÜNÜ SİLAHLAR 
     Olası 2. Körfez Savaşı'nda kullanılacak Abrams tankı, Apaçi helikopteri, F-14, F-15, F-16, F-18 savaş uçaklarının ilk Körfez Savaşı'nda da kullanıldığını ve dışardan bakınca aynı göründüklerini belirten Newsweek, ancak artık ''Apaçi''lerin, 16 tankı birden hedefleyebilen ''Longbow'' adlı yeni hedef sistemi, Abrams'ların yerini kesin olarak bildiren ''GPS'' Küresel Pozisyonlandırma Sistemi ve savaş uçaklarından atılan bombaların da hedeflerini ortalama 3 metre isabetle vurabilen JDAM Joint Direct Attack Munition-hedefi bulmak için GPS sinyallerinden faydalanan güdüm sistemi ve mini bilgisayarlarla donatıldığını yazdı. 
     Körfez Savaşı'nda kullanılan bombaların yüzde 10'undan azı, akıllı bombaydı. 
     Newsweek dergisi, Amerikan özel birliklerinin ''ellerini çabuk tutarak'', Saddam'ı, Scud füzelerini İsrail'e ateşlemesi, kimyasal ya da biyolojik bir saldırı düzenlemeye kalkışması ve petrol kuyularını ateşe vermesinden önce yakalamaya çalışacaklarını kaydederek, İsrail'in yeni geliştirdiği Arrow füzesavar sisteminin etkili çalışmasının beklendiğini, ancak Başbakan Ariel Şaron'un da nükleer silahla yanıt vermesi olasılığının, tüm bölgeyi ateşe atabileceğine işaret etti. 
     
     ''KURTARICI MESAJI'' 
     Amerikan ordusunun, ''e-bomba'' ile Saddam'ın birlikleri ve Irak halkıyla iletişimini kopardıktan sonra uçaklar ve yüksek güçlü radyo vericileriyle Arapça propagandaya girişeceğini ve ''Amerikan güçlerinin işgalci değil, kurtarıcı olarak geldiklerini'' duyuracağını yazan dergi, ''amacın, Saddam'ın ordusunu yok etmek olmadığı, Irak askerlerine, Saddam sonrası ülkenin yeniden imarında profesyonel orduya gereksinim duyulduğu'' mesajının verileceğini belirtti. 
     Dergi, Saddam'ın elindeki güçlü kartın, kimyasal ve biyolojik silahlar olduğunu ve Amerikan ordusunun şüpheli kitle imha silahı depolarını bombalayacağını kaydederken, ABD Dışişleri Bakanı Colin Powell'ın BM'deki sunumundan da anlaşıldığı kadarıyla, Amerikan istihbaratının, bu silahların kesin yerlerini bilmediğini yazdı. 
     Dergi, Saddam'ın yapabileceğinin en iyisinin de güçlerini Bağdat'a çekerek bir gerilla savaşına girişmek olduğunu yazdı. 
     





</TEXT>
</DOC>
