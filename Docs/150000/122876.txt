<DOC>
<DOCNO> 122876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur07.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "AB çok ciddi lobi, adam adama markaj istiyor" 
</HEADLINE>
<TEXT>

     AK Parti Genel Başkanı Recep Tayyip Erdoğan, Avrupa Birliği sürecinde bugüne kadar lobi çalışması yapılmadığını belirterek, ''AB çok ciddi lobi, adam adama markaj istiyor'' dedi. 
     Marmara Üniversitesi İlahiyat Fakültesi Vakfı restoranında kahvaltının ardından yaptığı konuşmada, çok sıkıntılı, krizlerle dolu bir dönemi geride bırakma kararlılığıyla yola devam ettiklerini anlatan Erdoğan, içte ve dışta ciddi sıkıntılar bulunduğunu söyledi. 
     Milletin siyasette, 3 Kasım'da son 50 yılda görülmemiş bir karar verdiğini vurgulayan Erdoğan, milletin bu kararla istikrar ve güven dolu bir yönetim isteğini ortaya koyduğunu bildirdi. 
     Erdoğan, şöyle devam etti 
     ''Ardından, kamu vicdanının, milli iradenin tecellisi ile şüphesiz ki siyasi iradenin mesuliyeti ve yetkisi, ona oranla aynı şekilde artmış oldu. Bununla kalmıyor bu. Türkiye tam bu esnada, Avrupa Birliği süreci ile ekonomik ve sosyal krizlerle karşı karşıyaydı. Bu kalan üç önemli krizi de bu yönetimin aşması gerekiyordu.'' Göreve gelir gelmez, Avrupa Birliği üyesi ülkeleri ziyaret ettiğini anlatan Erdoğan, eski dönemde dış politikanın arkalarda yer almasına rağmen, son gelişmelerden sonra ülkenin gündeminin birinci sırasına ekonomi, ikinci sırasına dış politikanın oturduğunu belirtti. 
     AB ülkelerine yaptığı ziyaretin neticesinin çok önemli olduğunu kaydeden Erdoğan, sözlerini şöyle sürdürdü 
     ''Asıl önemli olan şu Türkiye dünya gündemine oturdu. Birkaç tane başbakanın ifadesi aynen şu 'bizi çok sıkıştırdınız' diyorlar. Hani var ya, 'artık ben düşünmeyeceğim sen düşün' meselesi. Bu noktaya getirdik. Niye Çünkü kendilerine şunu söyledik insanlık karşısında şimdi siz sınava tabisiniz. 40 yıldır bu kapıda bizi de AB'ye alın diyen Türkiye'ye, siz hala bu kapıyı açmıyorsunuz. Son 10 yıl içinde AB'ye müracaat eden ve eksikleri hala devam eden ülkelere müzakere tarihi verdiniz, ama Türkiye'yi oyalıyorsunuz. Kaldı ki Türkiye, bunlardan çok daha hazır durumda. Bu oyalamanın arkasında samimiyet görmeniz mümkün değil. Nitekim Lüksemburg Başbakanı bunu çok açık ve net ifade etti 'İkiyüzlülükten hoşlanmıyorum'. Ve Türkiye'ye karşı ikiyüzlü davranıyorlardı.'' Bugüne kadar lobi yapılmadığını, sadece genel manadaki toplantılar içinde konuşulduğunu dile getiren Erdoğan, ''Bu iş çok ciddi. Çok ciddi lobi, adam adama markaj istiyor. Ondan sonra da netice istihsal edilebiliyor. Biz bunu görmenin bahtiyarlığını yaşadık. 12-13-14 Aralık'ta bu işin kararı verilecek. Karar olumlu çıkar veya çıkmaz, fakat bir gerçek var ki Türkiye bunların gündemine oturdu, şimdi onlar düşünmek zorunda'' dedi. 
     
     ''TÜRKİYE'YE MÜZAKERE TARİHİ VERMENİZ GEREKİR' 
     Recep Tayyip Erdoğan, Türkiye'nin yüzde 75-80'inin, parlamentonun, parlamento dışı partilerin büyük çoğunluğunun AB'yi istediğine dikkat çekerek, şunları kaydetti 
     ''Şimdi siz bir olumsuz cevap verirseniz, halk size şunu soracak 'Biz demedik mi, onlar Hıristiyan kulübüdür. Biz Müslümanız, biz Türküz. Türkiye büyük ülkedir. Türkiye'nin nüfusu kalabalıktır, bunlar bizi almaz'. Siz ise bu tavrınızla, Hıristiyan kulübü olduğunuzu tescil etmiş olacaksınız ve Huntington'u haklı çıkaracaksınız. Biz onu haklı çıkarmak istemiyoruz. Diyoruz ki, bu kararı verin, dünya bir medeniyetler çatışmasını değil, aksine medeniyetler arası uzlaşmayı, bütünleşmeyi bu kararla yakalama fırsatı bulsun. Bunun adımını atabilmek için Türkiye'ye müzakere tarihi vermeniz gerekir. Aksi takdirde medeniyetler arası çatışmayı körüklemeye devam edersiniz.'' Bu noktada Türkiye'nin haklı olduğunu hepsinin teyit ettiğini anlatan Erdoğan, AB Dönem Başkanı ve Danimarka Başbakanı ile yapacakları görüşmede de 14 ülke ile ilgili görüşmelerin sonuçlarını müzakere edeceklerini belirtti. 
     Bayram sonrası Meclis'teki bazı çalışmaları sonuçlandıracaklarını ifade eden Erdoğan, ''Bütün derdimiz ellerindeki, bu noktadaki kozları alalım. Türkiye görevini yapmıştır diyelim. Alsalar da, almasalar da bu kriterler insanımızın yaşam standardı için, temel hak ve hürriyetler için gerekli'' diye konuştu. 
     
     ''EKONOMİK GÖSTERGELER İYİYE GİDİYOR' 
     Erdoğan, ekonomideki göstergelerin iyiye gittiğini, iç ve dış borçlanmanın düşük faiz ve uzun vadeye yayılabildiğini, borsanın yükseldiğini de hatırlatarak, yabancı sermayenin Türkiye'ye güveninin arttığını söyledi. 
     Erdoğan, ''10 yılı aşkın süreli borçlanma yapabildik, çok daha düşük faizle. Bu, yabancı sermayenin Türkiye'ye güvenini gösteriyor'' dedi. 
     Uluslararası faiz oranlarının yüzde 3-4 düzeylerinde olduğunu anlatan Erdoğan, ''Ama biz IMF'ye yüzde 14'lerde borçlandık. Şimdi bu itimat tesis edilebilirse, uluslararası finans kuruluşları bu oranlarda borç verdikleri zaman IMF'nin zaten hemen alacağını ödersin. Sonra da yeni bir borçlanma anlayışıyla rahatlıkla dönebilirsiniz ve dönerken de kazanırsınız'' diye konuştu. 
     AK Parti Genel Başkanı Erdoğan, konuşmasından sonra gazetecilerin yolsuzluklarla ilgili soruları üzerine de, ''gündemde olan dosyalar ile yeni dosyalar bulunduğunu'' sözlerine ekledi. 
     





</TEXT>
</DOC>
