<DOC>
<DOCNO> 110417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur27.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın Meclis büyük çekişmelere sahne olacak 
</HEADLINE>
<TEXT>

     TBMM'nin 21. Dönem 5. Yasama Yılı yarın seçim tartışmalarıyla açılacak. 
     Açılışın yapılacağı yarın, seçimlerin ertelenmesini isteyenlerle, 3 Kasım'da seçim yapılmasından yana olanların karşılıklı çabalarına sahne olacak. 3 Kasım seçimlerine karşı olanlar TBMM'nin açık kalması, seçim isteyen partiler de tatil kararı alınması için çalışacak. 
     TBMM Genel Kurulu, saat 15.00'de Başkan Ömer İzgi'nin açış konuşması ile çalışmalarına başlayacak. İzgi'nin konuşmasını tamamlamasının ardından tatil kararı alınıp alınmaması görüşmeye açılacak. 
     
     DANIŞMA KURULU 
     Açılış töreninin yapılacağı toplantıdan önce seçim yanlılarıyla seçim karşıtlarının ilk karşılaşması, saat 11.00'de toplanacak Danışma Kurulu'nda olacak. Seçimi isteyen siyasi partilerin çağrısı üzerine toplanacak olan Danışma Kurulu'nda uzlaşma sağlanması ve tatil kararının alınması mümkün görünmüyor. Kabul edilmesi beklenmeyen bu öneri, ''Grup önerisi'' olarak Genel Kurul gündemine gelecek ve görüşmeye açılacak. Görüşmelerin ardından seçim yanlısı partilerin, oylamanın açık yapılması önerisinde bulunması bekleniyor. Yapılacak oylama sonunda tatil kararı ya da çalışmaları sürdürme kararı kesinleşecek. 
     Tatil kararı alınması durumunda seçimlerin ertelenmesini isteyen milletvekillerinin, yeniden olağanüstü toplantı çağrısında bulunması da bekleniyor. 
     





</TEXT>
</DOC>
