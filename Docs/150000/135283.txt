<DOC>
<DOCNO> 135283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo18.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, ligin ikinci bölümüne iyi başlamak istiyor... 
</HEADLINE>
<TEXT>

     İstanbulspor, ligin flaş takımlarından Gençlerbirliği'ni yenerek, Birinci Süper Futbol Ligi'nin ikinci bölümüne iyi bir giriş yapmak istiyor. 
     Sarı-siyahlı takımın menajeri Sinan Dinler, evlerinde ağırlayacakları Gençlerbirliği'nin gücünü bildiklerini, ancak kendilerinin de devre arasını iyi değerlendirdiklerini ve karşılaşmayı kazanarak, ikinci bölüme iyi bir giriş yapmak istediklerini söyledi. 
     Yeni transferlerin takıma çabuk uyum sağladığını anlatan Dinler, ''Devre arasını iyi değerlendirdik. Yaptığımız hazırlık maçlarında bunun karşılığını aldık. İkinci bölüme iyi başlayıp, sezonu iyi tamamlamak istiyoruz'' dedi. 
     İstanbulspor'da, sakatlığı süren Güven ve sarı kart cezalısı Niyazi, Gençlerbirliği maçında forma giyemeyecek. Hafif sakatlığı bulunan Bekir ise idmanlara katılıyor. 
     
     MEHMET YOZGATLI'NIN ACI GÜNÜ 
     İstanbulspor'un genç futbolcusu Mehmet Yozgatlı'nın annesi Almanya'da vefat etti. 
     Uzun süredir tedavi gördüğü bildirilen 58 yaşındaki Sevim Yozgatlı'nın naaşının, 7 Şubat Cuma günü Yozgat'ta toprağa verileceği öğrenildi. 
     





</TEXT>
</DOC>
