<DOC>
<DOCNO> 133402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun15.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de Genel seçimler yarın... 
</HEADLINE>
<TEXT>

     İsrail halkı, yarın yapılacak 16. Knesset seçimleriyle, son 10 yılda beşinci kez sandık başına gidecek. 
     İsrail'in yeni hükümetinin belirleneceği seçimlerde, başta güvenlik ve Filistin sorunu olmak üzere, ekonomik kriz, sosyal ve kültürel alanların yanı sıra, ABD'nin olası Irak operasyonu ve terörizme karşı uluslararası mücadele konuları partilerin gündemlerindeki başlıca konular arasında yer alıyor. 
     İsrail Başbakanı Ariel Şaron, 25 Aralık'ta başlattığı seçim kampanyasının açılışında yaptığı konuşmada, ''kendisinin yönetimindeki yeni hükümetin, İsrail halkına zafer ve barış getireceğini'' söylemişti. 
     Şaron, binlerce partiliye yaptığı konuşmasında, ''Yeni bir Filistin yönetimiyle barışı sağlamaya kararlıyım, çünkü şu anki yönetim bizi yanılttı'' demişti. 
     Likud lideri Şaron, terörizm devam ettiği sürece Filistinlilerle müzakere başlatmayı reddederken, Filistin Yönetimi'nde reformlar yapılmasını ve Filistin lideri Yaser Arafat'ın saf dışı bırakılmasını istiyor. Filistin Devleti'nin kurulmasına olumlu bakan Şaron, bunun gerçekleşmesi içinse birçok şart öne sürüyor. 
     ABD, 2005'e kadar Filistin Devleti kurulmasını öngören ve AB, Rusya ve BM'nin oluşturduğu ''Dörtler''in ortaya attığı ''yol haritası'' fikrini ilke olarak destekleyen Şaron'un, Newsweek dergisine geçen hafta verdiği demeçte, ''Dörtler hiçbir şey... Bunu ciddiye almayın, başka bir plan yürürlüğe girecek'' demesi, bu desteği konusunda şüphe uyandırdı. 
     
     MİTZNA'NIN PROGRAMI 

     Şaron, seçimlerden sonra İşçi Partisi'yle yeni bir ulusal birlik koalisyonu oluşturmayı planlarken, Binyamin Ben Eliezer'den sonra yoluna Amram Mitzna liderliğinde devam eden İşçi Partisi, Filistinlilerle bir an önce koşulsuz müzakerelere başlanmasını, bu sürece Arafat'ın dahil olmasını ve ''teröristlerle İsrail devleti arasında bir ayrıma ulaşılmasını'' istiyor. 
     Mitzna, programında, Batı Şeria boyunca ve Kudüs etrafında bir ''çit'' oluşturmayı öngören tek taraflı ayrılma sözü verirken, Gazze Şeridi'ndeki Yahudi yerleşim birimlerini 1 yılda yıkmayı ve yerleşim birimlerinin oluşturulabilmesine olanak sağlayan kamu sübvansiyonlarının dondurulmasını da taahhüt ediyor. 
     Mitzna, partisinin Şaron başkanlığında kurulabilecek bir ulusal birlik koalisyonunda yer almayı reddedeceğini de söylüyor. 
     İbranice ''değişim'' anlamına gelen ve seçimlerde üçüncü parti olması beklenen Tommy Lapid önderliğindeki laik Şinui partisi, Arafat'ı ortak olarak dışlarken, ''ılımlı Filistinlilerle'' müzakerelerde bulunmak istediklerini belirtiyor. 
     İçişleriyle ilgili olarak, din ile devletin ayrılmasını savunan ve aşırı dincilerin ülke üzerindeki nüfuzuna karşı mücadele edeceğini belirten parti, ilahiyat öğrencilerinin askerlikten muaf tutulmasına karşı çıkıyor, dini nikahların yasallaştırılacağını ve aşırı dincilerin yararlanmakta olduğu vergi ayrıcalıklarıyla toplumsal ayrıcalıkların ellerinden alınacağını söylüyor. 
     Filistinlilerin yoğun olarak yaşadığı yerlerdeki Yahudi yerleşim birimlerinin kaldırılmasını savunan parti, Filistinli mültecilerin dönüşünden vazgeçmesi kaydıyla, Filistin devletinin kurulmasına onay veriyor. 
     İşçi Partisi ve Likud ile koalisyona ''evet'' diyen Şinui, aşırı dincilerle koalisyonu kesin dille reddediyor. 
     Filistin devletinin kurulmasına karsı çıkan Şas partisi ise programında, İsrail devletinin Yahudi karakterinin korunması için, kamu fonlarıyla finanse edilen dini eğitimin güçlendirilmesini istiyor. 
     Solcu laik parti Meretz, uluslararası toplum gözetiminde olmak kaydıyla, Filistin devletinin kurulmasından yana tavır koyuyor. Meretz de Şinui gibi din ile devletin birbirinden ayrılmasını talep ediyor. 
     
     KRİZ SENARYOLARI 

     Şaron, İşçi Partisi'yle yeni bir ulusal birlik koalisyonu oluşturmayı planlasa da, İsrail İşçi Partisi, genel seçimlerden sonra Likud lideri Şaron'un kuracağı bir hükümete katılmayacağını açıkladı. 
     İşçi Partisi'nin kararı, son kamuoyu yoklamalarına göre, yarın yapılacak seçimlerde Likud ve İşçi Partisi tek başlarına hükümet kurmaya yetecek milletvekili kazanamayacakları için, seçim sonrası koalisyon görüşmelerinin çıkmaza girmesi ve tekrar erken seçim olasılığını artırdı. 
     120 üyeli parlamentoda 63 sandalye kazanmaları beklenen Likud ile aşırı sağcı ve dinci partiler, hükümet kurabilecek çoğunluğa ulaşabiliyorlar, ancak Şaron, ''Acı veren adımlar atmamız gerektiği için, kendimi ne sağ ne de sol radikallerin eline teslim etmeyeceğim'' diyerek, İşçi Partisi ile koalisyon kurmak istediğini söylemişti. 
     İşçi Partisi Meclis grubu başkanı Ofir Pines, yaptığı açıklamada, ''Ariel Şaron'un emri altında hizmet etmeyeceğiz. Hepsi bu. İşçi Partisi'nin kesin kararı bu'' diye konuşmuştu. 
     Pines, Şaron'un hakkındaki son yolsuzluk iddiaları nedeniyle başbakan olarak görev yapmaya uygun olmadığını düşündüklerini söyledi. 
     İsrail polisi, Güney Afrikalı işadamı arkadaşı Cyril Kern'in Şaron'un oğullarına verdiği 1.5 milyon dolarlık kredinin, Şaron'un 1999 seçim kampanyasına yasal olmayan yollardan yapılan mali yardımları geri ödemede kullanıldığı iddialarını araştırıyor. 
     Öte yandan, seçimlerden 3. parti olarak çıkması beklenen merkez Şinui partisinin de dinci partilerin dışarıda tutulması şartı ile sadece Likud ve İşçi Partisi'nin bulunacağı bir koalisyona katılacağını açıklaması, siyasi kriz ihtimalini artıran bir gelişme olarak yorumlanıyor. 
     





</TEXT>
</DOC>
