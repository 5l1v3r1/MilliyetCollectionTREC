<DOC>
<DOCNO> 114706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur21.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdülmelik Fırat'a ''PKK'ya yardım''dan sorgu 
</HEADLINE>
<TEXT>

     Hak ve Özgürlükler Partisi Hak- Par Genel Başkanı ve Diyarbakır Bağımsız Milletvekili adayı Abdülmelik Fırat, Diyarbakır DGM'de ifade verdi. 
     Emniyet Müdürlüğü Terörle Mücadele Şubesi ekiplerince, konakladığı otelden alınarak DGM Cumhuriyet Başsavcılığı'na çıkarılan Fırat, ifadesi alındıktan sonra serbest bırakıldı. 
     Fırat, DGM çıkışında gazetecilere, seçim çalışmaları sırasında yaptığı konuşmalarında kullandığı bazı ifadeler nedeniyle PKK'ya yardım ve yataklık etmekle suçlandığını söyledi. Fırat, 45 yıldır siyaset yaptığını ve aynı ifadeleri daha önce de kullandığını belirterek şöyle konuştu 
     "Daha sözkonusu örgüt yokken bunları söylüyordum. Biz Türkiye'nin demokratikleşmesini ve Türkiye'deki tüm grupların kavgasız, dövüşsüz kendilerini özgürce ifade edebilmelerini savunuyoruz. Bunları söylediğim için şimdiye kadar hakkımda 100'den fazla dava açıldı." Fırat, ifadesi alındıktan sonra savcılıkça serbest bırakıldığını belirterek, seçim çalışmalarına devam edeceğini sözlerine ekledi. 
     Fırat, dün Diyarbakır'ın Lice İlçesi'ndeki seçim çalışmalarındaki bazı sözleri nedeniyle Lice Cumhuriyet Savcılığı'nca ifadesi alınarak serbest bırakılmıştı. 
     





</TEXT>
</DOC>
