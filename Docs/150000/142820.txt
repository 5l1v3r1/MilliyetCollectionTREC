<DOC>
<DOCNO> 142820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/spor/spo05.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizme’nin keyfi yerinde 
</HEADLINE>
<TEXT>

İtalyan basını, Beşiktaş’ı tek golle geçen Lazio’nun yarı finale yakın olduğunu belirtti. Tuttosport, "İnzaghi Türkler’i yere serdi" başlığını atarken, genç oyuncuya övgüler yağdırdı 
     UEFA Kupası çeyrek final ilk maçında Beşiktaş’ı 1-0 yenen Lazio’nun avantajlı bir skor elde ettiği görüşünde birleşen İtalyan basını, yarı finalin uzakta olmadığını yazdı. Ülkenin yüksek tirajlı spor gazetesi La Gazzetta dello Sport, "Lazio, Beşiktaş duvarını Inzaghi ile yıkıyor" başlığını kullandığı haberinde, Beşiktaş karşısında anahtar ismin Inzaghi olduğunu ve "zorlanan kapıyı onun açtığını" belirtti. 
     GAZETEDE yapılan yorumlarda "Lazio, yedek kulübesinde gelen korkusuz İnzaghi’ye kadar çıkış yolunu bulmak için çok fazla topla oynadı. Mancini, 3-3 biten Wisla Krakow maçına oranla İstanbul’a daha rahat gidecek" ifadeleri kullanıldı. "Inzaghi Türkler’i yere serdi" diyen Tutto Sport Gazetesi de, golcü oyuncuyla öne geçen Lazio’nun Lopez ve Fiore ile inanılmaz goller kaçırdığının altını çizdi. 
     ROMA kenti gazetelerinden Il Messagero, "Mühürü Inzaghi attı. Lazio, şimdi yarı final umuduyla teselli bulacak. 3 ay sonra Olimpiyat Stadı’nda galibiyeti bulan Lazio, her zamanki oyununu oynayıp, kale önünde çok fazla gol pozisyonunu harcadı" diye yazdı. La Repubblica ise "Lazio bir gole memnun" başlığını kullanırken, gazeteler Beşiktaş’ta en beğenilen oyuncuları Pancu, Sergen ve Cordoba olarak gösterdi. 
     



 SPOR 





























</TEXT>
</DOC>
