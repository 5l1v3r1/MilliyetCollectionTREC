<DOC>
<DOCNO> 108523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sonspo12.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenes Erzik "2008 Şampiyonası için tüm adaylar eşit" 
</HEADLINE>
<TEXT>

     UEFA Başkanı Lennart Johansson, 2008 Avrupa Futbol Şampiyonası için aday olan ülkelere eşit davranacaklarını söyledi. 
     İstanbul Hilton Oteli'nde gerçekleştirilen UEFA İcra Kurulu toplantısı sonrası, asbaşkan Şenes Erzik, iletişim ve halkla ilişkiler direktörü Mike Lee, genel sekreter Gerhard Aigner ile birlikte basın toplantısı düzenleyen Johansson, aldıkları kararları açıklayıp, basın mensuplarının sorularına yanıt verdi. 
     Johansson, 2008 Avrupa Futbol Şampiyonası adaylıklarıyla ilgili bir soruya, ''2008, zamanı geldiğinde görüşülecek. Şu an hazırlık aşamasındayız. Aday ülkelerin her şeyi denetlenecek. Daha sonra da nerede yapılacağı konusunda karar vereceğiz. Biz UEFA olarak, aday olan 7 projeye de eşit davranacağız'' dedi. 
     Bir gazetecinin, Türkiye ve Yunanistan'ın, şanslarını arttırmak için neler yapması gerektiği sorması üzerine, Johansson esprili bir şekilde ''Bu önerileri söylemem için bana para vermeniz gerekli'' cevabını verdi. 
     Johansson, Türkiye ve Yunanistan'ın birlikte aday olmasından dolayı UEFA olarak mutluluk duyduklarını kaydederek, ''İki ülke de futbol geleneği uzun olan ülkeler. Yunanistan'da da Türkiye'de de çok iyi futbol takımları var. Bence Türkiye ve Yunanistan Futbol Federasyonları ve Spor Bakanları ne yapılması gerektiğini biliyor ve çalışıyorlar. İki ülkede de barış hüküm sürmekte ve aralarında böyle bir organizasyonu düzenleme istekleri de güzel bir olay'' diye konuştu. 
     Bir basın mensubunun, ''İki ülke federasyonlarının birlikte aday olarak Nobel Barış Ödülü'nü hak ediyorlar mı Görüşünüz nedir '' sorusunu da Johansson, ''UEFA olarak birlikte aday olmalarına saygı gösteriyoruz ve mutlu da olduk. Ancak bu konuda dikkatli olmalıyız. Japonya ve Güney Kore de Dünya Kupası'nı birlikte organize ettiler. Bu konuda yorum yapmam doğru olmaz'' diye yanıtladı. 
     
     TÜRKİYE'DE AVRUPA KUPASI FİNALİ 
     Johansson, ''Türkiye'de ne zaman Avrupa kupalarındaki bir finali göreceğiz'' şeklindeki bir soruyu da şöyle yanıtladı 
     ''UEFA'nın şu an 52 üye ülkesi var. Her gittiğim ülkede de bana bunu soruyorlar. Bence İstanbul neden olmasın... Ancak bunu öncelikle istemeniz gerekli. Tabii ki bu yarın olmayacaktır, ama gelecekte olabilir. Ben bu konuda kesinlikle aleyhte değilim. Öncelikle istemeniz gerekiyor.'' Johansson, basın toplantısına çok sayıda gazetecinin katılmasının kendisini etkilediğini, bunun da Türkiye'de futbola ilgiyi gösterdiğini ifade ederek, ''İsviçre'de toplanmamamızın tek nedeni Şenes Erzik'dir. Dün 60 yaşına girdi. Biz de Onun adına buraya geldik. Erzik UEFA için mükemmel işler yapıyor. Bu nedenle de toplantımızı İstanbul'da gerçekleştirdik'' dedi. 
     Aynı zamanda Fenerbahçe'nin bugünki rakibi AIK Solna'nın eski başkanı ve taraftarı da olan Johansson, bu akşamki maçla ilgili soruları, ''Siz daha profeseyonelsiniz ve daha iyi ücret alan ve tanınan oyuncularınız var. Benim takımım 120 yıllık bir ekip. Yenilse de yoluna devam edecektir. Çok zor bir maç olacak'' şeklinde cevapladı. 
     
     ERZİK ''HERKES EŞİT ŞANSTA'' 
     UEFA Asbaşkanı Şenes Erzik de 2008 Avrupa Şampiyonası için aday 7 projenin de eşit şansta olduğunu bildirdi. 
     ''En çok hak eden kazanacak'' diyen Erzik, bunun bir yarış olduğunu, her şeyiyle hazır olan ve hak eden ülkenin finalleri organize etme hakkını kazanacağını söyledi. 
     7 projenin de çok iyi denetleneceğini, yapılacak ziyaretler ve düzenlenecek raporların ardından kesin kararın verileceğini belirten Erzik, ''Son toplantımızda, tüm aday projelere eşit muamele yapma kararını aldık'' dedi. 
     Erzik, futbolda televizyon gelirlerindeki azalma ile ilgili bir soruya, ''Tüm dünyada televizyon gelirlerinde bir azalma oldu. Bu konuda iki alternatif var. Ya büyük bir meblağa imza atarsınız, bu daha sonra ödenmez. Ya da makul fiyata imzalarsınız, paranızı alırsınız. Futbola yön verenlerin de buna dikkat etmesi gerekir'' diye cevap verdi. 
     -KARARLAR- UEFA Başkanı Johansson, İstanbul'da yaptıkları toplantıda aldıkları kararlar konusunda da, şu açıklamada bulundu 
     ''Öncelikle İsrail'de uluslararası maçların durumunu görüştük. Bu konuda İsrail Futbol Federasyonu Başkanı Gavriel Levi, dün bize bir sunum yaptı. Biz de İsrail'e Şenes Erzik başkanlığında bir delegasyon göndermeyi ve incelemede bulunmayı kararlaştırdık. Heyetimiz oradaki güvenlik durumunu inceleyecek ve bize rapor geldikten sonra kararımızı vereceğiz. Ayrıca, orta ve doğu Avrupa'nın futbol sorunlarıyla igili görüştük. Bu ülkelere gereken her türlü yardımı yapacağız. Yeni Avrupa kulüp lisans sisteminin güncelleştirilmesi ve UEFA Kupası'nın gelecekteki formatıyla ilgili de görüş alışverişinde bulunduk. 
     Bu arada Portekiz'de yapılacak 2004 Avrupa Futbol Şampiyonası finalleri için bazı sorunlar yaşıyoruz. Stadyumların zamanında yetişmesi için garanti almamız lazım. Ama zamanında biteceğini düşünüyorum. toplantıda gündemimize gelen konulardan biri de bu oldu.'' Bu arada 2004 UEFA Kongresi'nin Kıbrıs Rum Kesimi'nde gerçekleştirileceği bildirildi. 
     





</TEXT>
</DOC>
