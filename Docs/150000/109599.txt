<DOC>
<DOCNO> 109599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/guncel/gun08.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeniden seçilerek aklanma olur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Bir şirketten ucuz kredi alan ve resmi görevleri sayesinde aldığı bedava uçuş biletlerini özel şahsı için kullanan Alman Yeşiller Milletvekili Cem Özdemir, Almanya’daki seçimlerde yeniden milletvekili seçildi. Ancak seçilmesi halinde istifa edeceğini daha önce açıklayan Özdemir, sözünü tutacağını ve görevi bırakacağını bildirdi. Bu durum, "Halkın oylarıyla yeniden seçilmek aklanmak anlamına gelir mi " sorusunu gündeme getirdi 
     
     Yaşar Dedelek ANAP Milletvekili 
Seçilerek aklanmıştır      Cem Özdemir, geri ödemek üzere kredi aldı. Bu tür olaylar batılı, demokrat, şeffaf ülkelerde önemli bir olay, yanlış da bir olay. Fakat buna rağmen Almanya’daki seçmen, Cem’e oy vererek tekrar seçmiştir. Böylece, Cem’i aklamıştır. Ancak kendisi şerefli ve onurlu bir şekilde milletvekilliğinden tekrar seçilmesi halinde istifa edeceğini beyan etmiştir ve istifa etmiştir. Ama halk, ona yeniden oy verdiğine göre, onun hakkında bir tereddüdü, bir sıkıntısı, şaibesi olduğuna inancı yok demektir. Oy vererek aklamıştır. Neticede halk şahsında aklandığı için görevine devam etmelidir. 
     
     Kemal Çelik DYP Milletvekili 
Halk suçlu bulmadı      Yeniden seçilmek halkın gözünde aklanma anlamına gelir. Özdemir’in istifası ise çok sayıda mesaj içeriyor. 
     Bu davranışı hepimiz örnek almalıyız. 
     Demokrasi ve halka saygı açısından güzel bir örnek. Halka diyor ki, "Evet, sen bana güvendin, ödüllendirdin ama ben de sana böyle teşekkür etmek istiyorum" diyor. Ben şahsen kendi adıma bu mesajı aldığımı düşünüyorum. 
     Halkın onu tekrar seçmesi, halkın onu suçlu bulmadığı anlamına geliyor. Onun da buna rağmen istifa etmesi, suçu kabullendiği anlamına gelmiyor. Böyle istifa ederek halka jest yapmıştır. 
     
     Birkan Erdal ANAP Milletvekili 
Böyle aklanma olmaz      Adınız birtakım olaylara ve skandallara karışacak ve halk sizi yeniden seçtiği için aklanmış sayılacaksınız, böyle bir şey mümkün mü O zaman Jet Pa’nın patronu da seçilirse, aklanmış mı olacak Bizde yazılı olmayan hukuk maalesef çok geçerli olmadığı için, aynı hassasiyet gösterilemiyor. Özdemir’in yaptığı son derece doğrudur. Çünkü, "Partimin genel ilkelerine aykırı davrandığım için bundan sonra milletvekili olmayacağım" yönünde bir taahhüdü vardır. Saygı duyulacak bir davranış. Türkiye’de de bu dönem olmazsa bile mutlaka önümüzdeki dönem doğru olan bu kurallar mutlaka yerine oturacaktır. İstifası etiktir. 
     
     Ercan Karakaş YTP İstanbul Adayı 
Bizdeki şark davranışı      Siyasi etik normlarına göre çekileceğini açıklayan bir kişinin yapması gereken neyse o yapılır. Özdemir de siyasi etiğin gereğini yaptı. Yeniden seçilmek, aklanmak anlamına gelmez. Belli etik değerlere uygun davranmamışsanız, bunun gereğini yapmak zorundasınız, seçilmiş olmak bunu ortadan kaldırmaz. Özdemir’in davranışı oradaki insanlara örnek ama Türkiye için daha büyük bir örnektir. Çetelere bulaşmış, yargılanmış, her türlü yolsuzluğun içerisinde olan insanlar tekrar tekrar seçilip geliyorlar. Şark davranışı biraz bizdeki oluyor. Çağdaş, etik değerlere bağlı bir insansanız, böyle bir göreve de devam etmezsiniz. 
     



 GÜNCEL 





















</TEXT>
</DOC>
