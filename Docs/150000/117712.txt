<DOC>
<DOCNO> 117712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/spor/spo03.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'DA DEPREM 
</HEADLINE>
<TEXT>

Galatasaray, Fenerbahçe önündeki ağır yenilginin yaralarını sarmaya çalışıyor. Florya’da karşılaşma gecesi yapılan olağanüstü toplantıda yönetim, Fatih Terim’e güvenoyu verdi 
     Biz de bırakırız 
     FENERBAHÇE maçının ardından Florya’da gerçekleşen YÖNETİM - FATİH TERİM zirvesinde ilginç gelişmeler yaşandı. Farklı otobüsle tesislere giren diğer yöneticiler, taraftarın büyük tepkisiyle karşılaşınca, hemen Fatih Terim’i toplantıya çağırdılar. Terim, zirvede, basına yaptığı açıklamalardaki istifa sinyalini tekrarladı. Bunun üzerine Başkan Özhan Canaydın, "Eğer sen istifa edersen, biz de ederiz. Şubat’ta da kongre olur. Suç sadece sende değil, hepimizde" ifadesini kullandı. 
     
     Terim önlem istedi 
     YÖNETİM, Terim’i sakinleştirdikten sonra, takım üzerinde acil radikal önlemler alınmasını önerdi. Ancak Fatih Terim bu öneriye yanaşmadı. Barcelona maçında alınacak galibiyetin Fenerbahçe hezimetini unutturacağını düşünen tecrübeli hoca, bekleme taraftarı olduğunu bildirdi. Terim’in "Oyuncularıma güveniyorum" dediği de belirtildi. Buna rağmen Sarı-Kırmızılı yöneticiler, Ümit Davala, Hakan Ünsal, Emre Aşık, Hasan Şaş, Christian gibi oyuncuları yakın takibe aldı. Bu oyuncuların formsuzlukları devam ederse, en ağır cezalar verilecek. 
     
     Transfere yeşil ışık 
     FLORYA’DAKİ olağanüstü toplantıda, takımın transfere ihtiyacı olduğu da vurgulandı. Fatih Terim’in zaman zaman gözlerinin dolduğu zirvede, Başkan Özhan Canaydın, yüksek fiyatlar nedeniyle pahalı transfer yapamadıklarını tekrarladı. Ancak diğer yöneticiler, rakiplerin böyle düşünmediğini, Fenerbahçe ile Beşiktaş’ın kesenin ağzını açtıklarını hatırlattılar. Sarı - Kırmızılılar, Başkan’a ocak ayında kendilerinin de mutlaka transfer yapmaları gerektiğini ilettiler. Bunun üzerine Canaydın "Tamam, ben karışmıyorum. Ne yaparsanız yapın. Kimi alırsanız alın" yanıtıyla transfere yeşil ışık yaktı. 
     
     Yönetim habersiz 
     TERİM’İN hataları da camiada artık yüksek sesle tartışılmaya başlandı. Ancak takım içindeki sıkıntıların, sadece Fatih Terim’in ağzından duyulması yüzünden yönetimin sınırlı müdahalelerde bulunabildiği ve yöneticilerin bu durumdan rahatsız olduğu öğrenildi. Futbol şube sorumluları Burak Elmas ve Özer Saracoğlu’nun, Başkan tarafından yetkilerinin kısıtlanması nedeniyle futbolcularla bire bir görüşmeler yapamadıkları da hatırlatıldı. Terim’in yönetime, derbi öncesi primlerin makaslandığının açıklanması ile olumsuz hava yaratıldığı, oyuncuların sistemin düzelmesini istediklerini ilettiği belirtildi. 
     
Cim-Bom’lu futbolcular "Suç bizde"      ERHAN TELLİ 

Sarı - Kırmızılı futbolcular, Fatih Terim ile görüşerek, farklı Fenerbahçe yenilgisi nedeniyle özür dilediler 
     Büyük üzüntü 
     FENERBAHÇE önünde alınan farklı yenilgi Galatasaray’da büyük üzüntü yaratırken, futbolcular da camiadan özür dilediler. Sarı - Kırmızılı oyuncular dünkü çalışma öncesinde Teknik Direktör Fatih Terim ile görüşerek, aynı özürü tekrarladılar ve "Suç sizde değil, bizde" dediler. 
     
     Moral arayışı 
     TERİM’İN "Fatura bana ait" açıklamasıyla sorumluluğu üzerine alması nedeniyle mahçup olan futbolcular, hocalarından kendilerini affetmesini istediler. Adanaspor’u yenerek moral bulmayı hedefleyen Sarı - Kırmızılılar, Barcelona galibiyetiyle Fenerbahçe hezimetini unutturma sözü de verdiler. Bu arada Terim takımı iki gün önceden kampa aldı. 
     
Zorlu viraj      Yoğun trafik başlıyor 
     GALATASARAY, cumartesi günü oynayacağı Adanaspor deplasmanıyla yine zorlu bir maç trafiğinin içine girecek. Cim - Bom, Adana maçı dönüşünde Şampiyonlar Ligi ikinci tur vizesini alabilmek için çarşamba günü Barcelona deplasmanına çıkacak. 
     
     Güçlü rakipler 
     SARI - Kırmızılılar, haftasonunda bu kez güçlü rakipleri Trabzonspor’u, Ali Sami Yen Stadı’nda ağırlayacak. Galatasaray bu maçın ardından da 14 ve 15. haftalarda Ankara’da sırasıyla Gençlerbirliği ve Ankaragücü ile karşı karşıya gelecek. 
     
Başkan hedefte Galatasaray taraftarı, staddaki olaylar sırasında kılını kıpırdatmayan, her golde Aziz Yıldırım’ı tebrik eden Özhan Canaydın’a eleştiri yağdırdı 
     SARI - Kırmızılı taraftarlar, Başkan Özhan Canaydın’ı eleştiri yağmuruna tuttu. Canaydın’ı pasiflikle suçlayan Cim -Bomlular, stadda neredeyse linç edileceklerini, ayrıca dışarı atıldıklarını, buna rağmen Başkan ile hiçbir yöneticinin devreye girmediğinden yakındılar. Taraftarlar, "Aziz Yıldırım olsa kapıda yatar, seyircisini kurtarırdı. Biz Ölüyoruz’ diye telefon ediyoruz, Bakarız’ yanıtını alıyoruz" dediler. 
     CANAYDIN’IN, Fenerbahçe’nin her golünden sonra Aziz Yıldırım’a sarılıp, öpmesi de taraftarı çileden çıkardı. Başkan’ın, maçın ardından da Lorant’ı içtenlikle kutlaması ve tüm görüntülerin her karesiyle televizyon ekranlarına yansıması üzerine kulübün adeta telefonları kilitlendi. Sarı - Kırmızılı taraftarlar gazetemizi de arayarak, "Bari soyunma odalarına gidip, futbolcuları da kutlasaydı" yorumunu yaptılar. 
     PANKARTLARA da sessiz kalması nedeniyle eleştirilen Canaydın yanıtını dün verdi. Başkan seyircisinin staddan çıkartılmasını hazmedemediklerini belirtirken "Bu işin takipçisi olacağız, peşini bırakmayacağız. Beni ikna etmeleri gerek" dedi. Ayrıca Canaydın tribünde Fenerbahçe’nin gollerini alkışlamasını "Galatasaray terbiyesi ile yetişen bir insanım. Sportmence ve medenice alkışladım" diye yorumladı. 
     
Derbi maçı Avrupa’da      YUNAN BASINI 
     YUNAN gazeteleri, derbi maçını "Fener aslan kesildi", "Fenerbahçe muhteşemdi ve Galatasaray’ı sahadan sildi", "Fenerbahçe tarih yazdı" yorumlarıyla verdi. Gazeteler maç öncesindeki olayları da "İşte Fenerbahçe taraftarlarının gerçek yüzü" ve "Fenerbahçe’den hem gol hem dayak" diye duyurdular. Devlet televizyonu ERT ile özel kanal ALFA TV de sık sık olay görüntülerini ekrana getirdi. 
     
     İSPANYA BASINI 
     El Mundo Deportivo "Galatasaray’ın bu kadrosu Şampiyonlar Ligi tarihindeki en zayıf takım. Barcelona yedek de çıksa iyi sonuç alır. Ne mutlu bize ki, fanatik taraftarları bu maça gelmeyecek." 
     Marca "Ezeli düelloda farklı skor. Bir yıl önce Milan’a kurtarıcı olarak gelen Terim, Galatasaray’da zor günler geçiriyor. İstifa edebilir." 
     
     ALMAN BASINI 
     Kicker Fenerbahçe, Galatasaray’ı sahadan süpürdü. Fenerbahçe Teknik direktörü Werner Lorant ve öğrencileri, liderlik yarışında kalabilmek için çıktıkları derbi maçında tarihi zafer kazandılar. Lorant, lider Galatasaray’ın koltuğunu salladı. Lorant bu galibiyetle taraftarın da gönlünde yer buldu." 
     Reuters "Fenerbahçe, Galatasaray’ı çekiçledi. Fenerbahçe, gergin İstanbul derbisinde ezeli rakibi Türkiye Ligi şampiyonu Galatasaray’ı 6 - 0’lık skorla sahadan sildi, attı. Maç öncesi çıkan olaylarla lekelenen zorlu müsabakada, Fenerbahçe on kişi kalmasına rağmen Galatasaray’ın zayıf defansı karşısında üst üste goller buldu" 
     



 SPOR 






















</TEXT>
</DOC>
