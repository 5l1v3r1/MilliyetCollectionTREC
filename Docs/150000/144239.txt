<DOC>
<DOCNO> 144239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun87.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Gül'ün basın toplantısı... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ''kuzey Irak'ta gözümüz yok ama orası terör yuvası olmasın'' dedi. 
     Gül, Brüksel'den ayrılmadan önce düzenlediği basın toplantısında ayrıntılı değerlendirmelerde bulundu. 
     AB zirvesinin kritik bir döneme rastladığını belirten Gül, çok sayıda devlet ve hükümet başkanı ve dışişleri bakanıyla temasları olduğunu belirterek, ''Irak'a en yakın olan, Irak ile en yoğun ilişkide olan ve deneyimleri bulunan Türkiye'nin nasıl hareket edeceğini merak ediyor, tecrübelerimizden faydalanmak istiyorlar'' dedi ve şunları kaydetti 
     ''Savaş artık bir gerçek. Türkiye gene en büyük ilgi odağı. Herkes savaşın kısa sürede bitmesini ve zararların, kayıpların az olmasını diliyor. 
     Teskere konusunu ve bu konudaki daha önceki gelişmeleri biliyorlar. Türkiye'nin demokratik bir süreç içerisinde cereyan ettiğini gördükleri için demokrasinin gerçeklerinin ispatlandığı bir dönem oldu. Netice iyidir veya kötüdür, o ayrı bir mevzu. Herkes farklı bakar. Biz hükümet olarak tezkereyi getirdik, geçmedi. İkinci tezkere geçti. Bütün bu süreç, Türkiye'nin demokrasiye sahip olduğunu göstermesi açısından not edildi.'' 
     
     ''KUZEY IRAK'TA GÖZÜMÜZ YOK'' 

     Gül, şöyle devam etti 
     ''Irak'ın toprak bütünlüğünün çok önemli, Türkiye'nin buna çok saygılı olduğunu, Irak topraklarında gözümüzün, bir niyetimizin olmadığını, Irak'ın bütün kaynaklarının tamamen Irak halkına ait olduğunu, nüfusun asli unsurlarının Araplar, Kürtler ve Türkmenler olduğunu, bunların herkes tarafından tanınması gerektiğini anlattım. 
     Irak'ın toprak bütünlüğüne önem veriyorlar. Kuzey Irak konusunda görüşlerimizi herkes bilmek istiyordu, açıkça anlattım. 
     1991 yılındaki deneyimimiz çerçevesinde bugün bazı tedbirleri almak zorunda olduğumuzu belirttim. Göç hareketlerinin 10 sene önce bize büyük yük getirdiğini, aynı sorunları yaşamamak için göç hareketini kuzey Irak içinde durdurmak için hazırlıklar yapıldığını ifade ettim.'' 
     ''Bizim hassasiyetimiz bu bölgenin bir kez daha boşluktan istifade edip teröre yuva olmaması gerektiği, bunun herkes tarafından anlayışla karşılanması gerektiğini, bunun ötesinde bizim bir niyetimiz olmadığını anlattım'' diyen Gül, ''Kuzey Irak'takilerin bize yabancı olmadıklarını, hala bizim verdiğimiz pasaportlarla dolaştıklarını, 10-12 senedir kendilerini bizim koruduğumuzu, ekonomik olarak desteklediğimizi, aramızda bir sorun olmaması gerektiğini hükümet ve devlet başkanlarına anlattım. Kuzey Irak konusuna açıklık getirdik'' diye konuştu. 
     Türkiye ile ABD arasında ''dinamik bir süreç yaşandığını'' belirten Gül, şöyle konuştu 
     ''Biz ABD ile bir koalisyon içerisindeyiz. ABD ile işbirliği yapıyoruz. Bu işbirliğinin sınırları çok daha geniş de olabilirdi, Bugünkü şekliyle de olabilirdi. Karşıt durumumuz yok. TBMM'den geçirdiğimiz tezkere, ABD'nin bizden son taleplerini karşılamıştır. Önemli bir şeydir. Türkiye'nin verdiği uçuş izni gerçekten önemli bir katkıdır. 
     Biz Türkiye-ABD ilişkilerine çok önem veriyoruz. Bunun zedelenmesini hiçbir zaman istemiyoruz, buna kesinlikle fırsat vermeyeceğiz. Bu ilişkilerin daha da canlanmasını istiyoruz. 
     Türkiye demokratik bir süreç içerisinden geçti ve parlamentonun aldığı kararlar böyle oldu. Bunu saygıyla karşılamak zorundayız. Sıkıntılı zamanlar oluyor ama hepsi aşılacaktır. Karşılıklı oturulup neticeye bağlanacaktır. ABD ile koalisyon içindeki ülkelere bakarsanız en anlamlı olan ülke herhalde Türkiye'dir.'' Gül, Ankara ile Washington arasındaki temasların son durumuna ilişkin bir soruya şu yanıtı verdi 
     ''Bu tezkereler nasıl çalışacak, bunlara nasıl işlerlik kazandırılacak Bu konularda karşılıklı mutabakatlar yapılıyor. Bunun süratli bir şekilde olması gerekir. Kurallar olması gayet normaldir. Ankara'da, Türk Silahlı Kuvvetleri'nin de katılımıyla Başbakanlık ve Dışişleri Bakanlığı ayrıntıları çözüyorlar.'' Abdullah Gül şöyle devam etti 
     ''ABD bizim müttefikimiz. Çok işbirliği yaptık. Kuzey Keşif harekatı Türkiye üzerinden oldu. Irak'taki birçok görüşmelerin, gelişmelerin merkezinde Türkiye var. Daha iki gün önce Ankara'da hep birlikte toplantılar yaptık. Türkiye'yi olayların dışında, hiçbir şey yapmıyor gibi görmek Türkiye'ya karşı haksızlık olur. Bilinmeyen işbirlikleri var. Bunu da bir parantez içinde söyleyeyim. 
     Türkiye'nin katkılarını biz küçümsemeyelim. Savaş olmasın diye çok uğraştık. Savaşı önlemek bizim değil, Saddam Hüseyin'in elindeydi. Biz çok gayret ettik, herkes bu çabalarımızı takdir etti. Irak rejimi basiret gösteremedi. Biz gerçekçi olmak zorundayız. Komşu ülkeyiz, sıkıntılarımız var. Bir yandan da halkın görüşleri ortada. Demokratik bir ülkedeyiz. Bütün bunların beraber gitmesi gerekiyor.'' 
     





</TEXT>
</DOC>
