<DOC>
<DOCNO> 132971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sontur06.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Savaşı önlemele en büyük katkıyı Saddam yapacaktır'' 
</HEADLINE>
<TEXT>

     Başbakan Abdullah Gül, ''Irak'taki krizin savaşsız bir şekilde çözümünü sağlamaya dönük Türkiye'nin gayretleri, bütün dünyanın ilgisini çekmektedir'' dedi. 
     İsviçre'nin Davos kasabasında yapılacak Dünya Ekonomik Forumu'na katılmak üzere bu ülkeye giden Başbakan Gül, hareketinden önce Atatürk Havalimanı Devlet Konukevi'nde bir açıklama yaptı. 
     Davos Toplantısı'nın bir önemli yanının da çok büyük bir kriz ortamına rastlaması olduğunu ifade eden Gül, ''Irak'taki krizin savaşsız bir şekilde çözümünü sağlamaya dönük Türkiye'nin gayretleri, bütün dünyanın ilgisini çekmektedir'' diye konuştu. 
     
     İSTANBUL'DAKİ ZİRVE 

     İstanbul'da dün bir toplantı yapıldığını hatırlatan Gül, bu toplantının önemli olduğunu vurgulayarak, şöyle dedi 
     ''Toplantıya katılan bu ülkeler, çok ender biraraya gelir. Bu şekilde bildiri yayınlamışlardır ve herkes samimi bir şekilde savaşsız bir yöntem bulmak için gayret sarfetmiştir. 
     Bu bir süreçtir. Nasıl savaşa bir anda gelinmiyorsa, barışa da bir anda gelinmiyor. Önümüzdeki günlerde çeşitli temaslar, açık-kapalı yapılacaktır. Bütün gayretimiz savaşı önlemeye dönüktür. AB'nin bu yöndeki gayretimize çok yoğun bir ilgisi var ve desteklemişlerdir. 
     BM Genel Sekreteri devamlı aramış, olup bitenleri yakınen takip etmiş ve destek vermiştir. Davos'taki toplantılarda da bu gündeme gelecektir. Irak krizini savaşsız bir şekilde önlemek için gayretimize devam edeceğiz.'' Başbakan Gül, bir gazetecinin, ''Dünkü toplantıdan sonra bildiri yayınlanması gecikti. Bölge ülkelerinin anlaşmakta zorlandığı noktalar var mı '' şeklindeki sorusu üzerine, ''toplantılarda zorlanmanın söz konusu olmadığını'' kaydetti. 
     
     İKİNCİ ZİRVE 

     ''Şam'da ikinci zirve olacak mı '' şeklindeki soru üzerine Başbakan Gül, ''Bu bir süreçtir. Silah denetçilerinin raporları ortaya çıkacaktır. Süreç içinde görüşmeler devam edecektir. İkinci bir toplantının Şam'da olması muhtemeldir'' diye konuştu. 
     Gül, dünkü toplantıdan sonra yayınlanan bildiride ABD'ye yönelik bir mesaj verilmediği konusunda eleştiriler bulunduğunun söylenmesi üzerine de şöyle konuştu 
     ''Şu anda silah denetçilerinin raporları henüz çıkmadığı için, Irak'a seslenmek daha doğrudur. Ayın 28'ine kadar Irak'ın yapabileceği çok şey vardır. BM Güvenlik Konseyi'nin kararlarını tam yerine getirmesi ve raporların temiz çıkmasına ancak Irak katkıda bulunabilir. Dünkü toplantının Irak'a yönelik olmasından daha doğal bir şey olamaz. Bu savaşı önlemeye yönelik en büyük katkıyı, Irak liderleri yapacaktır.'' Gül, bir başka soru üzerine de Almanya Dışişleri Bakanı'yla dün yaptığı görüşmede Metin Kaplan'ın iadesinin gündeme gelmediğini söyledi. 
     
     BAŞBAKAN'IN TEMASLARI 

     Başbakan Abdullah Gül, Davos'ta ''Irak'ta savaş önlenebilir mi '' konulu oturum ile ''Yeni Avrupa'' tartışmalarının yapıldığı bir oturum ve ''Kavşak noktasında Türkiye'' başlıklı bir toplantıya katılacağını ifade etti. 
     Gül, yarın da, ''Türkiye'de ekonominin canlanması ve Atlantik ötesi Avrupa-ABD ilişkileri'' ile ilgili foruma katılacağını kaydetti. 
     Başbakan Gül, bu arada İsviçre Cumhurbaşkanı Romanya, Ukrayna ve Finlandiya başbakanları ABD ve İsrail dışişleri bakanlarıyla görüşeceğini, büyük bazı şirketlerin başkanları ve yöneticileriyle biraraya geleceğini ifade etti. 
     Davos'taki toplantılardan sonra pazartesi günü Fransa'ya geçeceğini ifade eden Gül, burada da Avrupa Konseyi Parlamenterler Asamblesi'nde bir konuşma yapacağını, Avrupa Konseyi yetkililerini ve Avrupa İnsan Hakları Mahkemesi'ni AİHM ziyaret edeceğini söyledi. 
     





</TEXT>
</DOC>
