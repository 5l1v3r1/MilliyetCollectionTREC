<DOC>
<DOCNO> 142796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/siyaset/asiy.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 59. hükümeti "çok az bir değişiklikle" oluşturdu... 
</HEADLINE>
<TEXT>
Sürprizli başlangıç 
AKP lideri, cuma namazına giderken Çıkmayacağım’ dediği Köşk’e 4 saat sonra kabine listesini sununca, "Tezkere baskısı planını değiştirdi" yorumları yapıldı. Erdoğan, 28. Başbakan oldu... 
     ANKARA Milliyet 

     Türkiye Cumhuriyeti’nin 59. Hükümeti, AKP Genel Başkanı Recep Tayyip Erdoğan’ın başbakanlığında resmen kuruldu. 
     Hükümeti kurma görevini dört gün önce Cumhurbaşkanı Ahmet Necdet Sezer’den alan Erdoğan, kamuoyunda merakla beklenen kabine listesini dün Köşk’e sundu. 
     58. Hükümet’in başbakanı Abdullah Gül, Başbakan Yardımcısı ve Dışişleri Bakanı olurken, Başbakan Yardımcısı Ertuğrul Yalçınbayır, Dışişleri Bakanı Yaşar Yakış ve Çevre Bakanı İmdat Sütlüoğlu hükümete veda etti. Türkiye’nin 28. Başbakanı olan Erdoğan, kabine listesini Sezer’e onaylatmadan önce Köşk’e faksla ileterek ön onay aldı. 
     
     Söylediği gibi oldu 
     Yeni hükümet, Erdoğan’ın görevlendirildiği gün yaptığı açıklama doğrultusunda "çok az bir değişiklikle" oluşturuldu. Erdoğan, yeni kabinede 24 1 olan bakan sayısını, iki Devlet Bakanlığı’nı boş bırakarak 22 1’e indirdi. 
     Erdoğan, Devlet Bakanı Kürşad Tüzmen’i Çevre Bakanı Sütlüoğlu’ndan boşalan makama atarken, Erkan Mumcu Milli Eğitim’den Kültür’e, Hüseyin Çelik de Kültür’den Milli Eğitim’e kaydırıldı. Tüzmen’den boşalan Dış Ticaret Müsteşarlığı’nın Ali Babacan’a bağlanabileceği kaydedildi. 
     
     Sözünü tutamadı 
     Erdoğan, dün Cuma namazına giderken Köşk’e çıkmayacağını açıklamasından sonra geçen yaklaşık 4 saat içindeki olağanüstü gelişmeler nedeniyle Sezer’e kabine listesini sunmak durumunda kaldı. Yeni Başbakan, neden karar değiştirdiğinin sorulması üzerine, "Köşk’e çıkmayacağım, dedim. Bu sürprizi böylece size gerçekleştirmiş olduk. İnşallah bundan sonra çok hayırlı sürprizlere karşı karşıya olacaksınız" dedi. 
     Erdoğan’ın hükümeti dün kurmama planının, "ABD’nin Irak operasyonuna yardım sağlayacak tezkere için yaptığı baskı" nedeniyle bozulduğu belirtildi. Üç bakanı değiştirme işini dört güne yayan Erdoğan’ın aniden Köşk’e çıkması, "Tezkereyi bir - iki gün içinde Meclis’e göndermese bile mesaj vermek istedi" yorumlarına neden oldu. Erdoğan, Sezer’in, Köşk’e sunduğu listede değişiklik isteyip istemediğine ilişkin bir soruya da, "Hayır, Cumhurbaşkanımız kendisine sunulan listeyi, değişiklik yapmadan aynen onaylamıştır" yanıtını verdi. Erdoğan, Köşk’e çıkmadan önce hükümet listesini Cumhurbaşkanı Sezer’e faksladığını dile getirirken, "Elbette temasımız oldu. Listemi daha önce göndermiştim. Sonra da davet edildim" dedi. 
     



 SİYASET 



















</TEXT>
</DOC>
