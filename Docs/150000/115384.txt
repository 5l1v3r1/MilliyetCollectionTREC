<DOC>
<DOCNO> 115384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/spor/aspo.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE ÖYLE BİR ASLAN 1-2 
</HEADLINE>
<TEXT>

Brugge gazisi Galatasaray, büyük sıkıntılar yaşadığı Altay karşısında hem yaralarını sardı, hem de liderlik koltuğunu rakiplerine bırakmadı. Oyuna hızlı başlayan Cim-Bom, Balic ile öne geçti, Sinan’ın beraberlik golü fazla gecikmedi. İkinci yarı sahneye Christian çıktı, günü kurtardı 
     ŞAMPİYONLAR Ligi’nde aradığı mutluluğu bulamayan ve İzmir’e büyük sorunlarla giden Galatasaray, Altay karşısında da zorlanmasına rağmen üç puanı almasını bildi. Sahaya yine değişik bir onbirle çıkan Sarı - Kırmızılı takım oyuna arzulu ve hırslı girdi, aradığı gol 4. dakikada Balic ile geldi. Ancak Brugge felaketine yol açan ofsayt taktiği yine Cim - Bom’un başını ağrıttı, aynı hata ile 17’de Sinan eşitliği sağladı. İkinci yarıya da hızlı başlayan Galatasaray, 55. dakikada Christian’ın şık kafa vuruşuyla skor avantajını bir kez daha yakaladı ve bunu maç sonuna kadar koruyarak liderliği rakiplerine bırakmadı. 
     
90 DAKİKA      ERHAN TELLİ 

     Maç başlamadan önce kafalarda iki çeşit düşünce dolaşıyordu. Galatasaray’ın Şampiyonlar Ligi’nde Brugge karşısında aldığı mağlubiyet ile gerginleşen atmosfer, acaba İzmir’de alacağı farklı bir galibiyetle yumuşar mıydı Yoksa her şey tersine gider de, durum daha da kötüleşir miydi 
     Brugge’da sahaya çıkan on bir ile İzmir’de dizilen on bir arasında iki değişiklik göze batıyordu. Golcü Arif, gol atamadığı için kulübeye oturmuş... Moralsiz Emre de hemen onun yanında... Yedek kulübesinin sol çaprazında Dünya Kupası’nın yıldızı milli gurur Hasan Şaş, onun da hemen yanıbaşında diğer golcü Ümit Karan... Ortada da Ayhan... Bu üçlünün sağına da Berkant’ı koyarsanız alın size ikinci bir Galatasaray takımı... Birkaç takviye ile koyun bu takımı Süper Lige, onlar da şampiyon olur. Bkz 2001 - 2002 sezonu 
     Maça hızlı başlayan sahadaki diğer on bir oldu. Pinto ve Christian ile daha bir Brezilyalılaşan Galatasaray, ilk dakikalardaki istekli oyun tarzıyla dikkat çekti. Daha 4. dakikada soldan Christian’ın attığı güzel pasla genç Cihan, kaleci ile karşı karşıya kaldı. Vuruşu kaleci Altay’dan sekince boşta kalan topu Balic filelere göndererek takımını 1 - 0 öne geçirdi. 
     Galatasaray, 14. dakikada Ümit Davala’nın kullandığı taç atışından yine gol pozisyonuna girdi. Balic’ten ceza alanı içine seken topa Cihan, yarım röveşata ile vurmak istedi. Top üst direğe çarpıp geri döndü. 
     Bu tehlikeleri uzaklaştıran Altay, yakaladığı kontratak şansını affetmedi. 17. dakikaya girilirken Tahir’in yaptığı ortayı Ümit içeriye indirdi. Gelen topa Sinan kafayı vurdu 1 - 1 
     İkinci yarıda Ümit Karan’ı da oyuna alan Fatih Terim biraz da riske girerek Christian, Balic ve Pinto ile oluşan forvet üçlüsünü dörde çıkardı. Bunun meyvelerini de toplamaya başladı. 52. dakikada Ümit Karan’ın ofsayta düşmesi nedeniyle Christian’ın ağlara giden golü geçerli sayılmadı. 
     54. dakikada yine Ümit Karan’ın pasında, kaleci ile karşı karşıya kalan Christian ağır hareket edince araya giren defans tehlikeyi uzaklaştırdı. 
     55. dakikada bir kez daha sahneye çıkan Brezilyalı golcü Ergün’ün güzel ortasına kafayı vurarak attığı şık golle takımını 2 - 1 öne geçirdi. 
     Maçın en önemli pozisyonlarından biri de 72. dakikada gerçekleşti. Balic’in kullandığı köşe atışında Altay kalesi önünde karambol oluştu. Christian ve Ümit Karan’ın müdahaleleriyle top önce üst direğe çarptı. Sonra Siyah - Beyazlı savunma tarafından çizgi üzerinden çıkarıldı. 
     Sonuçta, yavaş yavaş golcülerinin de gol atmayı hatırlamasıyla canlanan Galatasaray zor da olsa İzmir deplasmanından üç puanla ayrıldı. 
     
Arkam sağlam Fatih Terim, "Benim arkamda taraftarın sevgisi ve onun yarattığı güç var. Bunu kimse yıkamaz" dedi 
     GALATASARAY Teknik Direktörü, Altay maçı sonrası soruları yanıtlarken, oldukça gergin göründü. Terim, basında yer alan eleştiriler hatırlatıldığında, "Etkilenmiyorum. Zaten tenkit olacaktır da. Kim ne derse desin, bunlar beni yıkamaz. Çünkü arkamda Galatasaray taraftarının sevgisi ve onun yarattığı bir güç var. Beni düşündüren, yanlışlarımın kollanması" dedi. Fatih Terim, 90 dakika boyunca yaptığı taktik değişiklikleri de "Ben yıllardır böyle oynatıyorum. Bu bir satranç oyunu, basketbol maçı gibidir" ifadesini kullandı. 
     TERİM, Brugge yenilgisinden oyuncuların psikolojik yaralar aldıklarını da belirtti ve şöyle devam etti "Bu yenilgiyi hiç düşünmüyorlardı. Benim için önemli olan üç puandı. Çünkü Brugge ortamından sıyrılıp, galip gelmek önemliydi. Kazandık, mutluyuz. İkinci yarıda dört forvetle oynamak riskti. Ama Balic ve Pinto her atakta savunmaya da yardım ederek görevlerini en iyi şekilde yerine getirdiler. Bundan sonra Lokomotiv maçını da kazanarak şansımızı sürdürmek istiyoruz. Şunu hatırlatayım efendiliğimi bozmayacağım." 
     
     Maçın hakemi 
     Tam puan aldı 
     SERDAR Tatlı, dört dörtlük bir maç yönetti. İki takım için de eşit ağırlıklı kararlar veren ve yardımcılarıyla iyi anlaşan Tatlı, sadece sarı kartlarda aksadı. Galatasaray’ın attığı ilk golde Şahan Yılmaz’ın, Altay’ın beraberlik sayısında ise Murat Dağlı’nın kalkmayan ofsayt bayrakları doğruydu. 
     
     Maçın adamı 
     PİNTO 
     OYNADIKÇA açılmaya başladı. Performansı giderek yükseliyor. Altay önünde sahanın en iyi oyuncularından birisiydi. Sağ kanada hareketlilik getirdi. Özellikle ilk yarıda çok olumlu işler yaptı. Ancak son 20 dakikada oyundan düştü, kondisyonu olmadığını kanıtladı. 
     
     İstatistik 
     Topla buluşma 25 
     Hatalı pas 4 
     İsabetli pas 9 
     Top kaybı 6 
     Yapılan faul 6 
     Kaleyi şut 1 
     
     Göze batanlar 
     BALİC İlk yarıda çok etkiliydi. Oldukça hareketli bir futbol oynadı. Gol de attı. Ama ikinci yarıda oyundan düştü. 
     CHRİSTİAN Çok çabaladı ve mücadele etti. Şık bir gol attı. Diğer maçlarına oranla daha istekli ve de arzuluydu. 
     ERGÜN Galatasaray’ın iyilerindendi. Sol kanatta iyi savaştı. Sağ kanada da sürekli yardım etti. Yine çok soğukkanlıydı. 
     SİNAN Sarı - Kırmızılı savunmayı çok rahatsız etti. Biraz dikkatli olsa günü attığı golden fazlasıyla tamamlardı. 
     TOPRAK Aslan’ın sağ kanadını çok zorladı. Hakan Ünsal’a zor 90 dakika yaşattı. Ancak savunma yönü yetersiz kaldı. 
     
     Notlar... 
     Vardar’a saldırı 
     KARŞILAŞMA sonrası İzmirli bir medya mensubu Galatasaray Basın Danışmanı Turgay Vardar’a saldırdı. Soyunma odalarındaki olaya güvenlik görevlileri müdahale etti. TSYD olayı kınadığını ve saldırgan basın mensubu ile ilgili gerekli işlemin yapılacağı açıkladı. 
     
     Felipe yıkıldı 
     PFDK tarafından üç maç cezaya çarptırılan Brezilyalı Felipe dün geceki Altay karşılaşmasını tribünden izledi. Cezayı çok bulduğunu açıklayan başarılı oyuncunun, moralsiz olduğu gözlerden kaçmadı. 
     
     Yeni moda I love you’ 
     DİYARBAKIR maçında Galatasaraylı taraftarların anonsla uyarılmasına neden olan I love you’ tezahüratı yeni moda oldu. Sarı-Kırmızılı taraftarlar maçtan önce tribünleri I love you Fener’ tezahüratıyla inletti. 
     
     Tribünler boş kaldı 
     EGE’DEKİ taraftarlar, Brugge yenilgisinin ardından maça beklenen ilgiyi göstermedi. Sarı-Kırmızılı tribünler daha önceki maçlara oranla boş kaldı. Altay-Galatasaray karşılaşmasını yaklaşık 12 bin kişi izledi. 
     
     Mondi’den saygı 
     KOLOMBİYALI kaleci, ülkesinde antrenman sırasında yıldırım çarpması sonucu hayatını kaybeden milli oyuncu Hermam Gaviria anısına maça siyah bantla çıktı. 
     
     İzmir’de kuş uçmadı 
     ALTAY-Fenerbahçe maçında çıkan olaylardan sonra İzmir’de sıkı güvenlik tedbirleri alındı. Özellikle şeref tribünün etrafında özel bir çember oluşturulması dikkat çekti. Maçta çok sayıda bayan polis de görev yaptı. 
     
     PAF’lar yenildi 
     GALATASARAY PAF takımı, Altay ile oynadığı maçı 1-0 kaybetti. Sarı-Kırmızılı oyuncular, yakaladıkları fırsatları değerlendiremeyince, İzmir temsilcisi tek golle üç puana ulaştı. 
     



 SPOR 





























</TEXT>
</DOC>
