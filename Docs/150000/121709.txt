<DOC>
<DOCNO> 121709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/guncel/gun30.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel artık 2.5 milyarla geçinecek 
</HEADLINE>
<TEXT>

     ESRA ALUS İstanbul 

     Tasarruf Mevduatı Sigorta Fonu’na TMSF devredilen Egebank’ın içini boşalttığı iddiasıyla 4 bin 727 yıl hapis cezası istemiyle yargılanan eski sahibi Yahya Murat Demirel’e, avukatlarının başvurusu üzerine, mahkemenin 2.5 milyar lira maaş bağladığı ortaya çıktı. Demirel, cezaevindeyken bu maaşı almaya başladı. İstanbul 5. Asliye Ticaret Mahkemesi’ne avukatları aracılığıyla başvuran Egebank’ın 10 eski yöneticisi hakkında, şahsi iflaslarını içeren yasal bir takibat başlatılmıştı. Avukatları, cezaevinde olan Demirel ile bankanın diğer yöneticilerinin mallarına "neleri var, neleri yoksa" tedbir kararı konduğunu bildirmişti. Bu yargılama sürecinde Demirel’in avukatı Turan Kurtuluş, malvarlığının tedbir yoluyla elinden alınmasıyla zor duruma düşen müvekkilinin asgari ihtiyaçlarını karşılayabilmesi için, paranın alım gücü de göz önünde bulundurularak TMSF tarafından 2.5 milyar lira maaş bağlanmasına karar verilmesini istedi. 
     Başvuruyu değerlendiren 5. Asliye Ticaret Mahkemesi, talebini yerinde bularak 8 Ağustos 2002’de cezaevinde bulunan Demirel’e 2.5 milyar lira maaş bağlanmasına karar verdi. 
     
     
     



 GÜNCEL 




















</TEXT>
</DOC>
