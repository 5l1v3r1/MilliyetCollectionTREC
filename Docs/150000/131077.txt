<DOC>
<DOCNO> 131077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur16.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyonda, CHP'liler ile AKP'liler tartıştı... 
</HEADLINE>
<TEXT>

     Atatürk Orman Çiftliği'nin AOÇ 2000 yılı hesaplarının görüşüldüğü TBMM KİT Komisyonu'nda, AK Parti Niğde Milletvekili Mahmut Uğur Çetin'in ''CHP, İş Bankası konusunda gösterdiği hassasiyeti AOÇ konusunda gösterseydi, kurum bugün bu durumda olmazdı'' yönündeki sözleri, tartışmalara yol açtı. 
     KİT Komisyonu'nda AOÇ Genel Müdürü Hasan Muhammed Güldaş'ın faaliyetleri hakkında bilgi vermesinden sonra söz alan üyeler, AOÇ arazilerindeki işgallerin önlenememesini, kiraların düşük olmasını, Marmara Oteli sorununun çözülememesini ve arazi üzerine çöp dökülmesini eleştirdiler. Eleştiriler özellikle, gerek kamu gerekse özel sektör kuruluşları tarafından arazilerin işgali konusunda yoğunlaştı ve bunun bir peşkeş niteliği taşıdığı belirtildi. 
     AK Parti'li Çetin konuşmasında, AOÇ'nin siyasilerin, mafya-para babalarının rant alanı olmaktan çıkarılması, özerk bir yapıya kavuşturulması gerektiğini belirterek, ''CHP İş Bankası konusunda gösterdiği hassasiyeti AOÇ konusunda gösterseydi, kurum bugün bu durumda olmazdı'' dedi. 
     Bu sözler üzerine CHP'li komisyon üyeleri tepki göstererek, Çetin'den sözlerini geri almasını istediler. CHP'li üyeler, ''Biz hiç bir zaman iktidar olmadık, bizi SHP-DYP iktidarı ile karıştırıyorsun, onlar bizi bağlamaz'' diye tepki gösterdiler. 
     CHP Balıkesir Milletvekili Orhan Sür, ''AOÇ'deki peşkeşler sizin etrafınızda, bir araştırın. 40 yıldır o bakanlığı kim yönetmiş, ortada'' deyince, AK Parti'li Çetin, ''Bizi Refahyol bağlamıyor'' diye yanıt verdi. Sür, Komisyon Başkanı'ndan Çetin'in özür dilemesini istedi, aksi takdirde CHP'li üyelerin toplantıyı terk edeceğini açıkladı. CHP'li üyeler dışarı çıkarken, toplantıya 15 dakika ara verildi. CHP ve AK Parti'li üyeler arasında tartışma devam etti ve bazı CHP'li üyeler Çetin'e, ''Burası Meclis, nerede ne konuşacağını bil...'' diye tepki gösterdi. 
     
     ''CHP, YÜZLERCE PARTİ KAPATTIRAN PARTİ' 
     Ara sırasında KİT Komisyonu Başkanı'nın odasında üyeler arasında tartışma sürerken, Çetin'in, ''sözlerinin yanlış anlaşıldığı'' şeklinde tekrar konuşması yönünde görüş oluştu. 
     Mahmut Uğur Çetin, toplantı tekrar başladıktan sonra yaptığı konuşmada ise birçok bankanın hortumlandığı, batırıldığı bir ortamda İş Bankası'nın büyüyerek güçlenmesini, konumunu korumasını örnek olarak göstermek istediğini belirtirken, ''CHP bundan gurur duymalı, bunu anlatmak istedim. Yanlış anlama oldu'' dedi. Çetin'in bu sırada söylediği ''CHP, yüzlerce parti kapattıran parti'' sözleri de yine tepkilere neden oldu. 
     CHP Zonguldak MilletvekiliHarun Akın da konuşmasında, kiraların düşüklüğü ve AOÇ arazilerindeki vurgunun ortaya çıkarılması için Meclis Araştırması yapılması yönünde karar almak üzere önerge verilmesini önerdi. 
     AOÇ faaliyetleri konusunda konuşan bütün milletvekilleri, AOÇ'de iki alanın moloz döküm sahası ilan edilmesini eleştirirken, CHP Mersin Milletvekili Ersoy Bulut, merhum MHP Genel Başkanı Alparslan Türkeş'e yasaya aykırı olarak Bakanlar Kurulu kararı ile AOÇ'den mezar yeri verildiğine dikkati çekti ve bu konuda kanun çıkarılarak uygulamanın yasal hale getirilmesini istedi. Bulut, kamu kurumlarına tahsis edilen alanların özelleştirmeden sonra üçüncü şahısların eline geçtiğine işaret etti ve bunun önlenmesi gerektiğini vurguladı. 
     CHP Giresun Milletvekili Mehmet Işık da AOÇ'nin kamu kurumu gibi değil, ''çiftlik gibi'' yönetildiğini savunarak, bu yönetim şeklinin kabul edilemeyeceği söyledi. Işık, AOÇ'den kamu kuruluşlarına kiralanan arazilerin geri verilmediğine dikkati çekti. 
     CHP İstanbul Milletvekili Hasan Aydın, AOÇ arazilerinde bir benzin istasyonunun POAŞ'a aylık 418 milyon liraya kiralandığını, Jokey Klubü'nün de yıllık 2 milyar lira kira ödediğini belirterek, ''Bu araziler güçlü çevrelerin istismar alanı haline gelmiş. Bu 2 milyar lirayı da ibret olsun diye geri vermek lazım'' dedi. 
     Milletvekilleri, AOÇ'nin alacaklarını tahsil edememesini, kiraya verilen yerlerin kiralarının düşüklüğünü eleştirirken, AK Parti Kocaeli Milletvekili Eyüp Ayar, AOÇ'de ağaçlandırma kampanyası düzenlenmesini, Iğdır Bağımsız Milletvekili Dursun Akdemir ise bu araziler üzeirnde üniversite kurulmasını ve kurumun özerk bir yapıya kavuşturulmasını, AK Parti Aksaray Milletvekili Ali Rıza Alaboyun, arazilerin tamamen rekreasyon alanı olarak ayrılmasını önerdi. 
     
     GENEL MÜDÜR'ÜN KONUŞMASI 
     AOÇ Genel Müdürü Hasan Muhammed Güldaş ise faaliyetleri hakkında bilgi verirken, kamu kuruluşlarına tahsis edilen AOÇ arazilerinin, bu kuruluşların özelleştirme kapsamına alınmasından sonra üçüncü şahısların eline geçtiğine dikkati çekti. Aynı tehlikenin şu anda TEKEL Bira Fabrikası için söz konusu olduğunu vurgulayan Güldaş, bunun önlenmesini istedi. 
     AOÇ'nin kamu hizmeti görmesine karşın Hazine'den kaynak verilmediğini, buna karşın 2001 yılında 1.5 trilyon lira kar ettiğini, geçen yıl bu karın arttığını anlatan Güldaş, AOÇ'nin İsrail ve Hollanda'daki gibi örnek çiftlikler haline getirilmesi için yatırım desteği verilmesini talep etti. 
     Güldaş, kuruma elindeki parayı repo yapma imkanı sağlanması halinde, daha fazla yatırım yapabileceklerini ifade etti. 
     





</TEXT>
</DOC>
