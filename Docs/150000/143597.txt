<DOC>
<DOCNO> 143597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun09.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak yönetimi Saddam'ın arkasında... 
</HEADLINE>
<TEXT>

     Irak meclisi, ABD'nin ültimatomu karşısında Devlet Başkanı Saddam Hüseyin'i destekleyen sözlerle olağanüstü toplantısına başladı. 
     Meclis oturumda alkışlar arasında bazı milletvekillerinin ''Kanımızı ve canımızı Saddam için feda edeceğiz'' bağırışları duyuldu. 
     Meclis Başkanı Sadun Hammadi, milletvekillerine hitaben yaptığı konuşmada, Devlet Başkanı Hüseyin'in arkasında toplanmaları gerektiğini kaydederek, Saddam Hüseyin'in görevini bırakmaması durumunda ülkenin saldırıya uğrayacağı yönündeki ABD tehdidini reddetti. 
     ''Irak, ABD yönetiminin kendisine söylediğini kabullenecek bir ülke değil'' diyen Hammadi, ABD'nin ültimatomunu reddettiklerini ve bunu kınadıklarını kaydetti. Hammadi, ''Hepimiz liderimizin arkasındayız ve topraklarımızı savunmaya hazırız'' dedi. 
     ''Saldırganların sonunun, başarısızlık ve tarihin lanetlemesi olduğunu'' ifade eden Hammadi, ''meclis üyelerini seçerek sorumluluk veren Irak halkının, şu an tek sıra, tek ses ve ABD ile müttefiklerinin zalim saldırganlığına karşı tek tüfek olarak dimdik durduğunu'' kaydetti. 
     
     "Sürgün kabul edilemez" 

     Irak'ta olağanüstü toplanan meclis, milletvekillerinin Devlet Başkanı Saddam Hüseyin'e bağlılıklarını bildirmesiyle sona erdi. 
     Meclis Başkanı Sadun Hammadi, olağanüstü toplantının ardından gazetecilere yaptığı açıklamada, Devlet Başkanı Saddam Hüseyin'in sürgüne gitmesinin ''düşünülemez'' olduğunu bildirdi. 
     Toplantı, milletvekillerinin, ''Saddam Hüseyin'e bağlılıklarını ve ülkenin savunması için canlarını vereceklerini'' bildiren, Devlet Başkanı'na hitaben kaleme alınan mektubun kabulüyle sona erdi. 
     Mektupta, ''Size, kahramanlık ve şehitlik yolunda ilerleyeceğimize ve Irak'ın savunması yolunda şehit olmaya söz veriyoruz'' denildi. 
     Hammadi de açıklamasında, savaşın önüne geçmek için Saddam Hüseyin'in birkaç saat içinde ülkeyi terk etmesi yönündeki ABD ültimatomunun yerine getirilmesinin mümkün olmadığını vurguladı. 
     





</TEXT>
</DOC>
