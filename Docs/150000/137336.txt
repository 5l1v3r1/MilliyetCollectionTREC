<DOC>
<DOCNO> 137336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo13.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst, galibiyetin gizli sırrını açıkladı... 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, Bursaspor karşısında aldıkları galibiyetin gizli sırrının, yeni oyuncuların eski futbolcularla uyumunda yattığını söyledi. 
     Dürüst, uzun bir aradan sonra ligde maç oynadıklarını ifade ederek, ''Ligdeki ilk maçımızı da erteleme nedeniyle oynamadık. Zorlu bir deplasmana çıkarak, güzel bir futbol ve net bir skorla galip geldik'' dedi. 
     Maçta, 4 yeni oyuncunun takımda yer aldığını kaydeden Ali Dürüst, şöyle devam etti 
     ''Onlar da çok çabuk adapte oldular. Takımda bulunan oyuncuların da yaklaşımlarını unutmamak lazım. Diğer oyuncuların pozitif yaklaşımları ve yardımlaşmaları, yeni oyuncuların performansları arttırdı. Bana göre bu uyum galibiyetten de önemli. Başarının sırrı burada yatıyor. Takım oyunu oynayarak sonuç aldık.'' 
     
     ''İÇ SAHA MAÇLARI GARANTİ DEĞİL'' 
     Ali Dürüst, iç sahada oynayacak maçlarda galibiyetin garanti olmadığını belirtirken, uyarılarda bulundu. 
     İki sezon önce şampiyonluğu iç sahada Ankaragücü'ne yenilerek kaybettiklerini hatırlatan Dürüst, ''İç saha maçlarını garanti kazanacağımız şeklinde hava yaratılıyor. Ancak, unutmayalım ki geçmişte iç saha mağlubiyetleriyle şampiyonluklar kaybettik. Temkinli olmamız lazım. Hiçbir maç oynanmadan kazanılmaz'' diye konuştu. 
     
     ''BUNDAN SONRA PUAN MAÇLARI OYNANACAK'' 
     2. Başkan ve basın sözcüsü Dürüst, ligde bundan sonra oynayacakları tüm maçların zorlu geçeceğini ileri sürdü. 
     Taraftarlara da mesaj gönderen Ali Dürüst, ''Taraftarlarımızın pozitif etkisine ihtiyacımız var. Artık zorlu puan maçları oynayacağız. Taraftarlarımız 3 puana ulaşabilmemiz için 90 dakika bize güvenip desteklesinler'' diyerek sözlerini tamamladı. 
     





</TEXT>
</DOC>
