<DOC>
<DOCNO> 149867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/spor/spo02.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KRAL OLURDUM 
</HEADLINE>
<TEXT>

Fenerbahçe'nin genç yıldızı Semih, "Sezon başından bu yana forma giyseydim, şu anda gol krallığına oynardım" dedi. Golcü oyuncu, "Gururumuz ve Fenerbahçe için oynadık" diye konuştu 
     YALÇIN TÜRK 

     'Babam Güney' 
     GENÇLERBİRLİĞİ maçında iki gol atan genç yıldız Semih, Dünya'nın en mutlu futbolcusu olduğunu söyledi. Sarı - Lacivertli oyuncu, Tamer Güney'den "Babam" diye söz etti, "En büyük pay onun. Beni oynattığı için teşekkür ediyorum" ifadesini kullandı. Semih, ilk kez 11'de oynadığı hatırlattı, "Her futbolcuya nasip olmayan bir seyircinin önünde oynadım. Fenerbahçe'nin neler yaptığını herkes gördü. Ben ve arkadaşlarım gururumuz ve Fenerbahçe için oynadık" dedi. 
     
     'Çok mutluyum' 
     SEMİH, bu oyununu devam ettirmeye çalışacağını da ifade etti. Genç golcü, "Benim şans bulmam, gençlere kapı açacak. Fenerbahçe, alt yapıya büyük yatırım yaptı. Karşılığını verdiğim için çok mutluyum" yorumunu da yaptı. Sarı - Lacivertli futbolcu, son vuruşlarda becerili olduğunu, ancak hava toplarına çalışması gerektiğini de bildirdi, "Sezon başından bu yana takımda forma giyiyor olsaydım, şu anda gol krallığına oynardım" iddiasında da bulundu. 
     
     7.5 milyara alındı 
     İZMİR 1. Amatör Küme takımı Özçamdibi'nde oynarken Semih'i keşfeden İrfan Saroğlu ise bu performansın kendisi için sürpriz olmadığını söyledi. Semih'i 7.5 milyara transfer ettiklerini belirten Saroğlu, "Hizmetleriyle karşılığını kat kat verecek. Türkiye değil Avrupa çapında. Gol bölgesinde çok zeki, çok düzgün vuruşlar yapabilen ceza alanı içinde etkili. Boyu uzun olmamasına rağmen, taymingi, sezgileri, topla buluşması çok iyi" dedi. 
     
İSTATİSTİK KRALI FUTBOLCU O SKS G KDBG As. KDBA Semih Şentürk 5 180 3 60 2 90 Ariel Ortega 14 943 5 189 8 117 Serhat Akın 22 1699 6 283 7 243 Washington 12 745 9 83 2 373 Tuncay Şanlı 22 1693 8 212 3 564 Ceyhun Eriş 20 1303 4 326 2 652 Vladimir 7 585 - - 2 293 Sergei Rebrov 7 489 1 489 - -      
     Not SKS Sahada kaldığı süre, KDBG Kaç dakikada bir gol attığı, KDBA Kaç dakikada bir asist yaptığı 
     
Yıldırım'a tam destekÇırağan'daki dev zirvede Fenerbahçe Başkanı'na Ali Şen hariç camianın önde gelenleri güvenoyu verdi. Toplantı sonunda açıklama yapan Güven Sazak, "Sonuna kadar yanındayız" diye konuştu 
     YALÇIN TÜRK 

     Güven tazeledi 
     FENERBAHÇE'DE beklenen zirve dün Çırağan Sarayı'nda yapıldı. Başkan Aziz Yıldırım'ın daveti üzerine eski başkanlardan Emin Cankurtaran, Ali Şen, Güven Sazak, Metin Aşık, Tahsin Kaya, UEFA Asbaşkanı Şenes Erzik, eski Federasyon Başkanı Abdullah Kiğılı, Divan Başkanı Adnan Alptekin, eski divan başkanlarından Yüksel Günay, Orhan Bilgin ve Sezai Aykan sorunların masaya yatırıldığı toplantıda bir araya geldi. Zirveden Başkan Aziz Yıldırım'a tam destek çıkarken, sadece Ali Şen, "Yıldırım ve ekibinin" istifasını istedi. 
     
     Dört saat sürdü 
     YAKLAŞIK 4 saat süren toplantı sonunda bir açıklama yapan Güven Sazak, "Çok olumlu bir görüşme oldu. Hepimiz düşüncelerimizi başkana ilettik, kendisine tam destek veriyoruz. Sonuna kadar Yıldırım'ın yanındayız. Ne zaman isterse yine biraraya geliriz. Fenerbahçe için herşeyi yapmaya hazırız" dedi. Toplantıda Şenes Erzik'in Avrupa'da da bir çok büyük kulübün hem maddi hem de sportif başarısızlık yaşadığını, bunları dayanışmayla aştığını vurguladığı ve "Fenerbahçe bunları yapacak güçtedir" dediği öğrenildi. 
     
     Ali Şen eleştirdi 
     ALİ Şen ise Fenerbahçe'nin iyi yönetilmediğini söyledi. Şen, "Takım başarısız. Beraberliğe bile sevinecek duruma getirildik. Başkana ekibiyle birlikte istifa etmesini söyledim. Devam edeceğini belirtti. İnatçılığından dolayı kendisini kutladım. Önümüzdeki yıl çok iyi bir kadro kurması gerekir. Yapamazsa kimse arkasında durmaz" diye konuştu. Toplantıda Şen'in dönemindeki bazı olumsuzluklar da gündeme geldi ve Moshoeu'nin transferinden Fenerbahçe'nin 1.5 milyon dolar kaybının olduğu ifade edildi. 
     
     Fenerbahçe günlüğü 
     Fransa'da arayış 
     FUTBOL Şubesi Sorumlusu Sadettin Saran ve yeni belirlenen Transfer Komitesi'nin iki üyesi Hakan Bilal Kutlualp ile Murat Aşık dün sabah Fransa'ya gittiler. Üç yöneticinin antrenör adaylarıyla görüşerek, yönetime rapor vereceği bildirildi. Saran, Kutlualp ve Aşık'ın öncelikle Fernandez ile görüşeceği ardından Japonya Milli Takımı'nın eski hocası Troussier'in şartlarını öğreneceği belirtildi. 
     
     'Kısmet bağlanmış' 
     ÜMİT Özat, Gençlerbirliği beraberliğini talihsizliğe bağladı. Fenerbahçeli futbolcu, "Üç gol yedik, iki gol, ölü toptan geldi. Biri de topuğuma çarpıp gol oldu. Bizim attıklarımız ise gol gibi goldü. Çok iyi mücadele ettik. Tribünler de bizi inanılmaz motive etti. Kalan maçlarımızda da taraftara iyi bir Fenerbahçe seyrettirmek için elimizden geleni yapacağız" dedi. 
     
     Kemal de rahatladı 
     GENÇLERBİRLİĞİ maçında alkış toplayan yıldız oyuncu, "Nihayet istenen oyunu oynadım" diye konuştu. Ümit milli oyuncu, "Bunun devamının gelmesi gerekiyor. Bizler iyi ve yetenekli oyuncularız. Ancak bu hava işi ve havayı bir türlü yakalayamadık. Umarım Gençlerbirliği maçı bunun başlangıcı olur" ifadesini kullandı. 
     
     Denizli seferi 
     SARI - Lacivertli takım ertelenen Denizlispor maçı için bugün özel bir uçakla giderek Pamukkale'de kampa girecek. Denizli'de yarın 20.00'de oynanacak karşılaşmada görev verildiği takdirde, Fatih ile Ceyhun de yer alabilecek. 
     
     


SPOR 



























</TEXT>
</DOC>
