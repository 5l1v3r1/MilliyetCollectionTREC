<DOC>
<DOCNO> 136255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/guncel/gun08.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı Erol User’e dolandırıcılık davası 
</HEADLINE>
<TEXT>

İş vaadiyle kandırıp hesap açtırdığı iki Alman’ın paralarını taklit imzalarla çeken eski Toprakbank Güneşli Şubesi Müdürü Alemdar ile User hakkında 19 yıl hapis isteniyor 
     İSTANBUL Milliyet 

     İşadamı Erol User ile eski Toprakbank Güneşli Şubesi Müdürü hakkında, "dolandırıcılık" ve "Bankalar Kanunu’na muhalefet etmek" suçlarından dava açıldı. 
     
     İddianame hazırlandı 
     İstanbul Başsavcılığı’nca hazırlanan iddianamede, Toprakbank’ın Güneşli Şubesi eski Müdürü Tahir Mete Alemdar ile Erol User’in arkadaş oldukları belirtildi. İddianamede, User’in, Hans Klaus Smetane ve Rita Achammer adlı Alman vatandaşlarıyla iş yapacağını söyleyerek, bu kişilere ait pasaport ve imza örnekleriyle Toprakbank’ta hesap açtırdığı anlatıldı. 
     Smetane ile Achammer adına açılan hesaplara yatan paraların Alemdar tarafından imzalar taklit edilerek çekildiği ve Erol User’e verildiği kaydedilen iddianamede, mağdurların şik yetleri üzerine yapılan incelemede, paraların çekilmesi sırasında kullanılan dekontlardaki parafların sahte olduğunun belirlendiği vurgulandı. 
     İddianamede, Erol User ile Tahir Mete Alemdar’ın, "dolandırıcılık" ve "Bankalar Kanunu’na muhalefet etmek" suçundan 2 ile 19 yıl arasında ağır hapis cezasına çarptırılmaları istendi. 
     
     Tutuklama kararı 
     Soruşturma aşamasında User ile Alemdar hakkında, 31 Ekim 2002 tarihinde gıyabi tutuklama kararı çıkarılmıştı. 
     



 GÜNCEL 




















</TEXT>
</DOC>
