<DOC>
<DOCNO> 126638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sontur21.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte polisler kız kaçırmaya kalkıştı... 
</HEADLINE>
<TEXT>

     İstanbul Emniyeti'nin sahte polis uyarısının ardından önceki akşam Bursa'da kendilerini polis olarak tanıtan üç kişi, "Karakola götüreceğiz" diyerek otomobile aldıkları Nurten Diken 26 ve Emel Zengin'i 30 kaçırmaya kalkıştı. Kırmızı ışıkta yavaşlayan otomobilden atlayan Diken, cep telefonuyla polisi arayınca, şahıslar Zengin'i de otomobilden atarak kaçtı. 
     Çekirge Semti'ndeki kafeteryada çay içen Diken ve Zengin, 21.00'de Namazgah mevkiindeki evlerine gitmek için dolmuş durağına geldi. Bu arada yanlarında duran otomobilden inen ve kendilerini polis olarak tanıtan üç kişi kimlik sordu. Şahıslar, kimliklerini gösteren Diken ve Zengin'i bu kez karakola götürmek bahanesiyle otomobile bindirdi. 
     
     Araçtan atlayıp arkadaşını kurtardı 
     Otomobilin Emniyet Müdürlüğü yerine İzmir Yolu'na hareket ettiğini fark eden Diken ve Zengin, kaçırıldıklarını anlayınca bağırmaya başladı. Beşevler'de kırmızı ışıkta yavaşlayan araçtan atlayan ve kafasından hafif yaralanan Diken, polisi arayınca 20 metre ilerde duran sahte polisler de korkarak Zengin'i otomobilden attı. 
     Kimliği belirsiz şahıslar izlerini kaybettirirken, olay yerine gelen polislerce Bursa Devlet Hastanesi'ne getirilen Diken'in kafasına iki dikiş atıldı. Verdikleri ifadede, otomobilin plakasını alamadıklarını belirten Diken ve Zengin, "Eşkıya kentin ortasına inmiş. Bayan olarak akşam saatlerinde kafeteryada çay bile içemiyoruz" diye yakındı. 
     





</TEXT>
</DOC>
