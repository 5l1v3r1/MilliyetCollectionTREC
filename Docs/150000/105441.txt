<DOC>
<DOCNO> 105441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/yasam/yas04.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Toplu mezarlardan Fransız ordusu çıktı 
</HEADLINE>
<TEXT>

Litvanya’da ortaya çıkarılan toplu mezarlardaki 40 bini aşkın iskeletin, 190 yıl önce Napolyon’un Moskova seferinde ölen Fransız askerlerine ait olduğu anlaşıldı 
     DIŞ HABERLER SERVİSİ 

     Litvanya’nın başkenti Vilnius’ta geçen yıl yapılan toplu konut inşa çalışmalarında buldozerlerin ortaya çıkardığı dev mezardaki 2 bin erkek iskeletinin, komutan Napolyon’un 1812 yılında gerçekleştirdiği Moskova seferinde ölen Fransız askerlerine ait olduğu anlaşıldı. 
     
     Figürler ele verdi 
     Antropologlar, bir yıl süren incelemeleri sonunda, dev çukurda bulunan Napolyon figürlü metal paralar ve üniforma düğmelerinden, ölen kişilerin Napolyon’un 500 bin kişilik istila ordusundan geriye kalan askerler olduğunu saptadı. İskeletler ilk bulunduğundaysa, bunların Sovyet döneminde infaz edilen rejim muhaliflerine ait olduğu sanılıyordu. 
     
     Geri çekilmişlerdi 
     Vilnius Üniversitesi uzmanları, dün kemikler üzerinde yaptıkları incelemede bunların, Rusya’nın yıldırıcı soğuğunda, Napolyon Bonaparte’ın 1769-1821 ordusundan perişan halde Vilnius’a çekilen 40 bin askerine ait olduğunu kesinleştirdi. 
     
     Ölüleri bile yediler 
     Bulgulara göre, eksi 30 dereceye varan dondurucu soğuk ve açlığa yenilen Fransız askerleri Vilnius sokaklarında öldü. Tarihi kayıtlarda Fransız askerlerinin açlıktan hastanelerdeki kadavraları bile yedikleri belirtiliyordu. Kaçan Fransızlar’ı takip eden Ruslar, kentte binlerce cesetle karşılaştı ve önce bunları yakmayı denedi. Ancak kötü koku yüzünden vazgeçen Rus askerleri, Fransız askerlerinin daha önce kazdıkları siperlere cesetleri gömdü. 
     Vilnius’taki Fransız Büyükelçiliği Müsteşarı Olivier Poupard da, "Kemikler, bu yenilgiye ait en önemli buluntular. Tarih resmen gözlerimizin önünde" dedi. 
     



 YAŞAM 




















</TEXT>
</DOC>
