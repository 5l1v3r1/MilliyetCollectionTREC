<DOC>
<DOCNO> 117652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur14.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Başbakanı AKP ile danışarak atayacak... 
</HEADLINE>
<TEXT>

     Cumhurbaşkanlığı Özel Kalem Müdürü ve Dışilişkiler Başdanışmanı Tacan İldem, Cumhurbaşkanı Ahmet Necdet Sezer'in bir başbakan görevlendirmek için TBMM'de yapılacak yemin törenini bekleyeceğine işaret ederken, Sezer'in bu görevlendirmeyi Anayasa'nın 109'uncu maddesinin kendisine verdiği yetkiyi kullanarak ve AKP yetkilileriyle danışarak, yapacağını bildirdi. 
     Cumhurbaşkanı Sezer'in AKP Genel Başkanı Recep Tayyip Erdoğan ve CHP Genel Başkanı Deniz Baykal'ı kabulünün ardından Tacan İldem, bir basın bilgilendirme toplantısı düzenledi. Cumhurbaşkanı Sezer'in 3 Kasım seçimlerinin demokratik yaşamın eriştiği olgunluk düzeyinde ve olaysız geçmiş olmasından duyduğu mutluluğu dile getiren İldem, Türk ulusunun seçimlerde iradesini belli ettiğini vurguladı. 
     Türkiye'nin AB üyeliği ve dış politika konularına partiler üstü ulusal bir anlayışla özen ve duyarlılıkla yaklaşmakta fayda olduğuna işaret eden İldem, Türkiye'nin AB'ye tam üyelik hedefine her iki partinin de iktidar ve muhalefet ayrımı gözetmeksizin ortak bir çaba içinde olmalarının Cumhurbaşkanı tarafından takdirle karşılandığını vurguladı. 
     Sezer'in bu tutumları dolayısıyla her iki parti liderini de kutladığını ifade eden İldem, her iki partinin de Kopenhag Doruk Toplantısı'nda Türkiye'nin 2003 yılında bir müzakere tarihi alması yönündeki ortak çaba sergilemelerinin halkın beklentileriyle de örtüştüğünü belirtti. 
     İldem, Başbakan Ecevit ve Bakanlar Kurulu üyelerinin dün Cumhurbaşkanı Sezer'i ziyaret ettiğini anımsatırken, Sezer'in kendilerine teşekkür ettiğini ve kutladığını bildirdi. Demokrasilerde seçimlerin ulus iradesinin belirlenmesini sağladığını ve bunun bir bayrak yarışı olduğunu dile getiren İldem, "Seçimlerde başarı kazanamayan siyasi partilerimizin de katılımcı demokrasinin gereklerine uygun olarak bundan sonra da katkı vermeleri Sayın Cumhurbaşkanımızın dileğidir" dedi. 
     Tacan İldem, bir soru üzerine, Sezer'in başbakanı görevlendirmek için TBMM'de yapılacak yemin töreninin beklenmesinin gerçekçi olacağına işaret etti. Bir başka soru üzerine İldem, Cumhurbaşkanı Sezer'in 29 Ekim resepsiyonunda gazetecilerin sorusu üzerine Anayasa'nın 109'uncu maddesinde Cumhurbaşkanı'na başbakan atama konusunda verilen yetkiyi dile getirdiğini ve Sezer'in bu tutumunda bir değişiklik olmadığını kaydetti. İldem, AKP yetkililerinin yapmış olduğu açıklamaların da bu maddenin gereklerinin bilinci içinde olduklarının bir göstergesi olduğunu söyledi. İldem, "Sayın Cumhurbaşkanı Anayasa'da açıkça belirtilen bu yetkiyi kullanacaktır ve elbette bir danışma içinde olacaktır" dedi. 
     İldem, bugünkü görüşmelerin bir nezaket ziyareti olarak değerlendirilmesinin yerinde olacağını dile getirirken, Tayyip Erdoğan'ın da açıklamasında yer aldığı gibi görüşmede başbakan ataması ve olası isimlerin gündeme gelmediğini bildirdi. Görevlendirme konusunda anayasal süre içinde Cumhurbaşkanı'nın gerekli değerlendirmeleri yapacağını anlatan İldem, Cumhurbaşkanı'nın bunun AKP ile danışma içinde bulunacağı olarak da değerlendirilebileceğini söyledi. İldem, Sezer'in görevlendirmeyi yaparken hangi ölçütleri gözönünde bulunduracağının sorulması üzerine de, "Ben burada başbakan atamasında ölçütlerin ne olacağının ayrıntılarını iletme durumunda değilim" karşılığını verdi. 
     Tacan İldem, AKP lideri Erdoğan'ın Kıbrıs konusunda yaptığı açıklamaların anımsatılması üzerine, Erdoğan'ın Kıbrıs konusunda yapmış olduğu açıklamaların gerek kendisi gerek parti yetkililerince yapılan dünkü açıklamalarla belirlendiğini ifade etti. Türkiye'nin Kıbrıs konusunda izlediği politikanın bir devlet politikası olduğunu ve devlet politikasında da devamlılık bulunduğunu vurgulayan İldem, AKP'li yetkilerinin de açıklamalarının bu doğrultuda olduğunu ve bir çelişki olduğu kanısında olmadığını söyledi. 
     İldem, Cumhurbaşkanı Sezer'in 20-22 Kasım tarihlerinde Prag'ta yapılacak NATO Doruk Toplantısı'nda kimi AB üyesi ülkelerin devlet ve hükümet başkanlarıyla Türkiye'nin AB üyeliği konusunda ve Türkiye'ye müzakere tarihi verilmesi konusunda temaslarda bulunacağını bildirdi. İldem, Sezer'in ayrıca 26-27 Kasım'da Almanya'ya yapacağı ziyarette de Cumhurbaşkanı Rau ve Başbakan Schröder ile yapacağı görüşmelerde Türkiye'ye müzakere tarihi verilmesi konusunda Almanya'nın desteğini isteyeceğini ifade etti. 
     





</TEXT>
</DOC>
