<DOC>
<DOCNO> 127876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/siyaset/asiy.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit yeni yıl mesajını Milliyet’e yazdı 
</HEADLINE>
<TEXT>
İnsan hakları güçlenecek 
Başbakan Ecevit, 2002, AB ile ilişkilerimizin geliştiği, demokrasinin güçlendiği, saygınlığımızın arttığı yıl olacaktır’ dedi 
     2000 yılında ekonomik açıdan yaşanan bazı olumsuzluklar, 2001 yılında da kısmen devam etti. 2001 yılı yalnız Türkiye için değil, tüm dünya için zor bir yıl oldu. ABD ve Japonya gibi en zengin ülkelerin ekonomileri bile daralma sürecine girdi. 11 Eylül günü ABD’de gerçekleştirilen terör eylemi de dünya ekonomisi ile birlikte ülke ekonomimizi de etkiledi. 
     Fakat bu olumsuzluklara karşın, yılların birikimi olan sorunları devralan hükümetimiz cesur tedbirler aldı yapısal reform niteliğinde yasaların çıkmasını sağladı bütçe disiplinine özen gösterdi Uluslararası Para Fonu ve Dünya Bankası ile aramızda olumlu ilişkiler kuruldu. Bunların sonucu olarak da ekonomide olumlu bir sürece girmeyi başardık. Bankacılık sektörü daha sağlam bir yapıya kavuşmaya başladı, döviz kurları istikrar kazandı, faiz inişe geçti, borsa yükseliş sürecine girdi. 
     
     MÜCADELE SÜRECEK 
     57’nci hükümetle birlikte yolsuzluklara karşı şimdiye kadar ülkemizde görülmedik ölçüde yoğun bir mücadele başladı. 
     Bu mücadele 2001 yılında da kararlılıkla sürdü. 
     Türkiye’de yargı bağımsız olduğu için yolsuzluğa karşı mücadele büyük ölçüde yargı organlarının yetkisi ve sorumluluğu bağlamında sürmektedir. 
     
     ATILIMLAR YAPACAĞIZ 
     2002 yılı ekonomide yeni atılımların yapılacağı bir dönem olacaktır. Ekonomide başlayan olumlu gelişmeler, işsizlik sorununun çözümüne ve sosyal adaletin sağlanmasına katkıda bulunacaktır. Devletin yeniden yapılanmasına ivme kazandırılacaktır. 
     
     AFETLER YAŞANMASIN 
     2002 yılı aynı zamanda Avrupa Birliği ile olan ilişkilerimizin geliştiği, demokrasi ve insan haklarının daha da güçlendiği, uluslararası saygınlığımızın daha da arttığı bir yıl olacaktır. 
     Geçtiğimiz yıllarda birçok bölgemizde yer alan afetlerin bu yıl yaşanmamasını dilerim. 
     
     GÜVENCE DEVLETİMİZ 
     Ulusumuzun ve devletimizin gücü bunların güvencesidir. Yurttaşlarımızın mutlu, huzurlu ve ekonomik refah içerisinde bir yıl geçirmesini dilerim. Bu vesileyle Milliyet okurlarına da esenlikler dilerim. 
Sevgiler, saygılar sunarım. 
     Başbakan Bülent Ecevit 
     



 SİYASET 








</TEXT>
</DOC>
