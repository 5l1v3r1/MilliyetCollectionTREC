<DOC>
<DOCNO> 134984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sondun01.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'a duyulan güven Bush'u geride bıraktı... 
</HEADLINE>
<TEXT>

     Amerikan halkının büyük kısmı, Irak politikaları konusunda ABD Dışişleri Bakanı Colin Powell'a, ABD Başkanı George Bush'tan daha fazla güveniyor. 
     ABD'de yapılan kamuoyu yoklamasına göre, yaklaşık her 10 kişiden 6'sı, Powell'a büyük güven duyduğunu belirtirken, ancak 4'ü Bush'a güvendiğini söyledi. 
     Bush'un yüzde 68'lik halk tarafından beğenilirlik oyuna karşılık, Powell'ı beğenenlerin oranı yüzde 86 oldu. 
     CNN-USA Today ve Gallup'un yaptığı araştırmada, Bush'un ''Birliğin Durumu'' adlı geleneksel, yıllık kongre konuşmasından önceki hafta, Irak'a savaş konusunda halkın desteği yüzde 52'yken, bu oranın konuşmadan sonra yüzde 58'e yükseldiği belirlendi. 
     Ankete katılan her 10 kişiden 4'ü, sadece BM'nin askeri güç kullanımını onaylaması durumunda kara birliklerinin kullanılmasına onay verdi. Yüzde 33 ise, BM onay vermese bile ABD'nin harekete geçmesini destekleyeceğini söyledi. Yüzde 27 de, ABD'nin kara birliklerini Irak'a göndermemesi gerektiğine inancını dile getirdi. 
     Powell, Amerikan yönetimi içinde en fazla takdir toplayan yönetici sıfatını elinde bulunduruyor. ABD'nin ilk siyah Dışişleri Bakanı Powell, Amerikan yönetimindeki Irak'ta savaş yanlısı şahinlere karşı, yönetimin ''ılımlı sesini'' oluşturuyordu. Powell her fırsatta Irak'ta öncelikle barışçı, diplomatik çözümleri tüketmenin gereğini dile getiriyordu. Ancak son günlerde Powell, Irak'ın bir an önce ve ne yöntem gerektiriyorsa silahsızlandırılmasında ısrar eden şahinlerle aynı çizgide yer alıyor. 
     





</TEXT>
</DOC>
