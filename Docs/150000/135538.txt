<DOC>
<DOCNO> 135538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur06.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil otobüsçülerin yüzünü güldürdü, trende yer yok... 
</HEADLINE>
<TEXT>

     Kurban Bayramı tatili için yakınlarının yanına veya turistik yerlere gitmek isteyen vatandaşların yoğun talebi dolayısıyla, tatil öncesi ve ilk günleriyle son günlerindeki otobüs ve tren seferleri tamamen doldu. 
     Pek çok ek sefer konulmasına rağmen, bu haftadan itibaren tatil başlangıcı olan 7,8,9 ve dönüşün yoğunlaştığı 14, 15, 16 ve 17 Şubat tarihleri için Ankara'dan gidiş ve dönüş bileti bulunması neredeyse imkansız hale geldi. 
     Ankara'ya tatile gelecek vatandaşların biletlerini gidiş-dönüş almalarını öneren yetkililer, Ankara'dan diğer illere gerçekleştirilen seferlerde yer kalmadığını bildirdiler. 
     Otobüs firmalarının yetkilileri, Ankara'dan diğer illere gitmek isteyen vatandaşlar için yeni ek seferler düzenleyerek çözüm bulma yoluna gideceklerini kaydettiler. 
     Yetkililer, 7, 8 ve 9 Şubat'ta Ankara'dan kalkacak otobüslerde yer kalmadığını, biletini gidiş-dönüş almayanların 14, 15, 16, 17 Şubat'ta dönüş için de yer bulamayacaklarını ifade ettiler. 
     Öte yandan, TCDD yetkilileri, 7, 8 ve 9 Şubat'ta Ankara'dan diğer illere yapılacak seferlerde yer kalmadığını belirterek, aşırı talep yaşanan günler için trenlere vagon ilave edileceğini bildirdiler. 
     Yetkililer, 14, 15, 16 ve 17 Şubat'ta tüm illerden Ankara'ya dönecek trenlerde de yer kalmadığını ifade ettiler. 
     





</TEXT>
</DOC>
