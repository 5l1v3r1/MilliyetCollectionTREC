<DOC>
<DOCNO> 100397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur37.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bugün çoğunluk sağlanamayınca TBMM Ekim'e kadar tatile girdi 
</HEADLINE>
<TEXT>

     TBMM Genel Kurulu'nda, yapılan iki yoklamada da yeterli çoğunluk bulunamadığı için olağanüstü toplantı süreci sona erdi. TBMM Başkanvekili Murat Sökmenoğlu, 1 Ekim'de toplanmak üzere birleşimi kapattı. 
     Sökmenoğlu, Genel Kurul çalışmalarına verdiği ve yaklaşık bir saat süren aradan sonra oturumu yeniden başlattı. Sökmenoğlu, partilerin grup başkanvekilleriyle yaptıkları toplantıda, Anayasa Komisyonu'nun seçim kurullarıyla ilgili kanun teklifi raporunun oylanması konusunda görüş alışverişinde bulunduklarını söyledi. 
     Bu arada ayağa kalkan 20 MHP milletvekili yoklama talebinde bulundu. Yoklamada, Genel Kurul Salonu'nda çok sayıda milletvekili olmasına rağmen toplantının devam etmesi için 184 milletvekili bulunamadı. Sökmenoğlu, bunun üzerine birleşime 15 dakika ara verdi. Aradan sonra yapılan yoklamada da yeterli çoğunluk bulunamadı. 
     SP Grup Başkanvekili Yasin Hatiboğlu, demokrasiye katkı sağlayacak bir düzenlemenin ''yoklama istenerek'' görüşülmesini engellemeyi anlamadığını bildirdi. 
     Bu sözler üzerine, teamüllerin bu yönde olduğunu bildiren Sökmenoğlu, ''olağanüstü toplantı çağrısında yer alan konuların görüşülmesi imkanı kalmadığını'' söyledi. 
     
     NEFTÇİ İLE İLGİLİ ALBÜMDEKİ YANLIŞLIK 
     TBMM'nin 3 Kasım 2002'de erken genel seçim yapılması teklifinin görüşülmesi talebiyle de 1 Eylül'de olağanüstü toplantıya çağrıldığını anımsatan Sökmenoğlu, ''Bu konu da görüşülüp karara bağlandığı için 1 Ekim Salı günü toplanmak üzere birleşimi kapatıyorum'' dedi. 
     Meclis albümünde, TBMM'nin ilk ve tek kadın meclis başkanvekili olan Nermin Neftçi'nin vefat ettiğinin yazıldığını anımsatan Sökmenoğlu, ''Sayın Neftçi vefat etmemiştir. Allah kendilerine uzun ömür versin. Yapılan bu yanlışlık düzeltilmiştir. Kendisinden özür dileriz'' diye konuştu. 
     





</TEXT>
</DOC>
