<DOC>
<DOCNO> 141141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/siyaset/siy03.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirtliler, Malatya’ya özeniyor 
</HEADLINE>
<TEXT>

Siirt, pazar günü yapılacak seçimi heyecanla bekliyor. Esnaf, "Demirel Isparta’yı, Özal Malatya’yı ihya etti. Erdoğan da kentimizi ihya etmeli" diyor 
     Siirt’teki sivil toplum kuruluşları, AKP Genel Başkanı Recep Tayyip Erdoğan’ın 9 Mart’ta milletvekili seçilmesiyle kentin kalkınacağına inanıyor. Siirt Ziraat Odası Başkanı Gündüz Tanık, Erdoğan’ın milletvekili seçilmesi için destek verdiklerini söyledi. Kentin gelişmesi yolunda açılmayacak kapıların Erdoğan sayesinde açılacağına inandıklarını anlatan Tanık, "Süleyman Demirel nasıl Isparta’yı, Turgut Özal nasıl Malatya’yı ihya ettiyse, biz de Erdoğan’dan kentimizi ihya etmesini bekliyoruz" dedi. 
     Tanık, Erdoğan’ın milletvekili seçilmesi durumunda özellikle hayvancılığın tekrar canlandırılmasını istediklerini kaydetti. 
     Esnaf ve Sanatk rlar Odaları Birliği ESOB Başkanı Mehmet Fırat Ayyıldız da, "Erdoğan, kentin sorunlarını çözmeye çalışacağını söyledi. Bir şey vaat etmediği için umutluyuz. Eğer vaatlerde bulunsaydı, umudumuz azalırdı. Kriz nedeniyle 9 ayda 163 esnaf iflas etti. Esnafın sorunlarına çözüm bulunmasını bekliyoruz" diye konuştu. Ticaret ve Sanayi Odası Başkanı Güven Kuzu da kentte yüzde 60’lara varan yoğun bir işsizliğin olduğunu, Türkiye’nin en büyük bakır maden sahası olan ve 600 kişiyi istihdam edecek Şirvan Madenköy Piritli Bakır Madeni sahasının işletmeye açılmasını ve havaalanının yeniden faaliyete geçmesini istediklerini kaydetti. 
     



 SİYASET 














</TEXT>
</DOC>
