<DOC>
<DOCNO> 127600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/soneko09.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartpostalcıların umudu posterler... 
</HEADLINE>
<TEXT>

     Elektronik posta ve cep telefonuyla mesaj yollamanın yaygınlaştığı günümüzde, kartpostalcıların yüzünü poster satışları güldürüyor. 
     Kent merkezinde kartpostal satıcılığı yapan Engin Şahin, açtığı sergide yılbaşı tebrik kartına ilginin olmadığını, öğrencilerin Amerikalı rap şarkıcısı Eminem ile futbolcular İlhan Mansız ve Emre'nin posterlerine rağbet gösterdiklerini söyledi. 
     Teknolojinin hızla gelişmesiyle mektup yazma ve tebrik kartı gönderme gibi geleneklerin yok olmaya başladığını anlatan Şahin, şöyle dedi 
     ''Geçmişte, bayramlar ve yılbaşı öncesinde kurduğumuz sergide müşteri akınına uğradığımız gibi kartpostalların tamamı kısa sürede tükenirdi. Şimdi ise yok denecek kadar az satış yapabiliyoruz. Öğrenciler ile gençlerin büyük çoğunluğu, özellikle sevdikleri sanatçı ve futbolcuların posterlerini satın alıyorlar. Amerikalı rap şarkıcısı Eminem'in 1 ay içinde yaklaşık 3 bin 500 adet posterini sattım. Üretici firmaların değişik özelliklerde hazırladıkları kartpostallar, piyasaya yenilik getirdiyse de beklenen satışları yapamadık. Çünkü, cep telefonlarıyla hızlı iletişim insanlara daha cazip geliyor. Biz de sergimizde popüler unsurlara yönelmek zorunda kalıyoruz. Sanatçı ve futbolcuların posterlerinin rağbet görmesi kazancımızı artırıyor.'' 
     





</TEXT>
</DOC>
