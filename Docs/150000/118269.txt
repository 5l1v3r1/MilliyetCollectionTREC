<DOC>
<DOCNO> 118269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/soneko29.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası, şubedeki yolsuzluk iddiasını doğruladı... 
</HEADLINE>
<TEXT>

     Ziraat Bankası, Caddebostan Şubesi'nde bir banka çalışanının bazı müşterilerle kurduğu güven ilişkisini suistimal ederek yolsuzluk yaptığının anlaşıldığını bildirdi. 
     Ziraat Bankası Genel Müdürlüğü, bugün bazı basın organlarında bankanın Caddebostan Şubesi ile ilgili çıkan haberler üzerine yazılı bir açıklama yaptı. 
     Açıklamada, banka tarafından sürdürülen yeniden yapılandırılma çalışmaları kapsamında oluşturulan iç kontrol değerlendirmeleri ve müşteki şikayetiyle söz konusu şubede bazı müşterilerin hesaplarında yolsuzluklar yapıldığının tespit edildiği, bunun üzerine derhal yasal ve yönetsel işlemler başlatıldığı kaydedildi. 
     Açıklamada, şöyle denildi 
     ''İlk tespitlere göre, bir bankamız çalışanının bazı müşterilerle kurduğu güven ilişkisini suistimal ederek yolsuzluk yaptığı anlaşılmıştır. Bahse konu sayın müşterilerimizin, hesap akışı ve gelişim sürecini ilgili personele duydukları güven nedeniyle izlemedikleri, böylece zararın büyüdüğü anlaşılmıştır. Bankamız bugüne kadar olduğu gibi, müşterilerimizin hiçbir hak kaybına uğramamasına özen göstererek, gerekli tüm yasal ve yönetsel işlemleri tam bir titizlikle sürdürmektedir.'' 
     





</TEXT>
</DOC>
