<DOC>
<DOCNO> 125689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur04.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkan Mumcu çözüm bulmak için 14 ilde tarafları dinleyecek 
</HEADLINE>
<TEXT>

     Milli Eğitim Bakanlığı'nda yeni bir yapılanma isteyen Bakan Erkan Mumcu, 14 ilde düzenlenecek ''arama konferansları''yla eğitim taraflarının sorunlarını ve çözüm önerilerini değerlendirecek. 
     Milli Eğitim Bakanı Mumcu, Turizm Bakanlığı'nda yeniden yapılanma hazırlığı yürüttüğü dönemde kullandığı ''arama konferansı'' yöntemini, Milli Eğitim Bakanlığı'na da taşıyor. 
     Erkan Mumcu'nun bizzat katılacağı konferanslarda, dersane yöneticilerinden ÖSS'de en düşük başarıyı gösteren okulun müdürüne, akademisyenlerden öğrenci temsilcilerine kadar eğitimle ilgili tüm tarafların sorunlara ilişkin tespit ve çözüm önerileri ele alınacak. 
     ''Trabzon-Gümüşhane'', ''Erzurum-Ağrı'', ''Adana-Konya'', ''Kayseri-Sivas'', ''Diyarbakır-Mardin'', ''Denizli-Manisa'', ''İstanbul-Sakarya'' olmak üzere ikişerli gruplar halinde düzenlenecek arama konferanslarına, yılbaşından önce Trabzon ilinden başlanması planlanıyor. Bir ayda tamamlanması öngörülen konferansların her ilde ayrı ayrı yapılması amaçlanıyor ancak koşullara göre iki ilin birleştirilmesi de söz konusu olabilecek. 
     Erkan Mumcu'nun yanı sıra bazı bakanlık bürokratlarının yer alacağı konferanslara il valisi, varsa üniversite rektörü ve eğitim fakültesi dekanı, belediye başkanı, il milli eğitim müdürü, emniyet müdürü, yurt müdürü, sosyal hizmetler müdürü, ticaret ve sanayi odası başkanları ve sendika temsilcileri katılacak. 
     Toplantılarda ayrıca valilerce belirlenecek kaymakamlar, farklı okul türlerinden müdürler, ÖSS sonuçlarına göre en başarılı ve en başarısız okulların müdürleri, okul aile birliği başkanları, dershane temsilcisi, yayınevi temsilcisi ve taşımalı eğitim, meslek lisesi, özel okul gibi çeşitli ilk ve ortaöğretim kurumlarından öğretmen, öğrenci ve veliler bulunacak. 
     Bu toplantılarda katılımcılar önce sorunlarını dile getirecek, ardından çözüm önerilerini ve bunlara ulaşmak için izlenmesini istedikleri yöntemleri anlatacaklar. 
     Öte yandan, Mumcu'nun, arama konferansları çerçevesinde yalnız öğrenci ve öğretmenlerle biraraya geleceği özel oturumların düzenlenmesi de planlanıyor. 
     
     İKİNCİ ETAP, ANKARA'DA 
     Ele alınan tüm unsurlar raporlaştırılarak arama konferanslarının ''çözüm odaklı'' ikinci etabında masaya yatırılacak. 
     Bu sefer 10'arlı gruplar halinde tüm illerin temsilcileri Ankara'da ağırlanacak. İllerden valiler, milli eğitim müdürleri, rektörler, eğitim fakültesi dekanları, ticaret ve sanayi odası başkanları ve belediye başkanları, arama konferanslarında elde edilen raporlar üzerinden tekrar çözümleri tartışacak. 
     Yine Erkan Mumcu'nun katılımıyla yapılacak toplantıların şubat ayı içinde gerçekleştirilmesi düşünülüyor. 
     Arama konferanslarının son halkasında da raporlar, Ekonomik ve Sosyal Konsey taraflarınca değerlendirilecek. 
     Çözüm yolları üzerinde uzlaşı sağlanıp öncelikler belirlendikten sonra, Milli Eğitim Bakanlığı bünyesinde bakanlık bürokratları, alan uzmanları, akademisyenler ve müfettişlerin görev aldığı proje ekipleri kurulacak. Proje ekipleri, uygulamaya geçirilmek istenen konuların altyapısını, hukuki zeminini oluşturarak hayata geçirilmesini sağlayacak. 
     





</TEXT>
</DOC>
