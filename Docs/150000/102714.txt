<DOC>
<DOCNO> 102714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/soneko12.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank, Taksim Otelcilik'teki hisselerini satıyor 
</HEADLINE>
<TEXT>

     Vakıflar Bankası, Taksim Otelcilik A.Ş'deki yüzde 51 oranındaki hissesinin satışı amacıyla ihaleye çıktı. 
     İhale kapsamında yüzde 51'i blok satış yöntemi ile satılacak olan Taksim Otelcilik A.Ş, İstanbul'da mülkiyeti şirkete ait olan Ceylan Intercontinental ile Side Palace, Abant Palace, Abant Köşkü, Kuşadası Oteli, Mersin Oteli, Alanya Obaköy Oteli ve Side 1. sınıf Tatil Köyü'nün sahibi ve işletmecisi konumunda bulunuyor. 
     Taksim Otelcilik, Vakıfbank'ın satışa çıkardığı diğer iştiraki olan Antalya Kemer'de 5 yıldızlı, 1.116 yatak kapasiteli Sultan Saray Oteli ile Marmaris İçmeler'de 32 apart ünitesi bulunan Melita Apart Otel'e de sahip durumda. 
     Söz konusu satışlar ile ilgilenen yatırımcılar, satış şartnamelerini 1.000 dolar karşılığı ilgili adresten alabilecekler. 
     Satış için teklifler en son 19 Eylül 2002 Perşembe günü saat 16.00'ya kadar verilebilecek. 
     
     YÖNETİM KURULU KARARI 
     Bu arada banka yetkilileri, Vakıfbank'ın yüzde 51 oranında hissesi olan Taksim Otelcilik A.Ş'nin satışının, ''yönetim kurulu'' kararı gereği yapıldığını belirttiler. 
     Vakıfbank, geçen yıl Temmuz ayında söz konusu iştirakleri yine blok satış yöntemi ile satışa çıkarmış ve satışın amacını, ''ticari'' olarak nitelemişti. 
     





</TEXT>
</DOC>
