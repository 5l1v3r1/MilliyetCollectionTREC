<DOC>
<DOCNO> 147706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sondun03.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD tankları, Bağdat'ın güneyindeki dış mahallelere girdi 
</HEADLINE>
<TEXT>

     ABD tanklarının, keşif için Irak'ın başkenti Bağdat'ın güneyindeki dış mahallelerine girdiği kaydedildi. 
     ABD 3. piyade birliğiyle hareket eden Reuters muhabiri, yaklaşık 6-8 Abrams tankının, kent merkezinden 12-14 kilometre uzaklıktaki güney dış mahallelerine girdiğini söyledi. 
     Irak'ta savaşın 17 gün önce başlamasında bu yana, ABD birliklerinin başkentin merkezine doğru karadan ilk defa bu kadar yaklaştıkları ileri sürüldü. 
     Amerikalı bir komutan, Amerikan askerlerinin Bağdat kentinin merkezine girdiğini ileri sürdü. 
     ABD 3. Piyade Tümeni 1. Tugayı komutanı Amerikalı Albay Will Grimsley, AFP'ye yaptığı açıklamada, Amerikan güçlerinin tank desteğiyle kent merkezine girdiğini belirtti. 
     ''Operasyonun şafakta başladığını'' kaydeden Grimsley, operasyona katılan 2. Tugay askerlerine roket atıldığını ve ateş açıldığını söyledi. Grimsley, operasyona kaç askerin katıldığını açıklamadı. 
     
     BAĞDAT'TA ŞİDDETLİ ÇATIŞMALAR 

     Görgü tanıklarına göre, Bağdat'taki bir mahallede Amerikan ve Irak güçleri arasında şiddetli çatışmalar çıktı. 
     AFP'nin haberine göre, kentteki görgü tanıkları, kent merkezinin yaklaşık 10 kilometre yakınındaki mahallede, Amerikan ve Irak güçlerinin karşılıklı ateş açtığını söylediler. 
     
     BAĞDAT'TA ONLARCA IRAK ASKERİ ARACI YANIYOR 

     Bağdat'ın merkezine 10 kilometre yakındaki bir mahallede, Amerikan ve Irak güçlerinin çatışmasının ardından onlarca Irak askeri aracının yandığı bildirildi. 
     Kentteki AFP muhabiri, kentin güneybatısındaki Dora-Yarmuk mahallesindeki çatışmaların ardından, bölgede Amerikan tankı görülmediğini duyurdu. 
     Öte yandan Amerikan askeri kaynakları, Bağdat'taki çatışmalarda biri ağır olmak üzere 4 Amerikan askerinin yaralandığını bildirdiler. 
     Bu arada Irak'ın, Cumhuriyet Muhafızları'nın 8. ve 15. tugaylarına Bağdat'ın merkezine gitmeleri emri verdiği belirtildi. 
     
</TEXT>
</DOC>
