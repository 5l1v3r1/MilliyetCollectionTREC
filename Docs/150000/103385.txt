<DOC>
<DOCNO> 103385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sonspo02.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur, Detroits Pistons ile 2 yıllık sözleşme imzaladı 
</HEADLINE>
<TEXT>

     ABD'deki 14. Dünya Erkekler Basketbol Şampiyonası finalleri öncesinde, A Milli Basketbol Takımı ile hazırlıklarını sürdüren Mehmet Okur, Detroit Pistons takımıyla resmen 2 yıllık sözleşme imzalayarak, NBA Ligi'nde forma giyecek üçüncü Türk sporcu oldu. 
     Mehmet Okur, A Milli Basketbol Takımı ile birlikte, Indianapolis kentinde gerçekleştirilecek şampiyonaya hazırlık çerçevesinde, Pontiac kentindeki Detroit Pistons'ın antrenman yaptığı Auburn Hills Palace'ta idman yapıyor. 
     Milli takımın antrenmanlarını izlemeye gelen Detroit Pistons Basketbol Operasyonları Başkanı ve eski NBA yıldızı Joe Dumars, Mehmet Okur ile 2002 ve 2003 sezonunu kapsayacak biçimde anlaşmaya vardıklarını söyledi. Dumars, ''Mehmet'in bize katılmasından çok memnunuz. Mehmet, geçen yıl Türkiye'de oyununu geliştirmek için çok çalıştı ve NBA'e hazırlandı'' dedi. 
     Mehmet Okur, Mirsad Türkcan ve Hidayet Türkoğlu'ndan sonra, NBA'de forma giyen üçüncü Türk sporcu olacak. 
     
     MEHMET OKUR 
     Mehmet Okur, günde 2 kez 2'şer saat süren milli takım antrenmanlarının yanı sıra, Detroit'te kendisine ev aradığını söyledi. Okur, ''Detroit Pistons ile antrenmanlara başlamak üzere 15 Eylül'de yeniden ABD'de olacağım'' dedi. 
     Okur, 8 Eylül'de sona erecek Indianapolis'teki şampiyonanın ardından Türkiye'ye dönerek, ABD'ye taşınmak üzere eşyalarını toplayacak. 
     Milli takımın antrenman yaptığı salona tek başına çalışmaya gelen Detroit Pistons takımının oyuncularından Michael Curry de, ''Mehmet'in Pistons'a katılması takımımızı daha da güçlendirecek. Çok memnunuz'' dedi. 
     





</TEXT>
</DOC>
