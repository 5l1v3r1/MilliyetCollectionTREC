<DOC>
<DOCNO> 126832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo19.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'un ilk bölüm karnesi... 
</HEADLINE>
<TEXT>

     Birinci Süper Lig'in ilk bölümünü son sırada tamamlayan Kocaelispor'da en istikrarlı futbolcu, tüm maçlarda ilk 11'de sahaya çıkan ve 1561 dakika oyunda kalan Emrah oldu. 
     Körfez ekibinin sezon başında Adanaspor'dan transfer ettiği genç futbolcu, 18 maçın tamamında forma giyerken, 1 gol attı ve takımının deplasmanda yaptığı Diyarbakırspor maçında aldığı ilk puanda büyük pay sahibi oldu. 
     Yeşil-siyahlı ekipteki istikrarlı futbolcular sıralamasında, tüm maçlarda oynayan Emrah'ı, 16 maçta 1354 dakika sahada kalan Ahmet Arslaner ve 17 maçta 1339 dakika oynayan Lazarov izledi. 
     Ligin ilk 18 haftasında rakip fileleri 19 kez havalandıran Körfez ekibinin en golcü futbolcusu 5 golle Bulgar Lazarov olurken, bu futbolcuyu 3'er golle vatandaşı Yordanov ve Hüseyin izledi. Uğur Boral 2, Volkan, Faruk, Engin, Bülent ve Uğur Yasan da 1'er gol attı. 
     Ligin ilk yarısında 1 kırmızı ve 38 sarı kart gören Kocaelispor'da tek kırmızı kartı Göztepe maçında kaptan Nuri görürken, aynı futbolcu 7 defa da sarı kart görerek, takımının en hırçın futbolcusu oldu. 
     Kaptan Nuri'nin yanısıra Volkan 7, Faruk 4, Lazarov, Yordanov ve Uğur Yasan 3'er, Koraç, Emrah, Engin ve Uğur Boral 2'şer, Bülent, Orhan ve Cenker de 1'er kez sarı kart gördü. 
     
     KİNCİ YARI HAZIRLIKLARI 
     Bu arada takım, ikinci yarı hazırlıkları da 3 Ocak Cuma günü başlayacak. 
     Kocaelispor Kulübü'nden yapılan açıklamaya göre, 3-13 Ocak tarihleri arasında Antalya'da Belinda Otel'de çalışacak olan yeşil-siyahlılar, çalışmalarını 13-26 Ocak tarihleri arasında da Club Blue Waters'da sürdürecek. 
     Körfez ekibi, kamp süresince aralarında Almanya'nın VFL Bochum ve Arminia Bielefeld, Bulgaristan'ın PFC Levski Sofya ve Slavia Sofya takımlarının da yer aldığı yabancı 10 takımla hazırlık maçı yapacak. 
     





</TEXT>
</DOC>
