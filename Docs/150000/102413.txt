<DOC>
<DOCNO> 102413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sonspo06.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "30 yıldır eleştiri içinde yaşıyorum ama aldırmıyorum" 
</HEADLINE>
<TEXT>

     Fenerbahçe Teknik Direktörü Werner Lorant, Trabzonspor ve Feyenoord Rotterdam maçlarının ardından kendisi hakkında yapılan eleştirilerle pek fazla ilgilenmediğini ifade ederek, ''30 yıldır eleştirinin içinde yaşıyorum, beni yarınki maçtan başka hiçbir şey ilgilendirmiyor'' dedi. 
     Werner Lorant, Samandıra Tesisleri'nde düzenlediği basın toplantısında, yapılan eleştirilere anlam veremediğini vurgulayarak, ''Trabzonspor maçında aldığımız 1 puan hiç de kötü bir sonuç değil. 7 yıldır orada yenemediğimiz bir takım var. Feyenoord maçına gelecek olursak, bu karşılaşmada da biraz beceriksizlik, biraz da şanssızlıklar sonucu yitirdik. Neler yazılıyor bilmiyorum, okumuyorum'' diye konuştu. 
     Maçlar sırasında saha kenarında çok sinirli hareketler yapmasıyla ilgili bir soru üzerine Alman çalıştırıcı, sahadaki heyecanı kulübede yaşadığını bildirdi. 
     Lorant, bu nedenle sinirli tavırlar ortaya koyduğunu belirterek, şunları söyledi 
     ''Doğru, ben maçlarda hep sinirliyim. Çünkü takım sahada oynarken, ben de futbolcularımla birlikte kenarda oynarım. Patron olarak hiçbir zaman takımımdan memnun olmadım, olmam da. Bunun nedeni hep daha iyisini isterim ve iyiyi ararım. Benim işim konuşmak değil, çalışmaktır. Yaşam felsefem de çalışmak ve sürekli çalışmaktır.'' 
     
     ''ARTIK OFANSİF OYNAYACAĞIZ'' 
     Trabzonspor ve Feyenoord Rotterdam maçlarının geride kaldığını ve bundan sonra ofansif futbol oynayacaklarını kaydeden Lorant, yarın yapacakları Ankaragücü maçında da çok gol atabilecek takımın sahaya çıkacağını bildirdi. 
     Avrupa Şampiyonlar Ligi 3. ön eleme turu ilk maçında Feyenoord Rtoterdam karşısında taktik gereği ofansif futbolu tercih etmediğini dile getiren Lorant, konuşmasını şöyle sürdürdü 
     ''Yarınki maç kadrosunda değişiklikler elbette olacaktır. Çünkü kendi sahamızda oynuyoruz. Feyenoord maçını değerlendirdiğimizde, orada ofansif oynamak beraberinde tehlike getirebilirdi. Trabzonspor maçında ise gerçekten defansif oynadık, ama istediğimiz defansif futbolu sergileyemedik. Yani hücum oyuncularımız savunmadan çıkan uzun toplarla buluşamadı. Bundan sonra defansif oynamayacağız.'' 
     
     ''FUTBOLCU SEÇİMİNDE KARARI VERECEK GÜÇTEYİM'' 
     Alman çalıştırıcı, takımdaki yabancı sayısının çokluğu ve bu konuda nasıl karar vereceğiyle ilgili bir soruyu, ''Buna maç günü karar veririm. Bu kararı verecek güçteyim'' dedi. 
     Bu konuyla ilgili şimdiden tahminler yapılmasının yanlış olduğunu dile getiren Lorant, ''Sahada 5 yabancı oynar, 1 kişi kenarda oturur. Diğerleri ise tribüne çıkar. Kurallar böyle. Hangi futbolcunun oynayacağı konusunda verilecek karar her zaman zordur. Şimdiden Rapaiç veya Mirkoviç diye tahminler yapmamak gerekir. Bunun kararını ben maçtan önce veririm'' diye konuştu. 
     Trabzonspor ve Feyenoord Rotterdam maçlarında takımın gördüğün toplam 8 sarı kartın anormal bir durum olmadığını da anlatan Lorant, ''Bu 2 maçta görülen kartlar doğaldır'' dedi. 
     Takımda her futbolcunun alternatifi olduğunu kaydeden Lorant, ''Johnson'un da alternatifi yoktur diye düşünmek istemiyorum. Oynadığımız maçlarda her futbolcu hücumdan dönen toplarda savunmaya yardımcı oluyor. Feyenoord maçında da bunu uyguladık. Bu takımda herkesin alternatifi var'' dedi. 
     Fenerbahçe'nin gol yollarında eksikliği olduğu yorumlarına da katılmadığını belirten Alman çalıştırıcı, şu ana dek yaptıkları 2 maçta gol pozisyonu bulduklarını, ancak bunun daha fazla olması gerektiğini dile getirdi. 
     Yoğun maç trafiği nedeniyle Gaziantepspor ile gelecek hafta yapacakları lig maçının ertelenmesi talebinde bulunduklarını hatırlatan Lorant, ''Çok yoğun bir maç trafiğimiz var. Tüm bunların peşpeşe gelmesi ve yolculuklar, yorgunluk açısından bizi endişelendiriyor'' diyerek sözlerini tamamladı. 
     





</TEXT>
</DOC>
