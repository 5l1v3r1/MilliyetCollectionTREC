<DOC>
<DOCNO> 147585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur08.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpik Stada rüzgara karşı ağaçtan set... 
</HEADLINE>
<TEXT>

     İstanbul Büyükşehir Belediyesi İBB Çevre Koruma ve Geliştirme Daire Başkanı Faruk Anılsın, Atatürk Olimpiyat Stadı'nın etrafına 8-10 metre yüksekliğinde 375 bin ağaç dikerek, rüzgara karşı set oluşturacaklarını söyledi. 
     Anılsın, A.A muhabirine yaptığı açıklamada, olimpik stadın etrafındaki 6 milyon metrekare alanın ağaçlandırılması için çalışma başlattıklarını kaydetti. 
     Bu çalışmada farklı bir yöntem uygulayarak, büyük boy ağaç dikeceklerini belirten Anılsın, ''İstanbul'daki ormanlarda yapılan aralama çalışmaları nedeniyle ağaç kesiliyor. Biz bu ağaçları kesmek yerine, ağaç sökme makineleri ile çıkararak bu alana dikeceğiz. Bu kapsamda Hacı Osman Korusu'ndan 8-10 metre yüksekliğindeki ağaçları çıkararak olimpik stadın etrafına dikeceğiz'' diye konuştu. 
     Anılsın, bu alana büyük boy ağaçların yanı sıra normal boyda da ağaçlar dikeceklerini, daha önce Orman Bakanlığı tarafından dikilen küçük fidanların bakımının da kendileri tarafından üstlenildiğini belirtti. Anılsın, şunları söyledi 
     ''6 milyon metrekare çok ciddi bir alan. Biz daha önce de Halkalı Çöplüğü'nü canlandırdık. Orada yeşil bir kuşak oluştu. Şimdi burada oluşturacağımız yeşil kuşak ile birlikte İstanbullu bu bölgede rahat nefes alacak. Artık kimse Çatalca veya başka mesire alanlarına gitmek zorunda kalmayacak. Böylece hem stat için sorun olan rüzgarın önünü kesmiş olacağız, bölgedeki gecekondulaşma önlenmiş olacak, hem de İstanbul halkı dinlenmek amacıyla buradan yararlanacak. Bu yıl startını başlatacağımız proje 3 yılda tamamlanacak ve 2 trilyon liraya malolacak.'' 
     





</TEXT>
</DOC>
