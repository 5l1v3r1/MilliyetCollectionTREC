<DOC>
<DOCNO> 117566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sondun15.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Die Welt "Türkiye'nin AB üyeliği anahtar rol oynayacak" 
</HEADLINE>
<TEXT>

     Alman die Welt gazetesi, Türkiye'nin AB üyeliğinin, birliğin geleceğinde anahtar rol oynayacağını yazdı. 
     ''Türkiye'nin anahtar rolü'' başlığıyla yayınlanan bir yorumda, ''Avrupalılar artık daha uzun süre, serbest ticaret, ortaklık ya da reform talepleri gibi kaçamak sebepler ile Türkiye'yi kendilerinden uzak tutamazlar. Türkiye'nin jeostratejik değeri, böyle bir şeyin yapılmasını önleyecek kadar büyük'' ifadesi kullanıldı. 
     Amerikalıların baskısıyla Alman hükümetinin de Türkiye'nin AB üyeliği sürecini desteklemeye başladığı belirtilen yorumda, ''Ancak AB, Türkiye'nin üyeliğiyle ya ümitsiz bir şekilde aşırı derecede genişleyecek, ya da,, merkez ve çevreden oluşan yeni bir yapıya ihtiyaç duyacaktır' merkez ve çevreden oluşan yeni bir yapıya ihtiyaç duyacaktır'' şeklinde görüş belirtildi. 
     Washington ve Ankara'nın, Türkiye'ye üyelik müzakerelerine başlanması için en kısa zamanda takvim verilmemesi durumunda Türk halkının ve politikacıların büyük bölümünün Arap ülkelerine yönelecekleri konusunda görüşbirliği içerisinde oldukları savunulan yorumda, ''Türkiye'nin doğuya yönelmesinin, Avrupa'nın zenginlik ve refahı üzerindeki doğrudan ve dolaylı sonuçların çok vahim olacağı'' kaydedildi. 
     Avrupa'nın zor bir seçimle karşı karşıya olduğu belirtilen yorumda, ''Avrupa Türkiye'yi ya yakın çevresine alacak, ya da gelecekte bu ülkenin radikal dincilerin çabalarından dolayı nasıl sorun haline dönüştüğünü seyretmek zorunda kalacaktır. Bu, 2 milyondan fazla Türk'ün yaşadığı Almanya için pek de hoş bir manzara olmayacaktır'' şeklinde görüşe yer verildi. 
     Yorumda ayrıca, ''Soğuk savaşın sona ermesinden sonra ortaya çıkan belirsizlik, o zamandan bu yana Türkiye'ye anahtar rolü vermektedir ve bu rol, Irak savaşı tehlikesi ile daha da artmaktadır. Bu durum, Avrupalıları sadece jeostratejik boyutta düşünmeye değil, yeni bir yapı boyutunda da düşünmeye zorlamaktadır'' ifadesi kullanıldı. 
     





</TEXT>
</DOC>
