<DOC>
<DOCNO> 137480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun04.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
NewsWeek "Türkiye, Kuzey Irak'a 250 km. girmek istiyor" 
</HEADLINE>
<TEXT>

     Amerikan Newsweek dergisi, Türkiye'nin ABD ile 60 bin ila 80 bin askerini Kuzey Irak'tan 200-250 km içeri sokmanın pazarlığını yaptığını iddia etti. 
     Newsweek, Ankara'nın Washington ile daha önce yaptığı Kuzey Irak'ta sınırdan 25 km kadar uzakta bir tampon bölge oluşturma pazarlığında ''çıtayı yükselterek'', 60 bin ila 80 bin Türk askerinin 200-250 km kadar içeri girmelerini talep ettiğini ileri sürdü. Ankara'nın ''Saddam Hüseyin rejiminin yıkılmasının ardından bölgede bir Kürt devleti kurulmasından endişe ettiğini'' anımsatan dergideki habere göre, Türk kaynaklar, Türk birliklerinin ABD komutası altında olmayacaklarını ve Ankara'nın sadece Amerikan ve Türk birliklerinin ''eşgüdümüne'' onay verdiğini belirttiler. 
     Türkiye'nin talebinden henüz Kuzey Iraklı liderlerin haberdar edilmediğini yazan Newsweek'e konuyla ilgili görüşünü açıklayan Irak Kürdistan Demokrat Partisi'nin Washington temsilcisi Ferhad Barzani, ''Çok kez anlattık, Amerikan askerleri kurtarıcı, Türk askerleriyse işgalci olarak görülecek'' diye konuştu. 
     Newsweek, ABD'nin kaygısının, Kerkük ve Musul olduğunu ileri sürerek, Washington'un bu 2 kentin Amerikan tarafından işgal edilmesini, Türk askerlerininse Kuzey Irak'ın 2 büyük kenti Erbil ve Süleymaniye'yi sadece kuşatmalarını istediğini yazdı. 
     Dergideki haberde, Türkiye'yi bu konuda ikna etmek isteyen ABD'nin, Türk askerlerinin ABD komutası altında hareket etmesi talebinde de bu nedenle geri adım attığı kaydedildi. 
     Newsweek dergisi, ayrıca Washington'da iki gün süren görüşmelerde, ekonomik yardım paketi konusunda anlaşmaya varılamadığını iddia etti. 
     ABD Başkanı George W. Bush'un, Dışişleri Bakanı Yaşar Yakış'la yaptığı görüşmede, ABD'nin kuzey cephesini Türkiye'siz de açabileceği uyarısında bulunduğu belirtilen haberde, askeri kaynakların, ''Türkiye'nin katkısı olmadan bunun olanaksıza yakın olduğu'' görüşüne yer verildi. 
     Newsweek'in görüşüne yer verdiği Washington Kürt Enstitüsü'nden Michael Amitay de, ''Türkiye ateşle oynuyor, ABD, Türkiye'nin bölgede asker konuşlandırmasına izin verirse, Kürtlerle Türk askerleri arasında çatışma riski çok fazla'' diye konuştu. 
     





</TEXT>
</DOC>
