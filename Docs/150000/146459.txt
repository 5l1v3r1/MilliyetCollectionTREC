<DOC>
<DOCNO> 146459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/spor/aspo.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE AZDILAR 
</HEADLINE>
<TEXT>

Dünya futbolunun başına bela olan İngiliz holiganlar, Türkiye maçı öncesi dişlerini gösterdiler. Ay-Yıldızlı ekibin güvenlik önlemleri iki katına çıkarılacak 
     BİLAL MEŞE 

     25 gözaltı, 9 tutuklama 
     A Milli Takımımız’ın 2 Nisan’daki İngiltere maçı öncesinde, İngiliz holiganların Liechtenstein ve İsviçre’de çıkardığı olaylar endişe yarattı. İngiliz hükümetinin fişli holiganların, Ada’dan çıkmasına izin vermemesine rağmen, Liechtenstein maçı için bu ülkeye giden 1700 civarında İngiliz, yine ortalığı birbirine kattı. Karşılaşma öncesi Vaduz’a 100 kilometre uzaklıktaki Zürih’te polisle çatışan sarhoş İngilizler’den 25’i gözaltına alındı. Vaduz’da huzursuzluk yaratan İngiliz holigan grubundan ise 9 kişi tutuklandı. 
     
     Hedef Türk dükkanları 
     POLİS yetkilileri, sadece 900 bilet olmasına rağmen yaklaşık iki katı İngiliz’in geldiğini ve taşkınlık yapanların biletsiz seyirciler olduğunu açıkladı. İngiliz taraftarlardan bazılarının üzerinde uyuşturucu maddeler bulunduğu da belirtildi. Zürih’te 5 kişinin yaralandığı olaylar sırasında holiganların Türkler’e ait bazı dükkanlara da saldırdıkları, camları kırarak maddi zarar verdikleri belirtildi. İsviçreli polisler İngiliz taraftarlara karşı gözyaşartıcı gaz ve plastik mermi de kullandı. 
     
     Çobanoğlu açıkladı 
     İNGİLİZ holiganların olayları, İngiltere’deki Milli Takım yetkilileri tarafından da endişeyle izlendi. Menajer Can Çobanoğlu, olaylardan haberdar olduklarını belirtti, "Biletsizlerin ortalığı karıştırdığını duyduk. Ancak güvenlik önlemlerinin iki katına çıkarılmasını istedik. Korkumuz yok" dedi. İngiliz yetkililerin de, önceki gece çıkan olaylar yüzünden maçla ilgili güvenlik önlemlerini bir kez daha gözden geçirecekleri, özellikle Türk taraftarların yakın korumaya alınacakları belirtildi. 
     
Suyu baştan keselimA Milli Takım’ın hocası, İngiltere’nin Liechtenstein maçını seyrettikten sonra futbolcularını uyardı. Özellikle kanat ortaları ve ölü toplara çok dikkat edilmesi gerektiğini vurguladı 
     ’Kanatları iyi savunun’ 
     MİLLİ Takım Teknik Direktörü Şenol Güneş Liechtenstein - İngiltere maçı sonrası Ay-Yıldızlı futbolcuları üç konuda uyardı. Kurmayları ve oyuncularıyla birlikte İngiltere’nin 2 - 0 kazandığı Liectenstein maçını izleyen Güneş, "Rakibimiz özellikle üç konuda çok güçlü. Bunların birincisi kanatlar. Kanatları çok iyi kullanıyorlar. Her yapılan orta tehlike yaratıyor. Eğer Suyu başından kesersek’ bu konuda rahat ederiz. Kanatlardan adam kaçırdığımız taktirde çok zorlanırız." dedi. 
     
     Liverpoollu’lara dikkat 
     RAKİBİN ölü toplardaki etkinliklerinin de çok önemli olduğunu vurgulayan tecrübeli teknik adam oyuncularına, " Ölü topları çok iyi değerlendiriyorlar. Liechtenstein maçında attıkları gol de bunu gösteriyor. Bu nedenle kesinlikle tehlikeli bölgelerde gereksiz fauller yapmaktan kaçının." uyarısında bulundu. Son olarak Liverpool’lu Owen ve Haskey ikilisinin çok iyi ön ve arka direk varyasyonları yaptığına değinen Güneş sözlerini şöyle noktaladı " Haskey ve Owen’a göz açtırmayın onları çok iyi kontrol etmelisiniz." 
     
Çetiner umutlu      ÜMİT Milli Takım Teknik Direktörü Raşit Çetiner, İngiltere karşısında galibiyet için oynayacaklarını söyledi, "Ancak bir puan da iyi olur" dedi. İngiltere’nin Portekiz’e 4-2 yenildiği maçı izleyen Çetiner, "Bu sonuç grubun ne kadar zorlu olduğunu gösteriyor. Artık yenilgisiz tek takım biziz. Fatih ve Selçuk’un bu maçta olmaması dezavantaj ama hedefimize varabilmek için ne gerekiyorsa yapacağız" dedi. 
     
İngiltere favori      İNGİLİZ bahis şirketleri, Milli Takımımız’ın 2 Nisan’da İngiltere ile Sunderland’de oynayacağı karşılaşma öncesinde evsahibi İngiltere’yi favori gösterdiler. Bahisçiler, İngiltere’nin galibiyetine 1.73 verirken, beraberliğe 3.10 oranını uygun gördüler. Bahis şirketleri, Milli Takımımız’ın galibiyetine ise bire 4.5 veriyor. 
     
Durgun Deniz      ŞENOL Güneş tarafından 2. kez milli takıma çağrılan Gençlerbirliği’nin başarılı savunma oyuncusu Deniz ilginç açıklamalar yaptı. Bir gün Ay - Yıldızlı formayı giyeceğini hayal bile etmediğini kaydeden genç yıldız, "Ancak daha iyi bir performans göstermek için biraz daha hırslı olmam gerek. Bu eksiğimi gidermeliyim. Umarım takımda devamlılığım olur. Uzun yıllar hizmet veririm" diye konuştu. 
     
Ada basını eleştirdiİngiliz gazeteleri, milli takımlarının performansını yine yeterli bulmadılar 
     LİECHTENSTEİN maçında alınan 2-0’lık galibiyet İngiliz basınını memnun etmedi. İngiltere Milli Takımı’na Türkiye maçı öncesi sert eleştirilerde bulunan gazeteler, ortaya konan futbolun yeterli olmadığı görüşünde birleştiler. Sunday Express, "İşimiz zor. Stev’in sorunları var" yorumunu yaparken, News of the World, "Part Time İşçiler 0, Umutsuzlar 2" başlığını kullandı. 
     DAILY Star gazetesi, "Sizin hoşunuza gitti mi " başlığı altında İngiltere’yi adeta yerden yere vurdu. Sunday Mirror ise "Sahada sadece Beckham vardı" yorumunu yaptı. Bu arada maçta sakatlanan Emile Heskey’in Türkiye maçına yetiştirilmeye çalışıldığı bildirildi. Teknik Direktör Eriksson’un Owen ile olan uyumu nedeniyle bu oyuncudan vazgeçmeyeceği ifade edildi. 
     
Önemli olan kazanmaktı’İngiltere’nin hocası Eriksson, Liechtenstein maçındaki futboldan memnun kaldığını söyledi 
     İNGİLTERE Milli Takımı Teknik Direktörü Sven Goran Eriksson, takımının zayıf Liechtenstein karşısında rakip sahada aldığı 2 - 0’lık galibiyeti "profesyonelce" diye niteledi. Eriksson, takımının ortaya koyduğu futboldan memnuniyet duyduğunu dile getirerek, "İstediğimiz üç puanı aldık. Oyunun son bölümündeki konsantrasyon kaybımız, rakibimize şans vermemize neden oldu. Yine de amaç kazanmaktı ve bunu da başardık" diye konuştu. 
     FORVETTE görev yapan Michael Owen ise tek amaçlarının galibiyet olduğuna ve bunu 2 - 0 ya da 5 - 0’lık skorla elde etmenin önemi bulunmadığına dikkat çekerek, "Gruptaki esas rakibimiz Türkiye. Bu yüzden Liechtenstein karşısında çok iyi motive değildik" dedi. Yıldız futbolcu David Beckham ise "Türkiye’nin bizim oynadığımız futbolu önemsediğini sanmıyorum. Bence onlar kendi oyunlarına odaklanmış durumdalar" ifadesini kullandı. 
     


SPOR 





























</TEXT>
</DOC>
