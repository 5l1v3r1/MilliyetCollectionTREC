<DOC>
<DOCNO> 136204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sonspo04.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA'dan Beşiktaş'a "Mutlu Yıllar" 
</HEADLINE>
<TEXT>

     UEFA'nın resmi internet sitesi ''www.uefa.com''da, kuruluşunun 100'üncü yıldönümünü kutlayan Beşiktaş için ''Happy Birthday Beşiktaş'' başlıklı bir yazı yayınlandı. 
     Yazıda, ''Beşiktaş, 100'üncü yılını kutlarken bu sezonun onların sezonu olacağına dair bir inanış var. Oyuncuları, arka mutfağı ve taraftarları ile takım bu yıl Türkiye'ye damgasını vurmaya emin adımlarla yürüyor'' denildi. 
     Rumen teknik adam Mircea Lucescu'nun siyah-beyazlıların başarısında önemli bir paya sahip olduğu kaydedilden yazıda şu, ifadeler yer aldı 
     ''Lucescu'nun sezon başında takımın başına gelmesinden beri ligde ve UEFA Kupası'nda yenilgi yüzü görmeyen Beşiktaş'ın bu başarısı, teknik adamın İnönü Stadı'ndaki ruhunun da bir göstergesi. Türkiye liglerindeki tek yabancı teknik adam olma özelliğine sahip Lucescu, 18 lig maçında kalesinde sadece 9 gol gördü. Diğer bir deyişle Türk teknik adamlar, Lucescu'nun kurduğu takımı geçme başarısını gösteremediler.'' 
     
     SERGEN YALÇIN 
     Sergen Yalçın'ın çok iyi bir sezon geçirdiği belirtilen yazıda, ''Orta saha oyuncusu Sergen Yalçın'ın ligde attığı 6 gol ve UEFA kupasındaki tek golü forvet oyuncularına da bir rahatlık sağlıyor. 30 yaşındaki yıldızın, müthiş pas yeteneği Beşiktaş'ın UEFA Kupası'nda 4. tura çıkmasında büyük rol oynadı'' şeklindeki ifadelere yer verildi. 
     
     RONALDO VE ZAGO 
     Lucescu'nun Ronaldo ve Zago ile iyi bir defans göbeği oluşturduğu kaydedilen yazıda, ''Ronaldo, ayrıca beklenmedik anlarda attığı gollerle takımı adına önemli bir görev de üstlendi. 1.5 gol ortalaması ile İstanbul takımı, Lucescu'nun düşüncelerini sahaya yansıtıyor'' denildi. 
     Lucescu'nun, Daniel Pancu gibi daha önce tanıdığı isimleri kadroya aldığı belirtilen yazıda ayrıca Ahmet Dursun ve İlhan Mansız'ın ''dostça'' rekabet içinde oldukları kaydedildi. 
     





</TEXT>
</DOC>
