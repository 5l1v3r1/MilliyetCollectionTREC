<DOC>
<DOCNO> 123076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/guncel/agun.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara fayında bakteri’ sürprizi 
</HEADLINE>
<TEXT>

Fransız L’Atalante gemisi, Marmara’daki kırıklarda canlı tespit etti. 4 milyar yıllık evrimsel gelişimi olan bakteriler, ürettikleri gazlarla fayı bir halı gibi örtüyor... 
     ÖNAY YILMAZ İstanbul 

     Marmara Denizi’ndeki fayı incelemek için Fransa’dan gelen L’Atalante gemisi, ilginç bir veri elde etti. Çalışmalara katılan İTÜ Jeoloji Bölümü Öğretim Üyesi Prof. Dr. Namık Çağatay, Marmara Denizi’nin dibindeki kırıklar üzerinde canlı örneklere rastlandığını açıkladı. Faylar arasındaki havasız ortamda yaşayabilen bu bakterilerin metan ve hidrojen sülfür gazları oluşturduğu belirtildi. 
     
     METAN GAZI ÜRETİYOR 
     Bakterilerin, gazlarla kırığın üzerini halı gibi örttüğünü anlatan Çağatay, Fransız biyologların bunlardan numuneler aldığını söyledi. Çağatay, Almanların da 17 Ağustos depreminden önce Marmara’da deniz dibi çalışması yaptıklarını ve burada metan gazı çıkışlarını izlediklerini hatırlattı. TÜBİTAK Marmara Araştırma Merkezi Biyoloji Bölümü’nden Prof. Dr. Altan Eraslan da bunların basit yapılı bakteriler olduğunu belirterek, şöyle konuştu 
     
     HİÇ HAVA OLMAMALI 
     "Bu bakterilerin 3.5 - 4 milyar yıllık evrimsel geçmişleri var. Bunların yaşadığı ilk dünya atmosferi oksijen içermiyordu. Daha sonra atmosfer, oksijen bakımından zenginleşince, yaşamlarını sürdürebilmek için havanın difüze edemediği yerlere doğru geçtiler ve orada yaşamlarını sürdürme yolunu tercih ettiler. Ekstrem koşullarda, hiç havanın olmadığı, sıcaklığın yüksek olduğu bazı koşullarda yaşayabilirler. Basit organik moleküllerden de metan gazı üretirler. Bu gaz çıkışları, bu tip canlıların fay kırılmalarından çıkardığı faaliyetlerdir. Yani bu gazları, onlar üretiyor." 
     
     ANALİZİ BEKLİYORUZ 
     Bu arada Marmara’daki 60 kilometrelik kırığın 1912 depremine ait olup olmadığı konusuna da değinen Çağatay, "Ben 1912 kırığı olduğuna emin değilim, ama tabii bunun doğruluğunu o yaş tayini gösterecek. Bu da sanıyorum 5 - 6 ay sonra belli olacak. Örnekler alındı, kurşun 210’la yaşlandırması yapılacak" dedi. Bu analizlerin de iyi sonuç vermeyebileceğini anlatan Çağatay, "Matematik hesabı gibi yüzde 100 emin olunabilen bir şey değil bu analiz" diye konuştu. 
     
     
Prof. Rolando Armijo dikkat çekmişti Faylarda siyah oluşumlar var’      L’Atalante gemisinin Fransız Koordinatörü Prof. Rolando Armijo da, raporunda şu görüşlere yer vermişti "Denizdeki faylar üzerinde, kaplıca suyu hareketlerine ve çevresinde deniz canlılarının odaklandığı bazı siyah renkli oluşumlara rastladık. Bunlar geçmiş depremlerin oluşturduğu tortu ve kabuklaşmalarla birlikte fay üzerinde boydan boya uzanıyor. Birçok nesilden depremin izlerini taşıyan bu yüzeysel kuşak, bilim adamlarına ilerideki çalışmalarında, hem deprem, hem de biyoloji alanında önemli bir veri kaynağı oluşturacak." 
     
     
     



 GÜNCEL 













</TEXT>
</DOC>
