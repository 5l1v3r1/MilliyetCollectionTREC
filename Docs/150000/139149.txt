<DOC>
<DOCNO> 139149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun24.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD savaş olması halinde yeni bir bomba kullanmayı planlıyor 
</HEADLINE>
<TEXT>

     Washington yönetiminin, olası savaş halinde, ABD uçaklarına ateş açılmasa dahi Irak'ın güneyi ve kuzeyindeki uçuşa yasak bölgeleri ağır bombardımana tutacağı bildirildi. 
     ABCNews'in internet sitesinde çıkan haberde, adı açıklanmayan kaynakların, ABD'nin savaş stratejisi hakkında ilettiği bilgilere yer verildi. 
     Bir kaynak, savaş olması halinde, ABD'nin, Irak'ın kuzey ve güneyindeki hava savunma tesislerini engellemek için saldırıyı bu bölgelerde yoğunlaştıracağını ve Kuveyt'ten girecek ABD askerleri açısından tehdit oluşturacak karadan karaya füze bataryalarını kullanım dışı bırakmak için çaba harcayacağını söyledi. 
     Savaş hazırlıklarının neredeyse tamamlandığı belirtilen habere göre askeri kaynaklar, Deniz Kuvvetleri'nin, aralarında 5 uçak gemisinin bulunduğu, bölgedeki 100 kadar geminin savaşa dahil olacağını belirttiler. 
     Amerikan Hava Kuvvetleri'nin de gelecek haftalarda, aralarında B-2 uçaklarının olduğu 100-150 kadar uçağı bölgedeki filosuna ekleyeceği ve buradaki uçak sayısını 900'e kadar çıkaracağı kaydedildi. 
     Deniz, Hava ve Kara kuvvetleri bünyesinde bölgede konuşlanan 210 bin kadar askere, iki hafta içinde 50 bin asker daha eklenmesi bekleniyor. 
     Askeri kaynaklar, savaş olması halinde ABD yönetiminin, savaşın ilk gecelerinde yeni ve tahrip gücü yüksek bir bomba kullanmayı planladığını söylediler. 
     MOAB adı verilen bombanın, Vietnam'da, Körfez Savaşı'nda ve Afganistan'da kullanılan ''Daisy Cutter'' bombasının, gelişmiş ve daha büyük hali olduğu belirtiliyor. 
     C-130 tipi uçaklar desteğinde, uydu yardımıyla kullanılacak bombaların paraşütle bırakılamadığı ve Amerikalı pilotların güvenliği açısından yüksek irtifadan atılabildiği kaydedildi. 
     Küçük nükleer silah gücüne sahip MOAB bombasının, özellikle tünel ve sığınaklara gizlenmiş komuta merkezlerini yok etmek üzere kullanılmasının tasarlandığı ifade edildi. 
     Kaynaklar, bombanın, şehirler ve yerleşim birimlerinden uzak hedefler için kullanılması gerektiğini, aksi takdirde sivillere zarar verebileceğini kaydettiler. 
     





</TEXT>
</DOC>
