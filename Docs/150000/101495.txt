<DOC>
<DOCNO> 101495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sontur07.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim, matbaacılara da umut oldu... 
</HEADLINE>
<TEXT>

     Erken seçim kararı, ekonomik kriz nedeniyle yüzde 25 kapasiteyle çalışan matbaacılara umut oldu. 
     İzmir Matbaacılar Odası Başkanı Ahmet Tanık, yaptığı açıklamada, yaz aylarında işlerinin kötü gittiğini belirterek, ''Buna ekonomik kriz de eklenince matbaalarımız, ancak yüzde 25-30 kapasite ile çalışıyorlar. Erken seçim kararının alınması bizi geçici de olsa rahatlatacak'' dedi. 
     Milletvekili adaylarının broşür, el ilanı, afiş gibi yazılı materyalleri bastırmasını beklediklerini kaydeden Tanık, ''Adaylar belirlenmediği için henüz sipariş almadık. Ancak kısa bir süre sonra adaylar tespit edildiğinde bir hareket bekliyoruz. Yüzde 25-30 kapasite ile çalışan matbaalarımızda işlerin iki kat artmasını bekliyoruz'' diye konuştu. 
     İzmir'den 24 milletvekili seçildiğini hatırlatan Ahmet Tanık, bunun her partiden 24 milletvekili adayı olacağı anlamına geldiğini hatırlattı. Tanık, bununla birlikte, adaylardan, kazanabileceğine inananların yazılı materyale ağırlık verdiğini bildirdi. 
     Seçim döneminin esnafa kısa vadeli bir rahatlama getirse de, esas beklentilerinin seçim sonrasında kurulacak istikrarlı bir hükümetin ekonomiyi düzeltmesi olduğunu kaydeden Tanık, şöyle devam etti ''Seçim kararı alınması bizim için umut oldu. Ancak, esnaf son yıllarda büyük sıkıntılar çekti. Esas beklentimiz, seçimden sonra güçlü, istikrarlı ve esnaftan yana bir hükümetin işbaşına gelmesidir. Zor günler yaşadığımız bu dönemde, yeni bir moral ve güvenle piyasaların açılması, ancak bizi gerçek anlamda rahatlatır.'' İzmir'de 750 civarında matbaa olduğunu kaydeden Ahmet Tanık, seçim nedeniyle bir anda yoğunlaşacak işleri yetiştirebilecek kapasitelerinin olduğunu kaydetti. Tanık, seçimi fırsat bilerek fiyat artırımına gitmeyeceklerini de sözlerine ekledi. 
     





</TEXT>
</DOC>
