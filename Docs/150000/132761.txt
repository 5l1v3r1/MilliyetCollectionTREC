<DOC>
<DOCNO> 132761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur36.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye Sapığı'na aynı günde ikinci ceza... 
</HEADLINE>
<TEXT>

     İstanbul Anadolu Yakası'nda 12 küçük kıza tecavüz, 3 küçük kıza da tecavüze teşebbüs ettiği iddiasıyla hakkında birden fazla dava açılan tutuklu sanık Yaman Özçelik, Kartal'dan sonra Kadıköy'de yargılandığı davadan da hapis cezasına çarptırıldı. 
     Kadıköy 2. Ağır Ceza Mahkemesi'nde görülen ilk duruşmaya, sanık Özçelik ile mağdur 12 yaşındaki T.Ç. ve annesi Ş.Ç. katıldı. 
     Duruşmada ifade veren sanık Yaman Özçelik, T.Ç'yi okulunun önünden takip ederek yanına yaklaştığını ve babasına borcu olduğu bahanesiyle birlikte yürümeye başladıklarını söyledi. 
     Bir süre yürüdükten sonra TEM Otoyolu kenarında ağaçlık bir yere geldiklerini anlatan Özçelik, korkup kaçmak istemesi üzerine T.Ç.'yi tehdit ettiğini ifade etti. Özçelik, T.Ç.'ye tecavüz etmediğini, ''tatmin olunca bıraktığını'' anlattı. 
     Mağdur T.Ç. de, sanığı teşhis ederek, kendisini ''Bıçağım var, seni öldürürüm'' diyerek korkuttuğunu belirtti. 
     Duruşmada esas hakkında görüşünü veren Kadıköy Cumhuriyet Savcısı Halit Bulaş, sanık Özçelik'in mağdureyi kandırarak ve tehditle ''ırza tasaddi ve alıkoymak'' suçlarını işlediğini kaydetti. 
     Cumhuriyet Savcısı Bulaş, Özçelik'in, TCK'nın 414 2, 430 1 ve 31, 33 ve 40. maddelerine göre cezalandırılmasını istedi. 
     Duruşmada son sözü sorulan sanık Özçelik, ''Pişmanım. Başka söyleyecek sözüm yok'' diye konuştu. 
     Mahkeme Heyeti, Yaman Özçelik'e, ''ırza tasaddi'' suçundan TCK'nın 415 2 göre 5 yıl, ''zorla alıkoymak'' suçundan TCK'nın 430 1. 
     maddesine göre 5 yıl olmak üzere toplam 10 yıl hapis cezası verdi. 
     





</TEXT>
</DOC>
