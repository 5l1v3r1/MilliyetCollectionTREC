<DOC>
<DOCNO> 106828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur22.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Mirzaoğlu "Yılmaz seçimden kaçıyor" 
</HEADLINE>
<TEXT>

     Devlet Bakanı Ramazan Mirzaoğlu, ANAP Genel Başkanı Devlet Bakanı ve Başbakan Yardımcısı Mesut Yılmaz'ın açıklamalarını siyasi manevra olarak değerlendirdiğini belirterek, ''Açıklamaları seçimden kaçmanın başka bir gerekçesi olarak görüyorum'' dedi. 
     Bakan Mirzaoğlu, Konya'da Selçuk Üniversitesi Fen Edebiyat ile Mimarlık-Mühendislik fakültelerine bağlı kimya bölümlerinin Süleyman Demirel Kültür Merkezi'nde düzenlediği ''16. Ulusal Kimya Kongresi''nin açılış töreninden sonra, gazetecilerin Başbakan Yardımcısı Mesut Yılmaz'ın bugünkü açıklamaları ile ilgili sorularını yanıtladı. 
     Mirzaoğlu, ülkede siyasi tıkanıklık bulunduğunu kaydederek, tıkanıklığı açacak tek formülün millete gitmek olduğunu bildirdi. 
     Temmuz ayından bu yana mevcut hükümetin seçim hükümeti olarak devam ettiğini ifade eden Mirzaoğlu, şunları söyledi 
     ''Ben sayın Yılmaz'a ve diğer siyasi partilere şunu hatırlatıyorum 1999 yılında sayın Ecevit 50 milletvekili ile ülkeyi seçime götürdü de, TBMM çoğunluğunu arkasında bulunduran siyasi partiler niçin seçime götüremesin Sandık 1,5 ay sonra milletin önüne gelecektir. Sayın Yılmaz'ın açıklamalarını siyasi manevra olarak değerlendiriyorum. Açıklamaları seçimden kaçmanın başka bir gerekçesi olarak görüyorum. Başbakan Ecevit'in tavrı bu durumu netleştirecektir.'' Seçimden kaçmakla hiçbir yere varılamayacağını vurgulayan Mirzaoğlu, ''Bürokratlar istifa etmiş, oy pusulaları asılmış, seçim süreci başlamıştır. Bazı küçük hesaplar ve siyasi çıkarlar yüzünden seçimi erteletme gayretini ahlaki bulmuyorum. Bundan sonra seçimin ertelenmesi yönündeki gayretler, akan suyu yukarı çevirmek gibi bir şeydir'' diye konuştu. 
     Konunun MHP yönetimi içinde geniş bir şekilde değerlendirileceğini de dile getiren Bakan Mirzaoğlu, daha sonra Konya'daki programlarını iptal ederek Ankara'ya döndü. 
     





</TEXT>
</DOC>
