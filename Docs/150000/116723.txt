<DOC>
<DOCNO> 116723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sondun21.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye uzmanı gazeteci Mango BBC'de seçimi değerlendirdi 
</HEADLINE>
<TEXT>

     Türkiye uzmanı İngiliz gazeteci Andrew Mango, BBC'nin sürekli haber yayını yapan BBC 24 kanalına yaptığı değerlendirmede üst üste gelen koalisyon hükümetleri tarafından kötü yönetilmekten bıkan Türk halkının yeni bir isim denemek istediğini, seçimin Adalet ve Kalkınma Partisi'nin AKP zaferiyle sonuçlanmasının altında bunun bulunduğunu bildirdi. 
     AK Parti'nin daha önce iktidara gelmemiş olmasının, ''denenmemişi denemek isteyen'' halka cazip geldiğini belirten Mango, parti lideri Recep Tayyip Erdoğan'ın da İstanbul'un fakir bir semtinden çıkmış, fakir bir ailenin çocuğu olduğunu ifade etti. 
     Ekonomik sorunlarla boğuşan Türk halkının çıkışı Erdoğan'da gördüğünü de belirten Andrew Mango'dan sonra BBC, İstanbul'daki muhabirine bağlandı. 
     Bu canlı bağlantı sırasında yapılan değerlendirmede de ''AK Parti'nin nispeten temiz görünmesinin seçim zaferini getirdiği'' belirtildi. 
     Muhabir, Türkiye'nin laik ve demokratik bir ülke olduğunu hatırlatırken, AK Parti'nin de dinle siyaseti ayrı tutmak konusunda söz verdiğini hatırlattı ve ''bekleyip göreceğiz'' dedi. 
     BBC muhabiri Recep Tayyip Erdogan'ı değerlendirirken, karizmatik bir lider olduğunu ve Belediye Başkanlığı döneminde de ''adının yolsuzluklara karışmadığını'' ifade etti. 
     Muhabir, seçmenin bir kısmının da ''dini temelde'' oy kullandığını bildirdi. 
     





</TEXT>
</DOC>
