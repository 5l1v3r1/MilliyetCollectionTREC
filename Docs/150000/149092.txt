<DOC>
<DOCNO> 149092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko03.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergi yasası yürürlüğe girdi... 
</HEADLINE>
<TEXT>

     Ek motorlu taşıtlar ve ek emlak vergisi alınmasına ilişkin yasa, Resmi Gazete'de yayımlandı. 
     İki eşit taksitte ödenecek ek vergide ilk taksitler Mayıs sonu, ikinci taksitler motorlu taşıtlarda Ekim sonu, emlak vergisinde ise Kasım sonuna kadar ödenebilecek. 
     ''Ekonomik İstikrarı Sağlamak İçin Ek Vergiler Alınması'' hakkındaki yasaya göre, bir defaya mahsus olmak üzere 2003 yılı için tahakkuk ettirilen motorlu taşıtlar vergisi tutarı kadar ''ek motorlu taşıtlar'' vergisi alınacak. 
     Ek motorlu taşıtlar vergisi, bu kanunun yayımı tarihinde tahakkuk ve tebliğ edilmiş sayılacak. 
     Ek verginin birinci taksiti, yasanın yayımını izleyen ayın sonuna kadar Mayıs sonu , ikinci taksiti ise 2003 yılının Ekim ayı sonuna kadar, taşıtın kayıtlı olduğu yerin vergi dairesine ödenecek. Tahsil edilen vergilerden mahalli idarelere pay verilmeyecek. 
     
     EK EMLAK VERGİSİ 
     Yasa, bina, arsa ve arazilerden de, bir defaya mahsus olmak üzere ek emlak vergisi alınmasını öngörüyor. 
     Ek vergi, 2003 yılı bina ve arazi vergisi matrahı üzerinden kanunun yayımı tarihinden itibaren Emlak Vergisi Kanunu'nda yer alan oranlara göre belediyelerce hesaplanacak. Bu vergi, başka işleme gerek olmaksızın tahakkuk etmiş sayılacak. 
     Tahakkuk ettirilen ek emlak vergisi, 2003 yılı emlak vergisi taksit süreleri içinde, belediyelere iki eşit taksitte ödenecek. Ek emlak vergisinden büyükşehir belediyesine de pay verilecek. 
     Yasaya eklenen maddeyle, Emlak Vergisi Kanunu uyarınca büyükşehir belediyelerine ve il özel idarelerine emlak vergisi paylarını zamanında ve tam olarak ödemeyen Belediye başkanlarına yüzde 10 oranında ceza kesilmesini öngören hüküm kanundan çıkarıldı. 
     





</TEXT>
</DOC>
