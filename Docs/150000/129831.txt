<DOC>
<DOCNO> 129831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sontur04.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir... 4 üniversite öğrencisine bıçaklı saldırı... 
</HEADLINE>
<TEXT>

     İzmir'in Bornova ilçesinde kimliği belirsiz üç şehir eşkıyası, sokak ortasında biri kız, dört üniversite öğrencisini bıçaklayarak yaraladı. 
     Arkadaşlarıyla ders çalışan Ege Üniversitesi Ziraat Fakültesi 2. sınıf öğrencisi Şerafettin Kaya 21 ve kız arkadaşı Ege Üniversitesi Fen Fakültesi Astronomi Bölümü 2. sınıf öğrencisi Ezgi Aslan 21 , hava almak için 01.00 sıralarında apartmanın önüne çıktı. Sokakta dolaşan iki arkadaşa, tekrar apartmana girecekleri sırada kimliği belirsiz üç kişi laf attı. 
     Şerafettin Kaya ve kız arkadaşının alkollü olduğu sanılan bu kişilere karşılık vermesi üzerine, saldırganlar genç kızı yumruklamaya ve tekmelemeye başladı. Olaya Şerafettin Kaya'nın müdahale etmesiyle bıçaklarını çeken şehir eşkıyaları, Kaya'yı sırtından, Aslan'ı da göğsünden bıçakladı. Bağrışmalar üzerine dışarı çıkan gençlerin arkadaşları, Ege Üniversitesi Su Ürünleri Fakültesi 1. sınıf öğrencisi Utku Temur 20 , sol bacağından ve göğsünden, aynı üniversite Fen Fakültesi Astronomi Bölümü 1. sınıf öğrencisi Fadıl İnceoğlu da 21 sağ kasığından bıçakla yaralandı. 
     Olaydan sonra zanlılar sokak aralarına kaçarken yaralılar vatandaşların ihbarı üzerine olay yerine giden sağlık ekiplerinin yaptığı ilk müdahalenin ardından Ege Üniversitesi Hastanesi'ne kaldırıldı. Temur, İnceoğlu ve Kaya'nın hayati tehlikelerinin bulunduğu, Aslan'ın ise durumunun iyi olduğu açıklandı. 
     Üç gencin aynı daireyi paylaştıkları, Aslan'ın ders çalışmaya geldiği kaydedildi. 
     Saldırganlardan birinin 25 yaşlarında, mavi gözlü ve sarışın, diğerinin açık renk boğazlı kazaklı, esmer, üçüncüsünün ise saçları geriye doğru taralı, kot pantolonlu ve esmer olduğu belirlenirken, zorbaların yakalanması için polis operasyon başlattı. 
     
</TEXT>
</DOC>
