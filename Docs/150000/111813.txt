<DOC>
<DOCNO> 111813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sondun34.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk modacıların Paris çıkartması 
</HEADLINE>
<TEXT>

     Ayşe ve Ece Ege kardeşler tarafından oluşturulan ''Dice Kayek'' markasının 2003 ilkbahar-yaz dönemi bayan hazır giyim tasarımları, bugün Paris'te düzenlenen bir defileyle moda severlere tanıtıldı. 
     Dice Kayek'in ''umut gezegeni'' ismi taşıyan defilesi, Paris'in ünlü Le Carrousel du Louvre salonlarında yapıldı. 
     Dice Kayek'in ilkbahar ve yaz tasarımlarını Parisli moda severler büyük beğeniyle izlediler ve defile sonrası genç Türk modacıları alkış yağmuruna tuttular. 
     Ünlü Rus manken Laeticia'nın da katıldığı defileyi, Dice Kayek markasının büyük ilgi gördüğü Japonya'dan çok sayıda modacı ve gazeteci de izledi. 
     Dice Kayek'in yaratıcılarından Ece Ege, defile sonrasında yaptığı açıklamada, defilenin ismini ''umut gezegeni'' koyduğunu, ismi koyarken, yeni keşfedilen gezegenden ilham aldığını söyledi. 
     Ece Ege, ''Dünyada her şey değişiyor, siyaset değişiyor, ekonomi değişiyor, modada da yeni adımlar atmak, değişik kumaşlar, değişik stiller denemek gerekiyor. Ben tasarımlarımda yaşlı genç ayrımı yapmıyorum, her yaştan ve kesimden insanlara yönelik tasarımlara ağırlık veriyorum. Bu koleksiyonda pastel renkler ön plana çıktı. Çok az sayıda siyah renk kullanırım'' dedi. 
     Genç Türk tasarımcıların hazırladığı defilenin, İstanbul Tekstil ve Kumaş İhracatçılar Birliği'nin İTKİB desteğiyle düzenlendiği bildirildi. 
     Paris'te devam eden moda haftasında Cuma akşamı Türkiye'nin ünlü modacılarından Hüseyin Çağlayan 2003 ilkbahar-yaz tasarımlarını Parisli moda severlere tanıtmıştı. 
     Defile sonrasında Ayşe ve Ece Ege kardeşler bir resepsiyon düzenlediler. 
     İTKİB, Türk tekstilini yurtdışında tanıtmak amacıyla genç ve yetenekli modacıların Paris, New York ve Londra gibi ünlü moda merkezlerinde düzenledikleri defilelere destek veriyor. 
     





</TEXT>
</DOC>
