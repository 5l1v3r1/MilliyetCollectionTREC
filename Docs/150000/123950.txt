<DOC>
<DOCNO> 123950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko17.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr.Sudi Apak Yanlış rapor ve analizlerle bankalar kapatıldı 
</HEADLINE>
<TEXT>

     Trakya Üniversitesi T.Ü iktisadi ve idari Bilimler Fakültesi Dekanı Prof. Dr. Sudi Apak, murakıpların yanlış raporları ve analizleri nedeniyle, gereksiz yere bankaların kapatıldığını savundu. 
     Prof. Apak, murakıplar tarafından bir bankanın kapatılması ya da açılması konusunun, sene sonu ortaya dökülen kar zarar tablosunda statik olarak ele alındığını ifade etti. Bu duruma göre ''bankanın zararı var'' denilerek bankaların kapatıldığını öne süren Prof. Apak, şöyle konuştu 
     ''Murakıpların yanlış raporları ve analizleri nedeniyle, gereksiz yere bankalar kapatıldı. Murakıbın, kendi amirini dahi mahkemeye verme yetkisi var. Bu yanlıştır. Murakıpların eğitimleri ve finans bilgilerinin eksikliği olduğu gibi, fazla yetki ile donatılmış olmaları yanlıştır. Ancak işin temeline indiğimizde, bankaların kapatılması için hazırlanan raporların da bilinçli olarak hazırlandığı ortaya çıkıyor. Yani git şu bankayı bitir dendiği zaman raporlar öyle hazırlanıyor.'' 
     
     BİLİMSELLİKTEN UZAK 
     Murakıp raporlarının bilimsellikten uzak olduğunu iddia eden Prof. Apak, raporlarda finansal açıdan bakıldığında çok büyük yanlışlar olduğunu öne sürdü. Dünyada dinamik bir süreç olduğunu anlatan Prof. Apak, murakıpların ise hala dört işlemle banka analizleri yaptıklarını kaydetti. 
     Bankacılık analizlerinin çağdaş tekniklerle yapılması gerektiğine de dikkati çeken Prof. Apak, ''Yetersiz finans bilgileri olan murakıplar, ingilizce bilmedikleri halde İngilizce hazırlanmış metinlere göre insanları mahkemeye verdiler. Böyle açılmış davalar da var. Etibank'ın ATM projesi için hazırlanan murakıp raporu, bir ibrettir. Hazırlanan rapor son derece yanlıştır'' diye konuştu. 
     Türkiye'de murakıp müessesesinin çok iyi değerlendirilmesi gerektiğini, belirli okullardan mezun olduklarını ancak lisanları olmadığını, verilen yetkilerin ise çok fazla olduğunu savunan Prof. Apak, ''adamların elinde öyle yetkiler var ki, amirini bile mahkemeye veriyor. Böyle rezalet olamaz. Sistemi batıran bu oldu'' dedi. 
     Prof. Apak, Avrupa ülkelerinde aynı durum olsa, yazılan raporların inceleneceğini anlatırken, yanlış yapılan iş karşısında murakıplar yerine, Bankacılık Düzenleme ve Denetleme Kurulu'nun mahkeye verilmesini ise eleştirdi. 
     





</TEXT>
</DOC>
