<DOC>
<DOCNO> 117911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/spor/aspo.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SERGEN ALDI GÖTÜRDÜ 3-1 
</HEADLINE>
<TEXT>

Elazığspor karşısında evinde sıkıntılı anlar yaşayan Beşiktaş, Sergen’in ikinci yarıdaki müthiş performansıyla galibiyete ulaştı. Kartal zirveye bir adım daha yaklaştı 
     İnönü Stadı’nda seyircisinin müthiş desteği ile maça başlayan Beşiktaş 13’te Pancu ile öne geçti. Bir şutu direkten dönen Elazığspor 33’te Meszaros ile beraberliği yakaladı. İkinci yarıda Siyah - Beyazlı ekip tek kale oynadı. Sıkışan oyunu, 67’de Tümer’in kornerini iyi takip eden Sergen yeniden açtı. Yıldız futbolcu 88’de kendi yarattığı penaltıyı da gole çevirirken, son adam olan Osman kırmızı kart gördü. 
     
90 DAKİKA      BİLAL MEŞE 

     Aslında dünkü "sıkıntılı" doksan dakikanın temelinde yatan en büyük faktör rakibi hafife almak yatıyor. Rakibi "hafife" alan teknik direktör Lucescu mu, yoksa sahadaki kramponlar mı 
     İbrahim Üzülmez’i yedeğe çeken, yerine Serdar Topraktepe’yi oyuna süren Lucescu’yu yargılayanlar çıkabilir Ne var ki, bu yargılamanın büyük haksızlık olacağı kanısındayız. 
     Eğer Elazığspor gibi bir ekip karşısında Kartal evinde fark bulacağı maçta sıkıntı çekiyorsa bunun da suçlusu sahadaki kramponlardır. 
     Fark için sahaya çıkan Beşiktaş, 6.dakikada kazanılan serbest atışta ilk pozisyonu ve şutu buldu. Sergen, soldan çarprazdan kazanılan atışta, topu direk doksana gönderdi, Kingston uçarak gole izin vermedi. 
     7.dakikada Elazığspor Kartal’ın yüreğini hoplattı Ümit, savunmanın arasından sıyrıldı, yerden vurdu, Cordoba’yı geçen meşin yuvarlak alt direkten döndü. 
     13.dakikada Tolga sağ kanattan süratli indi, topu altıpasa kesti. İyi yükselen Pancu, kafayı çaktı, meşin yuvarlak Kingston’un kapadığı köşeden filelerle buluştu 1 - 0 
     Dünkü mücadelenin yıldızı Sergen, ölü toplarda Kingston’u avlamanın hesapları içindeydi. 22.dakikada yine Sergen, sağdan serbest atışta topu direk kaleye gönderdi, Kingston güçlükle kornere çeldi. 
     Beşiktaş’ın "fark" hesapları 33.dakikada yerini karamsarlığa bıraktı. Bu dakikada Cem sağdan ortaladı, Meszaros taraftarların oluşturduğu meşalelerin çıkardığı "sisten" yararlandı, dokunarak topu filelere gönderdi 1 - 1 
     Dakika 37... Yine Sergen, yine Kingston.... Bu dakikada kazanılan serbest atışta Sergen yine topa sert vurdu, Kingston yine geçit vermedi. 
     İlk yarıyı beraberlikle noktalayan ve sıkıntıya düşen Beşiktaş, seyircinin baskısıyla "paniğe" girdi. 67’de sahneye yine Sergen çıktı. Tümer’in sağdan korner atışına iyi yükselen Sergen meşin yuvarlağı kafayla filelere gönderdi 2 - 1. 88.dakikada hem futbolcular, hem de tribünler derin bir "oh" çektiler. Topla buluşan Sergen, savunmayı geçti, Osman yere indirdi, hakem penaltı noktasını gösterdi. Osman kırmızı kartla oyun dışı kalırken, Sergen şık bir vuruşla topu filelere gönderdi ve maçın skorunu belirledi 3 - 1 
     Ligde iyi bir çıkış yakalayan Beşiktaş’ın farka karşın oynadığı futbol mükemmellikten uzaktı. İyi futbolu rafa kaldıran Beşiktaş, üç puana kanat çırparken, bir anlamda İnönü "fobisini" de üzerinden attı. 
     
     
Devrede fırça      BEŞİKTAŞ’IN teknik patronu, devre arasında oyuncularını azarladı. Mircea Lucescu’nun, "Kendiniz sahada, ama ne ruhunuz, ne de yüreğiniz burada. Çıkın ve bunları sahaya yansıtın. Artık gözünüzü açın, uyku zamanı değil" dediği öğrenildi" açıklamasını yaptı. 
     İKİNCİ yarıda toparlandıklarını kaydeden Lucescu, "Sergen’i ben de, taraftar da taktir ediyor" ifadesini kullandı. Rumen teknik adam İlhan Mansız’ın maç oynamaya ihtiyacı olduğunu, Serdar ve Tolga’ya da yeniden havaya sokmak için forma verdiğini ifade etti. 
     
     Maçın hakemi 
     Tek hata yaptı 
     MHK’nın umut veren genç hakemlerinden olduğunu kanıtladı. Zaman zaman zorluk derecesi çok yükselen karşılaşmayı tek hata ile bitirdi. Beşiktaşlıların penaltı itirazları yaptığı pozisyonu devam ettirdi. Hareket ceza alanı dışındaydı. Yardımcılarıyla uyumluydu. Kart kararlarında da iyiydi. 
     
     Maçın adamı 
     SERGEN 
     Doksan dakika oyunda kaldı, mükemmel bir mücadele ortaya koydu. Özellikle ilk yarıda ölü toplardan gol aradı, bulamadı. İkinci yarıda en kritik anda ortaya çıktı, biri penaltıdan olmak üzere iki gol atarak, Kartal’ı üç puana uçurdu. Frikiklerdeki başarısına, isabetli pasları da ekledi, mücadelenin haklı yıldızı oldu. 
     
     Göze batanlar 
     TAYFUR İyi mücadele etti. Orta alanı ayakta tuttu, sık sık ileri çıkarak, ofansa destek sağladı. Özellikle ikili mücadelerdeki hırsıyla göz doldurdu 
     SERDAR Uzun aradan sonra forma buldu ancak bunu iyi değerlendiremedi. Vasatın üzerine çıkamadı. Rakip atakların onun kanadından gelmesi dikkat çekti. 
     PANCU Lucescu’nun adeta jokeri gibi. Hem orta sahada, hem de forvette görev yaptı. Sergen ile dönüşümlü oynadı. İlk yarıda çok kritik bir gol attı. 
     TOLGA Ali Eren’in yerine şans buldu, ancak tecrübeli oyuncuyu arattı. İlk yarıda ikili mücadelerde ağır kaldı, sürekli arkasına rakibi kaçırdı. 
     İLHAN Doksan dakika oyunda kaldı, pozisyonlar buldu, ancak kullanamadı. Her geçen dakika oyundan düştü, sinirlendi. Gereksiz bir de kart gördü. 
     ERHAN Konuk takımda göze batan tek oyuncuydu. Orta alanı ayakta tutan ve oyun kuran isimdi. Ancak onun çabaları da yenilgiyi önlemeye yetmedi. 
     
     Notlar... 
     Kadro sürprizi 
     LUCESCU, Serdar’a altı, Tolga’ya ise beş maç sonra on birde forma verdi. Sakatlığı bulunan Ali Eren’in yerine savunmada Tolga forma giyerken, sürpriz bir kararla İbrahim de yedek soyundur ve yerine Serdar görev yaptı. 
     
     Alaves takipte 
     BEŞİKTAŞ’IN, UEFA Kupası’nda perşembe günü zorlu bir sınav vereceği Alaves, Siyah - Beyazlı ekibi göz hapsine aldı. İspanyol ekibinin istatistik görevlisi Angel Garitano maçı tribünden izleyerek, notlar tuttu. 
     
     Japonlar’a kombine 
     İLHAN Mansız’ı adım adım takip eden Japon taraftarlar dünkü maça da ilgi gösterdiler. Bazı Japon hayranlarının kulüp binasına gelerek, sezonluk kombine bilet satın alması şaşkınlık yarattı. 
     
     Sandal’a torpil 
     BAŞKAN Serdar Bilgili, pop sanatçısı Mustafa Sandal ile birlikte maça geldi. Beşiktaş Başkanı, "İlk kez maça yanımda birini getirdim" diye konuştu. Ünlü sanatçı, kendinin parçalarının çalınması sırasında tribünlere eşlik etti. 
     
     Kaptanoğlu’na tebrik 
     İSTANBUL 3. Bölge’den Ak Parti adayı olarak meclise giren Asbaşkan Engin Kaptanoğlu dün tebrikleri kabul etti. Kaptanoğlu, "Kendim Ankara’da, kalbim burda olacak. Beşiktaş’a hizmet etmeye TBMM çatısı altında devam edeceğim" dedi. 
     
     Ümitler şov yaptı 
     PAF Ligi’nde Beşiktaş, Elazığspor’u 5-1 mağlup etti. Ayazağa Yusuf Tunaoğlu Stadı’ndaki maçta Siyah-Beyazlılar’ın gollerini Berkant 2 , Türker, Hakan Bektaşoğlu ve Ali kaydetti. 
     
     Terminatör akını 
     ZAGO, Elazığ maçında muradına erdi. "Roma’da bana herkes terminatör diye hitap ederdi" diyen Brezilyalı oyuncu, maçtan önce tribünlerin "Terminatör" tezahüratlarına yumruk şovla yanıt verdi. 
     



 SPOR 

























</TEXT>
</DOC>
