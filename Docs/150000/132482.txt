<DOC>
<DOCNO> 132482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur18.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı'ndan Jane'se Defence dergisine demeç... 
</HEADLINE>
<TEXT>

     Genelkurmay Başkanı Orgeneral Hilmi Özkök, hükümetin vereceği siyasi kararın içeriğine bağlı olarak, Amerikan taleplerine cevap verilebileceğini belirtti. 
     İngiliz savunma dergisi Jane's Defence Weekly'e JDW demeç veren Orgeneral Özkök, Irak'a yönelik askeri harekatın gündeme gelmesi ve ABD'nin Türkiye'den lojistik destek, bazı havaalanları, limanlar ve Türk hava sahasının kullanılması gibi taleplerde bulunması halinde, hükümetin vereceği siyasi kararın içeriğine bağlı olarak Amerikan taleplerine cevap verilebileceğini belirtti. 
     JDW'ye demecinde Türkiye'nin, Irak'ın toprak bütünlüğünün ve üniter yapısının bozulmasını asla arzu etmediğinin altını çizen Orgeneral Özkök, ''Irak'ın toprak bütünlüğünün bozulması, başta Irak olmak üzere bütün Ortadoğu'yu istikrasızlığa sürükleyecek ve dolayısıyla bölge ve dünya barışını tehdit edecektir'' dedi. 
     
     ''ASİMETRİK TEHDİT'' KAVRAMI 
     Orgeneral Özkök, 11 Eylül saldırılarının dünya gündemine ''asimetrik tehdit'' kavramını getirdiğini belirterek, asimetrik tehdidin önemli unsuru olan terörizmle uzun zamandan beri mücadele eden Türkiye'nin, yeni bir savunma doktrini arayışına yönelme gereksinimi duymadığını kaydetti. Orgeneral Özkök, Türkiye'nin yerel terörizme karşı geliştirdiği doktrini, uluslararası terörizme karşı da yanıt verecek şekilde değiştirdiğini söyledi. 
     Türkiye'nin de diğer NATO üyeleri gibi kısa ve orta vadede konvansiyonel bir tehdit beklemediğini ifade eden Özkök, ''Buna karşılık günümüzde tehdit algılamalarının daha çok asimetrik tehdit üzerinde yoğunlaştığına inanıyoruz. Bu nedenle teröre destek veren ve teröristlerin gelecekte kullanabileceğini değerlendirdiğimiz Kitle İmha Silahları'nın yayılmasında rol alan ülkeler, tehdit algılamalarını şekillendirmektedir'' diye devam etti. 
     Demecinde bugünkü ismiyle KADEK olan terör örgütü PKK'nın terörist örgüt olduğunun altını çizen Genelkurmay Başkanı Orgeneral Özkök, bu örgütün Türkiye'nin toprak bütünlüğüne tehdit olmaya devam ettiğini vurguladı. 
     ''Adı ve söylemleri ne olursa olsun, tek gerçek vardır o da örgütün yalnızca ismini değiştirdiğidir'' diyen Özkök, KADEK terör örgütünün siyasi alanda mücadeleye ağırlık verdiğini anımsatarak şu görüşleri dile getirdi 
     ''Ancak bu örgütün hem Türkiye hem de Irak'ın kuzeyinde 5,500 kadar silahlı adamı bulunuyor. Bu örgüt eline silah alıp devlete karşı çıkmış, devlet yanlısı diye köyler yakmış ve Türkiye'de 30 bin vatandaşımızın ölümüne neden olmuştur.'' Özkök, Türkiye'nin müttefiklerine, KADEK'i terörist örgütler listesine alma çağrısında bulundu. 
     
     YUNANİSTAN VE SAVUNMA BÜTÇESİ 
     Orgeneral Özkök, Türkiye ve Yunanistan arasındaki siyasi ilişkilerde son yıllarda ilerleme olmasına karşın, Yunan hükümeti ve askeri yetkilerinin sıkça ülkelerine tehdidin Doğu'dan yani Türkiye'den geldiğini ilan ettiklerini anımsattı. 
     Özkök, bu durumda, ''Türkiye'nin Yunanistan'ı potansiyel bir tehdit olarak nitelemesinin sağgörülü bir düşünce olacağını'' dile getirdi. 
     Orgeneral Özkök, Milli Savunma Bakanlığı bütçesinin, ekonomik krize karşın arttığı yolundaki iddiaların doğru olmadığını belirtti. Özkök, JDW'ye demecinde şunları kaydetti 
     ''Aksine son 17 yıllık dönemde Milli Savunma Bakanlığı bütçesinin konsolide devlet bütçesi içindeki payı yüzde 18'den yüzde 8.4'e azalma göstermiştir. Türk Silahlı Kuvvetleri'nin 2003-2012 yılları arasında, 10 yıllık tedarik programı süresince, savunmaya GSMH'nin yüzde 3'nün ayrılabileceğini değerlendiriyoruz. TSK kendisine tahsis edilen bütçenin tüm ihtiyaçlarını karşılayacak şekilde artırılmasının mümkün olmayacağının bilincindedir. Bu nedenle, TSK, muharebe gücünü artıracak projelere öncelik vermektedir.'' Orgeneral Özkök, Balkanlar, Kafkasya ve Ortadoğu ile coğrafi yakınlığı bulunan Türkiye'nin, stratejik öneminin artmaya devam edeceğini de dile getirdi ve ''Bu riskli bölgede Türkiye, bir istikrar unsuru olmaya devam edecektir'' diye konuştu. 
     





</TEXT>
</DOC>
