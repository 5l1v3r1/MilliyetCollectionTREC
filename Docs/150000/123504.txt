<DOC>
<DOCNO> 123504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sondun06.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, eşi yüzünden baskı altında... 
</HEADLINE>
<TEXT>

     İngiltere Başbakanı Tony Blair, eşi Cherie Blair'in dolandırıcılıktan suçlu bir mali danışmanla iş yapmasından dolayı baskı altında bulunuyor. 
     Muhafazakar Parti lideri Ian Duncan Smith, sert bir açıklama yaparak, Başbakan Blair'e hitaben, ''Sessiz kalarak bu durumu atlatamazsınız. Kamuoyuna ve basına ayrıntılı açıklama yapmak dürüstlük gereğidir'' dedi. 
     Sadece Cherie Blair ve Başbakan'ın değil, aynı zamanda hükümetin dürüstlük anlayışının da söz konusu olduğunu belirten Smith'e destek veren Liberal Demokrat Partisi lideri Charles Kennedy de, Blair'den ayrıntılı açıklama istedi. 
     Cherie Blair'in emriyle Başbakanlık sözcülüğünün öncelikle bu ilişkiyi yalanlayarak kamuoyunu yanlış yönlendirmeye çalıştığını belirten Kennedy, bu durumun sessiz kalarak geçiştirilemeyeceğini söyledi. 
     Dolandırıcılıktan suçlu bulunan bir mali danışmanın yardımıyla iki daireyi piyasa değerinin 69 bin sterlin altında aldığı, bu dairelerin kiraya verilmesi sırasında da emlakçı komisyonunu indirttiği öne sürülen Cherie Blair'in, kullanılmaya çalışıldığına dair yeni iddialar da ortaya atıldı. 
     Basın, Cherie Blair'in jimnastik hocasıyla birlikte olan dolandırıcı mali danışmanın piyasaya çıkarmaya hazırlandığı, başarısı kanıtlanmayan bir zayıflama ilacını Cherie'nin yardımıyla sattırarak büyük bir işadamı olmayı planladığını iddia etti. 
     





</TEXT>
</DOC>
