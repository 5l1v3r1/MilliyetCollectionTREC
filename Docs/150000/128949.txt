<DOC>
<DOCNO> 128949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur17.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Köyde ingilizce öğreniyorlar... 
</HEADLINE>
<TEXT>

     Antalya'nın Korkuteli İlçesi Halk Eğitim Merkezi Müdürlüğü, tur otobüslerinin mola verdiği Yazır Köyü'nde köy halkının turistlerle daha iyi diyalog kurabilmeleri amacıyla İngilizce kursu düzenledi. 
     Yazır Köyü'ndeki kursa 14-50 yaş arasındaki vatandaşlar katılıyor. Yazır İlköğretim Okulu'nda haftada 5 gün, 3'er saatlik kursa 2'si kadın, 16 kişinin katıldığını söyleyen İngilizce Eğitmeni Özlem Çelik, öğrencilerinin, yabancı dil konusunda hızlı bir ilerleme kaydettiğini bildirdi. Çelik, A.A muhabirine yaptığı açıklamada, Fethiye ve Muğla yönüne giden tur otobüslerinin Yazır'da mola verdiğini belirterek, ''Köyde yaşayan vatandaşlar, yabancı dil eğitiminin ardından molada alışveriş olanağı bulan yabancı konuklarla kolayca iletişim kurabilecekler'' dedi. 
     Kursun toplam 186 saat süreceğini kaydeden Özlem Çelik, eğitim sonunda başarılı olanlara sertifika verileceğini söyledi. Çelik, önümüzdeki dönemde İngilizce'nin ardından Almanca derslerine de başlanacağını vurguladı. 
     





</TEXT>
</DOC>
