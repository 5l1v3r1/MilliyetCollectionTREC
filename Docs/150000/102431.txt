<DOC>
<DOCNO> 102431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur14.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"İstanbul'da deprem algısı" araştırması... 
</HEADLINE>
<TEXT>

     Marmara depreminin ardından İstanbul'da yapılan araştırmayla İstanbulluların, uyuma kıyafetleri ve banyo alışkanlıklarının değiştiği tespit edildi. Araştırmaya katılanların yüzde 21'i tuvalet kapılarını tam olarak kapatmadığını belirtti. 
     Boğaziçi Üniversitesi Kandilli Rasathanesi ve Deprem Araştırma Enstitüsü uzmanlarının katkılarıyla, İstanbul Büyükşehir Belediyesi Kültür A.Ş ve GENAR araştırma şirketi tarafından yapılan ''İstanbul'da Deprem Algısı'' başlıklı araştırmanın sonuçları, İstanbul Büyükşehir Belediyesi Başkanı Ali Müfit Gürtuna tarafından açıklandı. 
     Gürtuna, düzenlediği basın toplantısında, İstanbul genelinde 2 bin 500 denek ve 9 sivil toplum kuruluşunun katıldığı araştırmanın, depremin ruhsal izlerini ortaya çıkarması açısından ilk olma niteliği taşıdığını vurguladı. 
     Araştırmanın sonuçlarını okuyan Gürtuna, İstanbulluların depremi ev ve işyerlerinde konuşmaya devam ettiklerini, ancak evde deprem konusunun daha fazla konuşulduğunu bildirdi. 
     
     ŞOV VE RANT AMAÇLI TARTIŞMALAR 
     Gürtuna, araştırmaya katılan deneklerin yüzde 57'sinin depremle ilgili bilgileri televizyondan öğrendiğini, ancak televizyonda yayınlanan programların bilgilendirici yüzde 34 olması yanında, kafa karıştırıcı yüzde 33 ve korkutucu yüzde 14 bulunduğunu kaydetti. 
     Kamuoyunda yapılan tartışmalara ilişkin olarak deneklerin yüzde 69'unun, bu tartışmaların bilgilendirme maksadı taşıdığı inancında olduğunu belirten Gürtuna, diğer yandan yüzde 46'lık kesimin bu tartışmaların şov ve şöhret amacı taşıdığı kanaatinde bulunduğunu söyledi. 
     Ali Müfit Gürtuna, ''Yani tartışmaları bilgilendirme açısından faydalı bulurlarken, tartışmaların zaman zaman şova dönüştüğünü düşünmektedirler. Ayrıca tartışmalarda rant için bir yönlendirme olduğu kaygısı da İstanbulluları rahatsız etmektedir'' dedi. 
     Deneklerin yüzde 34'ünün olası depreme karşı kendilerini rahatlatan şeyin evlerinin sağlamlığına olan güvenleri olduğunu ifade eden Gürtuna, sonuçlara göre yüzde 26'lık kesimin ise inançlarını ön plana çıkardığını aktardı. 
     Yüzde 54'lük kesimde deprem fobisi oluştuğunu belirten Gürtuna, araştırmaya göre, katılımcıların yüzde 56'sında bu fobinin devam ettiğinin anlaşıldığını anlattı. 
     
     İSTANBULLU GECEDEN KORKUYOR 
     Araştırmaya göre, İstanbullular, ''Depreme en çok nasıl yakalanmaktan korkuyorsunuz '' sorusuna, yatak odası yüzde 31 ve uyurken yüzde 49 cevabı verirken, yüzde 82'lik kesim müstakil evlerde oturmak istediğini belirtti. 
     Katılımcıların yüzde 66'sı yaşadıkları binanın depreme dayanıklı olduğunu düşünürken, bu kişilerin yüzde 54'ü binasını kontrol ettirdiğini ifade etti. 
     Araştırmada, deprem sonrasında İstanbul'da yaşayanların yüzde 11'inin kent içinde farklı yerlere taşındığı, yüzde 18'inin ise kentten göç etmeyi düşündüğü, ancak bunların yüzde 40'ının iş nedeniyle İstanbul'dan ayrılamadıkları belirlendi. 
     Yaşam tarzlarında ciddi değişikler yaşandığı ortaya çıkan araştırmada, katılımcıların yüzde 25'inin banyo alışkanlıklarının değiştiği, yüzde 21'inin tuvalet kapısını tam olarak kapatmadığı, yüzde 34'ünün yatma-uyuma kıyafetlerini değiştirdiği, yüzde 10.5'inin cinsel hayatının olumsuz etkilendiği, yüzde 31'inin deprem sigortası yaptırdığı, yüzde 22'sinin de deprem çantası hazırladığı saptandı. 
     
     "YETKİ VERSİNLER BİZ YAPALIM" 
     Öte yandan basın mensuplarının sorularını da yanıtlayan Ali Müfit Gürtuna, yapıların güçlendirilmesiyle ilgili olarak abartılı rakamların telaffuz edildiğini belirterek, 1 milyar dolarlık bir bütçeyle işin altından kalkılabileceğini söyledi. 
     Gürtuna, ''Yapamıyorlarsa yetki versinler biz yapalım'' dedi. 
     Büyükşehir Belediye Başkanı Gürtuna, bir başka soru üzerine de, rutin yağışlar olduğu sürece İstanbul'da büyük sel baskınlarının yaşanmayacağını bildirdi. 
     





</TEXT>
</DOC>
