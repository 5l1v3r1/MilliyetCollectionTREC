<DOC>
<DOCNO> 146645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/ekonomi/eko05.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzde 15 pazar payı hedefliyoruz 
</HEADLINE>
<TEXT>

Oyak’ın yaklaşık 42 yıldır emeklilik işinde olduğunu kaydeden Oyak Emeklilik Genel Müdürü Dereli, sektörde yüzde 15 pazar payı hedeflediklerini söylüyor 
     AYFER YILDIZ 

     Oyak Emeklilik, bireysel emeklilik sektöründe yüzde 15 pazar payıyla sektör lideri olmayı hedefliyor. Genel Müdür Gökhan Dereli, 10 yıl içinde sistemde 2 - 2.5 milyon katılımcı, 15 milyar dolar civarında portföy büyüklüğü beklediklerini söyledi. 
     "Her konuda örnek alınan şirket olacağız" diyen Dereli, Oyak’ın emeklilik işini 42 yıldır yaptığını, bu tecrübenin avantajlarını kullanacaklarını kaydetti. Sektörde şu ana kadar 11 şirketin kuruluş izni aldığını, 10 tanesinin hayat sigorta şirketinden emeklilik şirketine dönüştüğünü belirten Dereli, "11 şirketten sadece Oyak, hayat sigorta şirketi olmasına rağmen, bunu emeklilik şirketine dönüştürmeyerek yeni bir şirket kurdu. Oyak, bugün bireysel emeklilik dediğimiz işi 42 yıldır kendi üyelerine yönelik yapıyor ve 200 bin üyesine bu hizmeti veriyor" şeklinde konuştu. 
     
     Tüm çalışanlara hizmet vereceğiz’ 
     "Bireysel emeklilikte tüm ülke insanına açık olacağız. Bir anlamda sivil Oyak olacağız" diyen Gökhan Dereli, "Oyak’ınki mesleki ve zorunlu bir emeklilik fonu, biz kamuya açık bir şirketiz. Bizden hizmet alacak katılımcılar şanslılar Oyak’ın 42 yıllık deneyiminin üzerine serbest piyasa ekonomisi içerisinde rekabet etmenin avantajlarını da ekleyeceğiz. Oyak’ın tecrübelerinden yararlanacağız. Ancak hedef kitlemiz içinde Türk Silahlı Kuvvetleri mensupları önemli yer tutmakla beraber, bütün çalışanlar bulunacak" diye konuştu. 
     
Piyasalar derinlik kazanacak      Bireysel emeklilik sistemiylesermaye piyasalarının da derinlik kazanacağını belirten Dereli, ABD’nin 9 trilyon dolarlık milli hasılasının yüzde 50’sinin emeklilik fonlarında olduğunu bu nedenle büyük krizlere direndiğini anlattı. 
     Dereli, 10 yıl içinde Türkiye’nin GSMH’nın yüzde 6’sının bu fonlarda olmasını beklediklerini kaydetti. 
     
Anadolu da hedef kitle      Biri likit olmak üzere 9 adet fon kuracak olan Oyak Emeklilik, katılımcılara beş adet emeklilik planı sunacak. Türkiye’de sosyal güvenlik sisteminde yıllardır kapatılamayan büyük açıklar bulunduğunu söyleyen Dereli, ilk fırsatta Anadolu’ya gideceklerini ifade etti. 
     Özellikle Anadolu’da yatırımların klasik yöntemlerle yapıldığına dikkat çeken Dereli, "Onlara bu işi anlatacağız. Oyakbank Türkiye’deki bankalar içinde doğuda en yaygın bankalardan biri. 250 Oyakbank şubesi ve 500 acenteyle bütün ülke halkına ulaşacağız" şeklinde konuştu. 
     Gökhan Dereli, bireysel emekliliğin ne gibi avantajlar sağladığının öğrenilmesiyle sisteme ilginin artacağını söyledi. 
     


SİYASET 





















</TEXT>
</DOC>
