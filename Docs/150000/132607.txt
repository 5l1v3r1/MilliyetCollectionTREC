<DOC>
<DOCNO> 132607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sondun02.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da seçimlerde 3 Türk kökenli aday meclise girdi 
</HEADLINE>
<TEXT>

     Hollanda'da dün yapılan erken genel seçimlerde, hiçbir parti tek başına hükümeti kuracak çoğunluğu sağlayamadı. 
     Merkez partilerinin kazançlı çıktığı seçimlerde, Demokrat İşçi Partisi PVDA milletvekili sayısını neredeyse ikiye katladı, aşırı sağcı Jim Fortuyn Listesi ise büyük bir hezimete uğradı. 
     Seçimlere katılan Türk kökenli adaylardan üçü milletvekilliğini kazandı. 
     Katılma oranının yüzde 79.9 olarak gerçekleştiği seçimlerde, Muhafazakar Hıristiyan Demokratlar Birliği CDA geçen seçimde 43 olan sandalyesi sayısını 44'e çıkararak seçimin galibi oldu. 
     Resmi olmayan sonuçlara göre, geçen yıl Mayıs ayındaki seçimlerde, büyük yenilgiye uğrayan PVDA ise bu kez üye sayısını 19 artırarak, 42 milletvekilliği kazandı ve oyların yüzde 27.3'ünü aldı. 
     Liberal Parti de VVD oylarını artırarak milletvekili sayısını 24'den 28'e çıkardı. 
     20 Partinin mücadele ettiği seçimlerde, 9 parti parlamentoya temsilci göndermeyi başarırken seçimlere ikinci parti konumunda giren Pim Fortuyn Listesi'nin, seçimin en büyük hezimetini yaşayan parti oldu. 
     Pim Fortuyn Listesi, sahip olduğu milletvekili sayısının 26'dan 8'e gerilediği dikkati çekti. 
     Türkler tarafından kurulan ve liderliğini Seyfi Özgüzel'in yaptığı İstikrarlı Hollanda Partisi yüzde 0.1 oranında oy topladı ancak milletvekilliği çıkaracak desteğe ulaşamadı. 
     
     ÜÇ TÜRK KÖKENLİ ADAY KAZANDI 
     Seçimlere değişik partilerin listelerinden katılan 21 Türk kökenli aday arasından üçü milletvekilliğini kazandı. 
     PVDA listesinin 4'üncü sırasından Nebahat Albayrak, CDA listesinin 15'inci sırasından Çoşkun Çörüz ve VVD'nin 27'inci sırasından katılan Fadime Örgü milletvekilliğini kazandılar. Önceki seçimlerde de milletvekili seçilen söz konusu Türk adaylar, bu seçimlerde de aynı başarıyı tekrarlamış oldular. 
     CDA listesinin 50'inci sırasında bulunan Nihat Eski de, partisinin koalisyon hükümetini kurmasından sonra, bakanlardan boşalacak yerlere kaydırma yapılacağı için milletvekiliğini kazanacak. 
     Diğer Türk kökenli adayların durumu ise, tercihli oyların sayılmasından sonra belli olacak. 
     Alınan bu sonuçlara göre, yeni koalisyon hükümeti, tekrar Hıristiyan Demokratlar'ın öncülüğünde kurulacak. 
     





</TEXT>
</DOC>
