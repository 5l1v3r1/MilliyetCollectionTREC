<DOC>
<DOCNO> 149353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko08.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'e büyük ilgi... Özelleştirme erken yapılabilir... 
</HEADLINE>
<TEXT>

     Maliye Bakanı Kemal Unakıtan, Tekel'in hem sigara hem de alkollü içki birimlerinin özelleştirilmesine yerli ve yabancı yatırımcıların büyük ilgisi olduğunu gözlemlediklerini söyledi. 
     Unakıtan, Tekel'in özelleştirme süreciyle ilgili düzenlediği basın toplantısında, şu ana kadar yapılmış olan hazırlıkları bugün gözden geçirdiklerini ve yetkililerin kendilerine bu hususta bilgi sunduğunu anlattı. 
     Tekel'in özelleştirilmesinin program içerisinde önemli bir yer tuttuğunu, bu çerçevede Haziran 2003'te Tekel'in sigara, içki üretim birimlerinin blok olarak satılması için ihaleye çıkılacağını bildiren Unakıtan, ''Bu tarih şu anda Haziran 2003 olarak öngörülmesine rağmen, çalışmalarımız bunu daha da erken tarihe çekmektir. Onun için çalışıyoruz. Belki de bunu Mayıs sonlarında yapacağız. Belki Haziran başlarında yapacağız'' diye konuştu. 
     Unakıtan, amaçlarının özelleştirme sürecini hızlandırmak olduğuna işaret ederek, şunları kaydetti 
     ''Tekel'in özellikle sigara üretim birimlerinin birlikte ve blok olarak özelleştirilmesinin piyasada rekabeti ve etkinliği sağlama açısından son derece önemli olduğunu düşünüyoruz. Bu bakımdan satış stratejimiz Tekel'i sigara, alkol ayrı ayrı, fakat blok olarak satmak olacaktır. 
     Bilinmelidir ki, Tekel'in özelleştirilmesi sürecinde tütün üreticisi ve sektör çalışanlarının zarar görmemesi için azami dikkat ve gayreti sarf etmekteyiz. Tekel'in hem sigara, hem alkollü içki birimlerinin özelleştirilmesine yerli ve yabancı yatırımcıların büyük ilgisi olduğunu gözlemliyoruz. Şu anda da temas halindeyiz. Bize içeriden veya dışarıdan oldukça fazla yoğun bir ilgi olduğunu görüyoruz. Onlarla, ilgililerle de, konuşmak isteyen herkesle de konuşuyoruz. Kapılarımız açık. Kim bizimle konuşmak isterse herkesi memnuniyetle kabul ediyoruz. İlk gözlemlerimiz de bizi oldukça sevindiriyor.'' 
     
     ''KAPSAMLI BİR PAZARLAMANIN İÇERİSİNE GİRMEK İSTİYORUZ'' 
     Maliye Bakanı Unakıtan, Özelleştirme İdaresi olarak yakın gelecekte kapsamlı bir pazarlamanın içerisine girmek istediklerini ifade ederek, ''Yapmak istediğimiz şu oturup da müşteri beklemek değil, müşteriyi bizzat aramak ve etkin bir pazarlama faaliyetinde bulunmak. Bunun için Özelleştirme İdaresi olarak yurtiçi ve yurtdışında da gerekli faaliyetlere başlayacağız'' diye konuştu. 
     Özelleştirecekleri kuruluşların, özelleştirme sonrasında istihdamı artıran, teknolojik gelişme sağlayan, piyasanın düzenli işleyişine ve üretimine katkıda bulunan bir yapıya kavuşmasını hedeflediklerini belirten Unakıtan, bu anlayışın, özellikle Tekel, Petkim, Tüpraş ve Telekom gibi kuruluşların özelleştirilmesinde önem verdiklerini bir husus olduğunu dile getirdi. 
     Unakıtan, özelleştirme neticesinde bazı işçilerin işsiz kalacağı, tamamen işlerinin biteceği veya o yerlerin tamamen kapanacağı gibi bir sıkıntıya düşmemeleri gerektiğini kaydederek, bunun için hiçbir tahrike kapılmamalarını rica ettiğini söyledi. 
     Unakıtan, konuşmasını şöyle sürdürdü 
     ''Yeni yatırımcıların özellikle bu yerleri daha iyi, daha rantabl bir şekilde çalıştırmalarını bekliyoruz. Buna göre düşünüyoruz. Şunu memnuniyetle ifade etmek isterim ki, Tekel'in özelleştirilmesinde bilhassa bazı alıcılar bize gelip Türkiye'yi bir sigara ihracat merkezi haline getireceklerini de söylüyorlar. Bunlar bizim için hep sevindirici noktalar. Özelleştirmede benimsenen şeffaflık ilkesi doğrultusunda Tekel ve diğer kuruluşların özelleştirilmesi sürecinde gelinen aşamaları da sizlerle paylaşmaya devam edeceğiz.'' Unakıtan, Tekel'den sonra THY'yi ziyaret edeceklerini daha sonra da Tüpraş'la ilgili olarak bazı kuruluşlardan bilgi alacağını belirterek, ''Bugünü tamamen özelleştirmeyle geçireceğim'' dedi. 
     





</TEXT>
</DOC>
