<DOC>
<DOCNO> 106795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sonspo09.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş... İdmanda Pancu şov yaptı... 
</HEADLINE>
<TEXT>

     Beşiktaşlı futbolcular, bir günlük iznin ardından, Göztepe ile yapacakları lig maçı hazırlıklarını bu sabah gerçekleştirdiği idmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen ve yaklaşık 2 saat süren idmanda siyah-beyazlı futbolcular, pas çalışmasının ardından yarım sahada çift kale maç oynadı. 
     Antrenmana, sakatlıkları süren Amaral, Nouma ve Bayram katılmazken, Ahmet Dursun ise fizyoterapist eşliğinde takımdan ayrı çalıştı. 
     Kulüp doktoru Ayhan Optur, Nouma ve Ahmet Dursun'un önemli sakatlıklarının bulunmadığını, Amaral'ı da dinlendirdiklerini belirterek, ''Sakatlık konusunda tek sorunu Bayram'da yaşıyoruz. Bu futbolcumuz 2 veya 3 hafta forma giyemeyecek. Diğer oyuncularımızın durumu ise iyi'' dedi. 
     
     PANCU ŞOV YAPTI 
     Beşiktaş'ın Rumen futbolcusu Daniel Gabriel Pancu, bugünkü idmanın yıldızı oldu. 
     Özellikle idman maçında attığı goller ve ortaya koyduğu performansla göz dolduran Pancu, teknik direktör Lucescu'dan övgü aldı. 
     
     LUCESCU-TÜMER GÖRÜŞMESİ 
     İdman bitiminde teknik direktör Lucescu, saha içinde Tümer ile özel bir görüşme yaptı. 
     Yaklaşık 20 dakika süren görüşmede Rumen teknik adamın, Tümer'e sahada yapmasını istediklerini anlattığı öğrenildi. 
     Bu arada, antrenmanı kulüp yönetim kurulu üyesi Emin Önal da izledi. 
     Siyah-beyazlılar, bu akşam yapacakları idmanla Göztepe maçının hazırlıklarını sürdürecek. 
     





</TEXT>
</DOC>
