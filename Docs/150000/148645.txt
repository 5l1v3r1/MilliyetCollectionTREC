<DOC>
<DOCNO> 148645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sonspo21.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de Biyediç olmadı, Tüfekçi gündemde 
</HEADLINE>
<TEXT>

     Teknik direktör arayışlarını sürdüren Göztepe'nin Nejat Biyediç'ten olumsuz yanıt aldığı ve İlyas Tüfekçi'nin gündeme geldiği belirtildi. 
     Kulüp Başkanı ve Göztepe A.Ş. Yönetim Kurulu Üyesi İskender Tuğsuz, A.A muhabirine yaptığı açıklamada, Mustafa Fedai'nin görevinden ayrılmasının ardından Nejat Biyediç ile yaptıkları görüşmelerin olumsuz sonuçlandığını kaydetti. 
     Bu görüşmenin sona ermesinin ardından, İlyas Tüfekçi ile temasa geçtiklerini belirten Tuğsuz, ''İlyas Tüfekçi ile görüştük. Bu görüşme olumlu sonuçlandı. Kendisini İzmir'e davet ettik. Kesin anlaşma için kulüp binasında biraraya geleceğiz'' dedi. 
     
     ZAFER BİRYOL İZİNLİ 
     Kan kanseri olan ablasına ilik vermek için İstanbul'a giden Zafer Biryol'un bu hafta Diyarbakırspor ile yapacakları karşılaşmanın kadrosunda yer almayacağını belirten Tuğsuz, ''Zafer'e bu hafta izin verdik. Zaten oynasa da aklı ablasında olacağı için verim alamayacaktık. Ablasına acil şifalar diliyoruz. Zafer gelecek hafta takıma katılacak'' diye konuştu. 
     





</TEXT>
</DOC>
