<DOC>
<DOCNO> 137122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/soneko05.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Savaşın etkisi menfi bir etki olarak algılanmamalı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, olası bir Irak savaşının Türkiye'nin özelleştirme programını etkileyeceğini, ancak bunun tamamiyle menfi bir etki olarak algılanamayacağını belirterek, ''kısmi bazı etkiler özelleştirme programını patlatacak özellikleri hiçbir zaman taşımayacaktır'' dedi. 
     Devlet Bakanı ve Başbakan Yardımcısı Abdüllatif Şener, bugün yeni Başbakanlık binasında Özelleştirme İdaresi Başkanı Turgut Bozkurt, Başkan Yardımcısı ve Daire Başkanları ile birlikte özelleştirme çalışmaları konusunda bir toplantı gerçekleştirdi. 
     Daha sonra bir basın toplantısı düzenleyen Şener, toplantıda, daha önce Özelleştirme Yüksek Kurulu ÖYK kararına bağlanan özelleştirme programındaki işlemlerin nasıl yürüdüğü, çalışmaların hangi safhada bulunduğu ve özelleştirme kapsamına alınacak kuruluşlarla ilgili olarak hangi çalışmaların yapıldığı ile ilgili bilgi aldığını kaydetti. Türkiye açısından özelleştirmenin ifade ettiği anlam ve özelleştirme idaresinin bu konudaki görevlerinin sorumluluklarının ve hareket tarzının ne olması gerektiği ile ilgili önlerine bir perspektif koyduklarını anlatan Şener, dünyada pek çok ülkenin özelleştirme konusunda önemli mesafeler aldığına işaret etti. 
     
     ''ÖZELLEŞTİRMEDE ALMAMIZ GEREKEN MESAFELER VAR'' 
     ''Ancak Türkiye'de şu anda özelleştirme konusunda almamız gereken çok yoğun mesailer ve mesafeler var'' diyen Şener, Türkiye'nin, dünyada ilk özelleştirmeye başlayan ülkelerden biri olmasına rağmen, Avrupa'nın gündeminden özelleştirmenin çıktığına dikkat çekti. 
     Hükümetin özelleştirmeye özel bir önem verdiğini vurgulayan Şener şunları kaydetti 
     ''Doğu bloku ülkeler bile 1990'lardan sonra başladıkları özelleştirme programını büyük bir çoğunlukla tamamlamışlardır. Ancak Türkiye hala pek çok kamu işletmesinin varlığı ile ekonomisine yön vermeye çalışmaktadır. Ekonominin rasyonelleşmesi açısından ülkemizdeki sınırlı kaynakların etkin dağıtımının gerçekleştirilmesi açısından hükümetimiz özelleştirmeye özel bir önem atfetmektedir.'' Şener, kapsamlı bir özelleştirme programı hazırladıklarını hatırlatırken, açıkladıkları programın belli takvimler içerisinde uygulanmasına büyük önem verdiklerini dile getirdi. 
     
     ''17 YILDIR YAPILMAYAN ÖZELLEŞTİRME'' 
     Türkiye'de 17 yıldır değişik hükümetlerin programlarına özelleştirmeyi aldıklarına da işaret eden Bakan Şener, şöyle devam etti 
     ''Ama bu 17 yıllık süre zarfında ilk defa hükümetimiz takvimiyle somut olarak bir özelleştirme programı ilan etmiştir. Daha önce takvimi belli, atılacak adımları belli, bir somut, kapsamlı özelleştirme programını hiç bir hükümet ilan etmemiş ve karara bağlamamıştır. İlk defa 58. Cumhuriyet Hükümeti olarak somut, takvimi belli, kapsamlı bir özelleştirme programı ilan ettik. Bunu ÖYK kararına bağladık ve uygulanması için de yapılması gereken herşeyi vaktinde yapmaya çalışıyoruz.'' Şener, iddialı özelleştirme programını gerçekleştireceklerini de belirterek, 17 yıldır Türkiye'de yapılamayan ve gerçekleştirilemeyen özelleştirmenin kendi hükümetleri döneminde, tamamlanacağını bildirdi. 
     
     IRAK SAVAŞI, ÖZELLEŞTİRME PROGRAMINI PATLATMAYACAK 
     Devlet Bakanı ve Başbakan Yardımcısı Abdüllatif Şener, düzenlediği basın toplantısında gazetecilerin sorularını da yanıtladı. 
     Bir gazetecinin Irak ile olası bir savaşın Türkiye'nin özelleştirme programını nasıl etkileyeceğini sorması üzerine, Şener, savaşın mutlaka bir etkisinin olacağını belirterek şunları söyledi 
     ''Ama bu etki tamamiyle menfi bir etki olarak algılanamaz. Savaşlar bazı sektörlerde genişlemeye, hatta talep artışı sağlayacak etkilere neden olabilir. Dolayısıyla özelleştirme programında meydana gelebilecek toplam etki bu yıl programımızı patlatacak nitelikte görülmemelidir. Zaten özelleştirme programımız dahilindeki kuruluşlara yönelik çok yoğun bir talebin olduğu şu ana kadarki gelişmelerden anlaşılmıştır. Bu talep yalnızca iç talep değildir. Bizim özelleştirme programı ile ilan ettiğimiz kuruluşlara yönelik olarak çok yoğun dış talepler var. Uluslararası düzeyde belli başlı büyük firmaların bu özelleştirme programına ilgi duyduklarını tespit etmiş bulunuyoruz.'' Şener, Irak'taki gelişmeleri, Türkiye'nin özelleştirme programını aksatacak, bozacak veya dengelerini değiştirecek nitelikler görmediklerini de vurgulayarak ''kısmi bazı etkiler de bu programı patlatacak özellikleri hiçbir zaman taşımayacaktır'' dedi. 
     





</TEXT>
</DOC>
