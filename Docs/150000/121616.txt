<DOC>
<DOCNO> 121616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo05.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Atatürk Olimpiyat Stadı'nın yolları, bürokrasiye takıldı... 
</HEADLINE>
<TEXT>

     Türkiye'nin spordaki en büyük maddi yatırımı olan Atatürk Olimpiyat Stadı'nın, yine ''Stop'' ettiği bildirildi. 
     Yapımı sırasında da zaman zaman bürokratik engellere takılan Atatürk Olimpiyat Stadı'nın, çevre yollarının yapılması tehlikesiyle karşı karşıya bulunduğu ve bunun stadın çürümeye terkedilmesi anlamına geldiği ileri sürüldü. 
     İstanbul Olimpiyatları Hazırlık ve Düzenleme Kurulu Genel Koordinatörü Yalçın Aksoy, stadın çevre ulaşımının sağlanması için 20 milyon dolarlık kredi bulduklarını ifade ederek, şunları söyledi 
     ''Bu anlaşma sonrasında, İstanbul Büyükşehir Belediyesi ve Karayolları Genel Müdürlüğü ile protokoller yapıldı. Ulaşım sorununun çözümü, 20 milyon dolarlık kredinin hazine tarafından onaylanmasına bağlıydı. 
     23 Ağustos tarihinde Devlet Planlama Teşkilatı'nda 2002 yatırım programındaki gerekli revizyon yapıldı. 2 Ekim 2002 tarihinde bu revizyonu onaylayan Yüksek Planlama Kurulu kararı alındı. Kredinin onaylanması için hazineye konu aktarıldı. Zamanın sorumlu bakanı Masum Türker olur verdi ve müzakere süreci başladı. Ancak, bu süreç 21 Kasım tarihli 52 sayılı genelge sonrasında durduruldu.'' 
     
     ''HUKUKA AYKIRI'' 

     Genelgenin yayınlanmasının doğal olduğunu belirten Aksoy, ancak Hazine Müstaşarlığı'nın bu müzakereleri durdurmasını anlayamadığını söyledi. 
     Aksoy, yayınlanan genelgenin 3. maddesinde, ''Finansmanının tamamı ve yarıdan fazlası, yabancı bankalarla yapılmış veya yapılacak anlaşmalara göre finanse edilecek projeler bu genelge kapsamı dışındadır'' denildiğini hatırlatarak, ''Bizim durumumuz da aynen bu. Yani bu finansmanı durdurmaya gerek yok. Müsteşarlık hukuka ve yayınlanan genelgeye aykırı davranarak müzakereleri durdurdu'' diye konuştu. 
     
     ''STAT ÇÜRÜMEYE TERKEDİLECEK'' 

     Statta, 31 Temmuz'dan bu yana bir çivinin dahi çakılmadığını kaydeden Aksoy, sağlanan dış kredi anlaşmasının sona erme tarihi olan 20 Aralık tarihine kadar sorunun çözülememesi halinde, stadın çürümeye terkedileceğini söyledi. 
     Aksoy, konuşmasını şöyle tamamladı 
     ''Yapılan anlaşmalardan vazgeçersek, çok büyük maddi ve manevi kayıplarla karşı karşıya kalırız. Atatürk Olimpiyat Stadı'nı ekonomiye kavuşturamayız. Bu yanlışlığın biran önce düzeltilmesi lazım. Bu tarihe kadar sorunun çözülerek kredinin kullanılır hale gelmemesi halinde hem sözleşmeden doğan yüklü tazminatlar boşa ödenecek, hem de stadın devreye girmesi belirsiz bir tarihe ertelenerek, çürümeye terkedilmesi sonucunu doğuracaktır.'' 
     





</TEXT>
</DOC>
