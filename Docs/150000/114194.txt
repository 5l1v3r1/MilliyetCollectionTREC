<DOC>
<DOCNO> 114194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sondun08.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler dünyadan bihaber 
</HEADLINE>
<TEXT>

     İngiltere'de yapılan bir araştırma, her 10 İngiliz'den sadece birinin en fazla bir dünya liderinin adını bilebildiğini, ancak halkın yarıya yakınının ülkenin izlenme rekorları kıran TV dizisi EastEnders'daki karakterlerin yarısını sayabildiğini ortaya koydu. 
     "Albert Square" dizisindeki Phil Mitchell karakterinin Irak lideri Saddam Hüseyin'den iki kat daha fazla tanındığına dikkat çeken araştırmacılar, halkın sadece yabancı devlet adamlarını değil, kendi bakanlarını da fazla tanımadıklarına dikkat çekiyor. 
     Araştırmalara göre, yüzde 25'i "Big Brother" adlı programın son şampiyonu Kate Lawler'ı tanıyan İngilizlerin sadece yüzde 24'ü yaklaşık 6 yıldır Başbakan Yardımcılığı yapan John Prescott'a ya da aynı sürede Maliye Bakanlığı yapan Gordon Brown'ın İngiliz kabinesinin mensupları arasında bulunduğunu biliyor. 
     Uzmanlar, "Whitaker" adlı almanak firması tarafından düzenlenen araştırmanın, İngiliz halkının bilgi ve genel kültür eksikliğine önemli bir işaret sayıldığını belirtiyorlar. 
     İngiltere'de yetişkinlerin yüzde 9'unun, yani 4.3 milyon kişinin hayatında hiçbir zaman, TV'den, radyodan haber izlemedikleri ve asla gazete okumadıkları belirlendi. İngilizlerin yüzde 51'inin ise günde sadece bir saatini haberleri izlemek için ayırdığı, buna karşılık nüfusun yüzde 86'sının TV'deki diziler, "reality" şovlar ve benzeri yapımları hiç kaçırmadığı kaydedildi. 
     Araştırmaya katılan yaklaşık bin kişiden yüzde 11'inin, kendi başbakanları dahil, tek bir dünya liderinin bile adını bilemez durumda olduğunu ifade eden araştırmacılar, yine de buna rağmen İngilizler açısından en tanınmış liderin yüzde 83 oranla Tony Blair, yüzde 82 oranla ABD Başkanı George Bush, yüzde 25 oranla Irak lideri Saddam Hüseyin, yüzde 23 oranla Fransa Cumhurbaşkanı Jacques Chirac, yüzde 16 oranla Rusya Devlet Başkanı Vladimir Putin ve yüzde 6 oranla Zimbabwe Devlet başkanı Robert Mugabe olduğu belirtiliyor. 
     "EastEnders" karakterleri sorulduğunda ise İngilizlerin yüzde 63'ünün en az bir ismi, yüzde 46'sının ise 5 isimlik listeyi bir çırpıda söyleyebildikleri kaydediliyor. 
     İngilizlerin yüzde 42'si kendi kabinelerindeki isimler sorulduğunda tek bir isim bile söyleyemezken, yüzde 30'u sadece Başbakan Blair'in adını sayabiliyor. Başbakan Yardımcısı Prescott ve Maliye Bakanı Brown'ın halkın yüzde 24'ü tarafından tanındığı ülkede, İçişleri Bakanı David Blunkett'in adının ise ancak İngilizlerin yüzde 20'si tarafından bilindiği belirtiliyor. 
     





</TEXT>
</DOC>
