<DOC>
<DOCNO> 143018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/soneko06.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün Reformların efendisi imar reformudur... 
</HEADLINE>
<TEXT>

     Ankara Ticaret Odası Başkanı Sinan Aygün, ''Reformların efendisi imar reformudur. Bu reform gerçekleştirilirse Türkiye IMF'den, ek vergilerden, borçlardan kurtulur'' dedi. 
     Aygün, yaptığı yazılı açıklamada, Türkiye'nin borç sarmalından çıkışının ve taze kaynağının adresinin imar reformu olduğuna işaret ederken, kapsamlı bir imar reformu ile Türkiye'nin 150 milyar dolar üzerinde taze kaynak bulacağını ileri sürdü. 
     Açıklamasında, kamu arazilerinin işgali ile bazı kesimlerin inanılmaz rant geliri elde etmelerine karşı, kamunun bu rantlardan pay alamadığına dikkati çeken Aygün, bu haksız kazançların cazibesinin, kamu arazilerindeki yağmanın boyutlarını büyüttüğünü belirtti. Haksız ve yasal olmayan arazi yağmacılığın toplumda yeni yasa dışı güç odaklarının oluşumuna ve mevcut odakların güçlenmesine büyük katkı sağlayarak, kamu otoritesini zaafa uğratacak düzeyde tehlikeli boyutlara ulaştığını kaydeden Aygün, bu alanda radikal bir adım atılmasının kaçınılmaz hale geldiğini vurguladı. 
     Kamu arazilerinin işgalinin ilçe ve semtler oluşturacak kadar ileri gittiğini ve burada yaşayanların her türlü belediye hizmetinden kolaylıkla faydalandığını dile getiren Aygün, ''Bu bölgedeki alt yapıların finansmanını işgalden pay almayanlar karşılamaktadır. Ancak buna karşılık hiç bir vergi ya da harç tahsil edilememekte, zaman her geçen gün devletin aleyhine işlemektedir'' dedi. 
     
     İMAR REFORMUNUN KAPSAMI 
     İmar uygulamalarında kamunun gelir kaybının sadece kötü niyetle yapılan işgal ve kaçak yapılaşmadan kaynaklanmadığını, devletin devamlılığı ilkesini hiçe sayan yerel yönetim uygulamalarının da sorunun ağırlaşmasında etken olduğunu belirten Aygün, önerdikleri imar reformunun kapsamını ve buradan elde edilecek gelir kalemlerini şöyle açıkladı 
     ''-İşgal altındaki kamu arazilerinin işgalcilerine rayiç bedele yakın bir bedelle uzun vadeye yayılan bir ödeme planı ile satılması ile elde edilecek gelir, -İşgal edilmiş kamu arazilerinin üzerinde kurulu bulunan ve iskan izni bulunmayan binaların ruhsatlandırılıp yasal hale getirilmesi karşılığında tahsil edilecek vergi ve harçlar, -İnşaat izni olup da planına göre inşa edilmemiş yapıların, binaya bir risk yükleyip yüklemediği dikkate alınarak planını fiili duruma uygun hale getirilmesi karşılığı alınacak bedel ile iskan ruhsatı vergi ve harçları, -İskan izni olmasına ve plana uygun inşa edilmesine rağmen iskan ruhsatı alınmamış binalar için iskan ruhsatı verilmesi ile elde edilebilecek vergi ve harçlardır.'' Türkiye geneli göz önüne alındığında ciddi bir imar reformundan yaklaşık 150 milyar dolar gelir elde etmenin mümkün olduğunu dile getiren Aygün, imar reformu için atılması gereken adımın kadastro çalışmalarının süratle tamamlanması gerektiği olduğunu bildirdi. 
     Aygün, bu aşamadan sonra kadastrolu ve kadastrosuz ancak işgal edilmiş arazilerin tespiti ile belediye, vakıf ve kamu kuruluşlarının işgalli arazilerinin tespitinin yapılması gerektiğini belirtirken, İstanbul, İzmir, Ankara , Denizli, Muğla, Adana, Mersin, Bursa, Gaziantep, Diyarbakır, Antalya gibi yoğun göç alan illerdeki toprak işgallerine ilişkin envanter çalışmalarına başlanması çağrısında bulundu. 
     
     DEPREM KUŞAĞI 
     Deprem kuşağında bulunan Türkiye için imar reformunun bu anlamda da büyük katkı sağlayacağını ifade eden ATO Başkanı, şunları kaydetti 
     ''Bu envanter çalışması sırasında özellikle deprem riski bulunan illerde bulunan yapıların dayanıklılığının sağlanması için, binaların durumunun ekonomik, bilimsel ve teknik olarak kabul edilebilir bir yöntem ile tespit edilmesi, ikinci aşama olarak bunların güçlendirilmesi ya da ayıklanması hayati önem taşımaktadır. Bu çalışmalar ile imar reformu ile birlikte, kentlerimizin depreme karşı daha güvenli hale getirilmesi sağlanmış olacaktır.'' 
     





</TEXT>
</DOC>
