<DOC>
<DOCNO> 144200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun48.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat 745 yıl sonra düşecek mi 
</HEADLINE>
<TEXT>

     ''Bağdat yarın bir gün Amerikalıların eline geçerse Moğol işgalinden bu yana ilk kez yabancı işgaline uğramış olacak...'' Fransız haber ajansı AFP, Cengiz Han'ın torunu Hülagu'nun 10 Şubat 1258'de hilafetin başkenti Bağdat'ı istila ettiğini anımsattı ve o tarihten bu yana Bağdat'ın ''yabancı asker çizmesi'' altına düşmediğine dikkat çekti. 
     Tunuslu tarihçi Ahmet Kedidi'nin görüşlerine başvuran ajans, ''Moğollar bilim, sanat ve edebiyatın merkezi konumundaki Bağdat'ta taş üstünde taş bırakmadılar. Irak başkenti yarın öbür gün Tommy Franks gibi bir Amerikalı 'halife'nin eline geçerse bu, Arapların ve Müslümanların vicdanını yaralar, çünkü orası bir zamanlar İslam'ın başkentiydi'' ifadesini kullandı. 
     Mısır'da yayımlanan Eşşaab gazetesinin başyazarı Talat Rumeyh de, Kudüs'ün ''Siyonist işgali'' altında olduğunu, Beyrut'un da 1982'de İsrail tarafından işgal edildiğini anımsatarak, ''Bu kez işgalciler Amerikalılar olacak. Oysa tam da şu sıralarda Arap ve Müslüman dünyasında hararet yükselmiş durumda'' diye görüş belirtti. 
     Rumeyh, ''Bağdat'ın işgali, İslami dalganın kabarmasına, ABD ve İngiltere'yle geniş ölçekli bir çatışmaya yol açacaktır'' dedi. 
     Katar üniversitesinden siyasetbilimci Muhammed El Mesfer de, görüşlerini dile getirirken, ''Amerikalılar onca kan akıttıktan sonra eninde sonunda Bağdat'ı istila edecekler, ama Iraklıların elleri armut toplamayacaktır'' diye konuştu ve Irak'ın işgalinin, bölgede birçok rejim değişikliğinin girizgahı olacağını düşündüğünü söyledi. 
     Suudi gazetesi Eşşark El Avsat yorumcusu İyad Ebu Şakra da, düşüncesini anlatırken, ''Bağdat gibi saygın bir Arap başkentinin işgali, orta ve uzun vadede Arap rejimlerini sarsacaktır'' diye konuştu. 
     Mısırlı strateji uzmanı Cemal Abdülcevat ise Bağdat'ı sivil halkın kanını dökmeden ele geçirmeleri halinde Amerikalıların, zorbalık rejimini deviren kurtarıcılar gözüyle görüleceklerini düşündüğünü belirtti. 
     Abdülcevat, ''Ancak yıllar boyu hüküm süren totaliter bir rejimin devrilmesi, kanlı çatışmalara ve ülkenin yıpranmasına da yol açabilir. ABD durumu normalleştiremezse Irak Afganistan'a döner'' diyerek uyarıda bulundu. 
     





</TEXT>
</DOC>
