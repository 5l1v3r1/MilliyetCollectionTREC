<DOC>
<DOCNO> 136782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sonspo05.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya... Batistuta'nın cezası affedildi... 
</HEADLINE>
<TEXT>

     İtalyan Futbol Disiplin Kurulu, FC İnter takımında oynayan Gabriel Batistuta'ya rakibine attığı dirsekten dolayı verilen 2 maçlık cezayı af etti. 
     Geçtiğimiz hafta yapılan Reggina maçında defans oyuncusu Ivan Franceschini'ye attığı dirsekle televizyon kameralarına yakalanan Batistuta, Futbol Federasyonu'na bağlı olan spor hakimleri tarafından 2 maç ceza almıştı. 
     İnter'in itirazı üzerine toplanan 1. ve 2. lig takımlarının bağlı olduğu Lega'nın Lig Birliği bir organı olan Futbol Disiplin Kurulu, Arjantinli futbolcunun oyun içindeki hareketinin kural dışı olmadığını ve olayı gören hakemin müdahale edebilecek tek kişi olduğuna karar verdi. 
     Disiplin Kurulu'nun Batistuta'nın cezasını af etmesi İtalya'da polemiklere yol açtı. Bazı gazeteler olaya ''Skandal'' değerlendirmesi yaparken, bazı kulüp başkanlarının da yanlı bir karar alındığını savunduğu görüldü. Torino Kulübü Başkanı Attilio Romero ''Komik ve trajik bir karar'' dedi. 
     Batistuta'nın 2 maç cezasının kalkmasına en fazla sevinen İnter'in Teknik Direktörü Hector Cuper'in, yarın yapılacak Chievo-İnter maçında golcü futbolcuya görev vereceği bildirildi. 
     





</TEXT>
</DOC>
