<DOC>
<DOCNO> 112896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko22.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamid Karzai, uyuşturucunun önlenmesi için işbirliği çağrısı yaptı 
</HEADLINE>
<TEXT>

     Afganistan Devlet Başkanı Hamid Karzai, Türkiye'ye verdiği destek nedeniyle teşekkür etti. 
     Cumhurbaşkanı Ahmet Necdet Sezer, Çırağan Sarayı'nda gerçekleştirilen EİT 7. Devlet Başkanları Doruk Toplantısı'ndaki konuşmasının ardından, toplantıya katılan üye ülkelerin devlet başkanlarına alfabetik sıraya göre söz verdi. 
     İlk sözü alan Afganistan Devlet Başkanı Karzai, Türkiye Cumhuriyeti Devleti ve Cumhurbaşkanı Sezer'e, Afganistan'a ilişkin sözleri ve verdiği destek nedeniyle teşekkür etti. 
     Hamid Karzai, özellikle Türk Silahlı Kuvvetleri'nin uluslararası güvenlik yardım kuvvetinde yer alması nedeniyle de Cumhurbaşkanı Sezer'e teşekkür etti. 
     Toplantının EİT amaçlarına hizmet için önemli bir kilometre taşı olduğunu ve EİT'e üye ülkelerin işbirliğinin artırmasına büyük katkıda bulunacağını vurgulayan Karzai, Afganistan'ın yeniden yapılandırılmasının bölgedeki barış ve istikrar için çok önemli olduğuna dikkat çekti. 
     EİT'in de bu anlamda önemli katkıları olacağını dile getiren Karzai, Afganistan halkının barışı güçlendirilmesi ve refahın getirilmesi gayretlerinden büyük memnuniyet duyduğunu dile getirdi. 
     ''Bu bölgenin güvenliği demokrasi ve hukukun üstünlüğü için çok önemlidir'' diyen Karzai, Afganistan Ulusal Meclisi Loya Jirga'nın barış ve refah için önemli adımlar attığını söyledi. 
     Politik istikrarın yanı sıra ekonomik büyümenin sağlanmasının da önemine işaret eden Karzai, yeniden yapılanma programında özel sektörün büyümesi için mali ve hukuki çerçeveyi yeniden yapılandırmak için çalıştıklarını ifade etti. 
     Karzai, bunun için uluslararası yatırımcıları da bölgeye davet ettiklerini ve serbest piyasa ekonomisine doğru çalışmalarını sürdürdüklerini belirtti. 
     
     UYUŞTURUCUYA KARŞI İŞBİRLİĞİ ÇAĞRISI 
     Afganistan'ın EİT çerçevesinde üye ülkelerin karşılıklı yararını sağlayacak projelere katılacağını anlatan Karzai, ''Bölgede barış ve istikrarın oluşması, bölgesel işbirliğine ve Afganistan'ın yeniden yapılanmasına bağlıdır'' diye konuştu. 
     Karzai, şu anda Afgan halkının en çok ihtiyaç duyduğu şeyin güvenlik olduğunu da ifade ederek, dünya ülkelerinin teröre karşı mücadelede seslerini yükselttiklerini ve bunun sürdürülmesi gerektiğini kaydetti. 
     Afganistan'ın Müslüman bir ülke olduğunu hatırlatan Karzai, İslamiyet'in bir hoşgörü dini olduğunu söyledi. Karzai, komşu ülkelerin Afganistan'ın içişlerine karışmaması gerektiğini dile getirdi. 
     Hamid Karzai, EİT ülkelerini ve bölge ülkelerini uyuşturucu belasının önlenmesinde de işbirliğine çağırdı. 
     





</TEXT>
</DOC>
