<DOC>
<DOCNO> 144032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur28.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Bu tezkerenin kabulu savaş ilanıdır'' 
</HEADLINE>
<TEXT>

     CHP Genel Başkanı Deniz Baykal, Türkiye'nin Irak'a yapılacak bir operasyon için hava sahasının kullanılmasına izin vermesinin ''transit geçiş'' olarak nitelendirilemeyeceğini bildirerek, ''Türkiye bu kararla hava sahasını Irak'a tecavüz için izin vermektedir. Bu tezkerenin kabulü savaş ilanıdır'' dedi. 
     Baykal, ABD'nin önde gelen bir senatörünün ''Bugün ülkem için ağlıyorum'' dediğini belirterek, ''Bugün hepimiz insanlık için ağlıyoruz'' diye konuştu. 
     CHP Grubu, Türk Silahlı Kuvvetleri'nin yurt dışına gönderilmesi ve Türk Hava sahasının yabancı silahlı kuvvetlerin hava unsurlarının kullanımına açılmasına ilişkin tezkerenin TBMM Genel Kurulu'nda görüşülmesinden önce saat 14.00'de olağanüstü toplandı. 
     Toplantıda CHP Genel Sekreteri Önder Sav ve arkadaşları, CHP milletvekillerinin tezkereye ilişkin tutumlarını kamuoyuna gösterebilmek bakımından tek tek oylarının rengini açıklamaları için önerge verdi. Önerge, oybirliği ile kabul edildi. 
     CHP Genel Başkanı Baykal, grupta yaptığı konuşmada, Irak'a bugün başlatılan saldırı ile yeni bir dönemin başladığını belirterek, ''hak, hukuk dönemi yerine güç, zor dönemi başladı. Böyle bir şey olmasını istemezdik, keşke olmasaydı'' dedi. 
     TBMM Genel Kurulu'nda bugün ele alınacak olan tezkerenin içeriğinin çok iyi anlaşılması gerektiğini belirten Baykal, ''Tezkere kolaylıkla bu bir transit geçiş izni, hava sahasının kullanılmasından ibaret diye savunulabilir diye düşünülebilir. Ama, gerçek bu değil. Bu karar, Türkiye'nin hava sahasını tecavüz için kullanımına izin vermektir'' diye konuştu. 
     Türkiye'nin hava sahasının kullanılmasına izin vermesinin İtalya ya da Almanya'nın vermesinden farklı bir anlam içerdiğini belirten Baykal, şunları söyledi 
     ''Burası transit geçit değil. Çünkü, uçaklar Türk hava sahasını geçip Irak'a tecavüz edecek. Bu bizi ne duruma sokacak. BM'nin 14 Aralık 1974 tarih 3314 sayılı bir kararı var. Bu karar, bir devletin, başka bir ülkenin kendi sahasını kullanarak 3. bir ülkeye saldırısına izin verirse o ülkeye tecavüz etmiş sayılır. Bu, Uluslararası Adalet Divanı'nın 27 Haziran 1986 tarihli kararıyla da tescil edildi. Dolayısıyla, bizim ülkemizin hava sahasından geçerek Irak'a yapılan bir tecavüz Türkiye'yi de mütecaviz konumuna sokar. O nedenle bugün alınacak olan karar savaş kararıdır. Bunun çok iyi anlaşılması gerekir.'' Deniz Baykal, tezkerede Türk hava sahasının yabancı ülke silahlı kuvvetlerinin hava unsurlarının kullanımına açılırken hiçbir sınırlama da yapılmadığına dikkat çekti. Baykal, ''Hava sahasının kayıtsız şartsız kullanılması öngörülmüştür. Yani bombardıman için kullanılması, nakliye uçakları tarafından kullanılması, lojistik amaçlarla kullanılması, asker indirmek üzere, cephane indirmek üzere, füze intikal ettirmek üzere ya da fiilen doğrudan doğruya bombalamak için kullanılması konusunda, kullanma biçimiyle ilgili bir ayrım yapma arayışı söz konusu olmamıştır. Kayıtsız şartsız hava sahamızın uzunca bir süre kullanılmasına izin verilmiştir.'' 
     
     AK PARTİ GRUBU 

     AK Parti grup toplantısında Başbakan Tayyip Erdoğan ile Dışişleri Bakanı Abdullah Gül sözaldı. 
     Tayyip Erdoğan henüz güven oylamasının yapılmadığını hatırlatarak "bugünkü oylamayı güven oylamasının başlangıcı olarak görüyorum. Hepinizden oy istiyorum" dedi. 
     Milletvekilleri, Başbakan Erodğan'ın bu sözlerini alkışlarla karşıladı. 
     Erdoğan, savaşa karşı olan ülkelerin de hava sahasını açtıklarını hatırlatarak, ABD ile ilişkelirin bozulması halinde Türkiye'nin mali sıkıntılar yaşayabileceğine de dikkat çekti. 
     
</TEXT>
</DOC>
