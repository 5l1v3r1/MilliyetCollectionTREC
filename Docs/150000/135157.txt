<DOC>
<DOCNO> 135157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/spor/aspo.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM'E SANAL HÜCUM 
</HEADLINE>
<TEXT>

Camiayı sarsan Sarı-Kırmızılı üye, takımın ciddiyetsiz tutumunu eleştiriyor, Galatasaray Teknik Direktörü'nü çirkin bir dille iğneliyor, Başkan Canaydın'ı seyirci kalmakla suçluyor 
     HALİL ÖZER 

     İNTERNET sitelerine gönderilen isimsiz bir mail Galatasaray’da ortalığı karıştırdı. Antalya’daki kamp çalışmalarını takımın kaldığı otelde izleyen bir kongre üyesinin kaleme aldığı izlenimler, tüm camianın bilgisayarlarında dolaşıyor ve herkes bu maili konuşuyor. Yönetim kurulu üyeleri, bazı divan ve kongre üyelerine gönderilen yazıda, Terim’in ve futbolcuların kamp sırasında gösterdiği davranışların olumsuzluğundan söz ediliyor. Antalya izlenimlerinde Terim ile takım arasında ciddi problemlerin olduğu, bu şartlarda başarının gelmesinin hayal olacağı belirtiliyor. 
     İşte kongre üyesinin şok suçlamaları 
     1- Hoca dünyaları ben yarattım havasında... Herkesi parmağında oynatıyor. 
     2- Takım ne doğru dürüst çalışıyor, ne de taktik ve kondisyon çalışması yapıyor. 
     3- Futbolcular, hoca için "150 bin dolar aylık alıyor. Ama takım umurunda değil. Başkan herşeyi hocaya bırakmış. Babasının çiftliği gibi takımı yönetiyor" diye düşünüyor. 
     4- Takımda herkes kendi derdinde. Hoca sadece kendi krallığını ilan edip gününü gün ediyor. Futbolcular hocadan çok korkuyorlar. 
     5- Eski ödeme sistemi yok. Herkese garanti para veriliyor. Kaleci Kerem bile Lincoln Navigator alacakmış. 
     6-Hasan Şaş ayrı bir alem. Gelecek ay ısmarladığı Mesarati arabasından başka birşey düşünmüyor. 
     7- Hocanın, Lucescu’nun adamlarına karşı bir tavrı var. 
     8- Fatih Hoca, Emre ile küsmüş durumda. Brugge maçındaki hatasından sonra bir kez bile konuşmamış. Emre’nin önümüzdeki sezon gitmesine kesin gözü ile bakılıyor. 
     9- Otelde Özer Saracoğlu ve Burak da Elmas var. Biri 30, biri 29 yaşında. Ama hocanın ne kimseyi dinlediği, ne de taktığı var. 
     
Futbolculardan tepki      GALATASARAY kongre üyesinin yaptığı açıklamalar camiayı karıştırırken futbolcular da olaya büyük tepki gösterdi. Kaptan Bülent Korkmaz, arkadaşları adına yaptığı açıklamada şu ifadeleri kullandı "Hocamız Sayın Fatih Terim’i eleştiren yazıda, bizlere atfedilen düşünceler gerçek dışıdır. Yazılanları kınıyor ve bu satırlarda yer alan görüşlerin bizlere mal edilmesinden dolayı duyduğumuz üzüntüyü dile getirmek istiyoruz." 
     



 SPOR 
























</TEXT>
</DOC>
