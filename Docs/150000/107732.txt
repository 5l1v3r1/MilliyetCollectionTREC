<DOC>
<DOCNO> 107732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sondun09.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakanı "Saddam, aç-kapa oyunu oynuyor" 
</HEADLINE>
<TEXT>

     İngiltere Dışişleri Bakanı Jack Straw, Irak lideri Saddam Hüseyin'i uyarırken ''ya elindeki kitle imha silahlarını bırak ya da rejiminin sona ermesine razı ol'' dedi. SKY TV'ye konuşan Straw, Birleşmiş Milletler içinde ABD başkanı George Bush'un Irak konusundaki tutumuna büyük bir destek bulunduğunu da savunurken, ''Iraklılar'ın uluslararası kamuoyuyla çok uzun bir süredir kedi-fare oyunu oynadıklarını, ama artık oyunun bittiğini'' söyledi. 
     Silah denetçilerinin Irak'a yeniden kabul edilmeleri ve hiçbir kısıtlama olmaksızın faaliyetlerini sürdürebilmeleri gerektiğini de vurgulayan Straw, ''bütün bunlar olmadıkça Saddam'ın sürdürdüğü rejim bitmeye mahkumdur'' dedi. 
     Saddam Hüseyin'in seçme şansı bulunduğunu, ancak fazla vakte sahip olmadığını da kaydeden Straw, ''tercihini o yapacak'' diye konuştu. 
     Saddam Hüseyin rejimiyle ilgili yeni delillerin 24 Eylül günü açıklanacağını da hatırlatan Straw, bu dosyada Saddam'ın biyolojik ve kimyasal silahlarıyla ilgili yeterli delilin yer alacağını kaydetti. 
     Saddam rejimini uluslararası toplumla ''aç-kapa oyunu oynamakla'' da suçlayan Straw, ''ben bütün dünyadaki meslektaşlarım olan dışişleri bakanlarıyla görüştüm ve gördüm ki Başkan Bush'un Irak konusundaki tutumu sanıldığından fazla destekleniyor'' dedi. 
     





</TEXT>
</DOC>
