<DOC>
<DOCNO> 144400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/guncel/gun03.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara harek tı Fırat’ta tıkandı 
</HEADLINE>
<TEXT>

Son sürat Bağdat’a ilerleyen müttefikler, 160 kilometre boyunca direnişle karşılaşmadı. Ancak Irak ordusu, Bağdat’a 375 kilometre kala, Fırat kıyısındaki Nasiriye’de birlikleri durdurmayı başardı 
     DIŞ HABERLER SERVİSİ 

     ABD ve İngiliz kara birliklerinin, önceki akşam Kuveyt’ten başlattıkları Irak işgali, dün birliklerin başkent Bağdat’a doğru ilerleyişi ve güneydeki bazı kentler çevresinde yaşanan yoğun çatışmalarla sürdü. Önceki akşam TSİ 21.00’de 2 binden fazla tank, Bradley tipi saldırı araçları, kamyonlar ve petrol tankerleriyle Irak’a giren Amerikan 3. Zırhlı Piyade Tümeni, Apache helikopterlerinin himayesinde, dün başkent Bağdat’a doğru 160 kilometre ilerledi. 
     
     KARTALLAR GELECEK 
     Ancak tümen, Fırat kıyısındaki Nasıriye’ye yaklaştığında, mevzilenmiş Irak birliklerinin direnişiyle karşılaştı. Irak toprakları içinde bu gelişmeler olurken, Kuveyt’te ABD’nin en seçkin askerlerini bünyesinde barındıran 101. Hava İndirme Tümeni "Çığlık Atan Kartallar", 270’in üzerinde helikopterle Irak sınırında konuşlanmaya başladı. Binlerce askerden oluşan "Çığlık Atan Kartallar"ın Apache, Black Hawk, Chinook ve Kiowa Warrior helikopterleriyle, Irak birlikleri tarafından durdurulan müttefik güçlerine destek amacıyla Irak’a gireceği öğrenildi. Bu arada Irak’ın güneyindeki Umm Kasr kenti dün de şiddetli çatışmalara sahne oldu. Amerikan deniz piyadeleri, önce kentin yeni limanını ele geçirdi. Umm Kasr’ın yeni limanına 1.5 kilometre uzaklıktaki eski limanı da ancak dün akşam ele geçirilebildi. Aralarında üst rütbeli subayların da olduğu çok sayıda Iraklı asker esir alındı. 
     
     KARADA İLK KAYIPLAR 
     Umm Kasr’daki direnişin kırılmasının ardından birlikler, Basra’ya yönelerek Irak’ın güneyindeki en önemli kenti kuşattı. Kuşatmaya "Çöl Fareleri" denilen İngiliz 7. Zırhlı Tümeni’nden de iki birlik katıldı. Bu arada ABD, iki askerle kara savaşındaki iki ayrı çatışmada ilk "resmi" kayıplarını verdi. 
     Müttefikler için dünün en önemli askeri başarısı, Fao yarımadasındaki petrol pompa istasyonlarının ele geçirilmesiydi. İngiltere Savunma Bakanı Geoff Hoon, söz konusu tesislerin İngiliz güçlerince ele geçirildiğini açıkladı. Irak’ın güneydoğusundaki Fao, İran-Irak savaşında, 1986’da İranlıların eline geçti. Irak, Fao’yu "askerlik tarihinin en şiddetli topçu düellosu" sonucu ancak Nisan 1988’de geri alabilmişti. 
     



 GÜNCEL 






























</TEXT>
</DOC>
