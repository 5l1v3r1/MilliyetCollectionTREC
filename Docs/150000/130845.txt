<DOC>
<DOCNO> 130845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur34.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
12 günlük bebeğe açık kalp ameliyatı... 
</HEADLINE>
<TEXT>

     İzmir'de, 12 günlük bebeğin kalp damarları başarılı bir açık ameliyatla değiştirildi. 
     Dokuz Eylül Üniversitesi DEÜ Tıp Fakültesi Hastanesi'nde, Göğüs Kalp Damar Cerrahisi Anabilim Dalı Başkanı Prof. Dr. Ünal Açıkel ve ekibi tarafından ''Büyük Arter Transpozisyonu'' denilen büyük arterlerin yer değiştirmesi hastalığıyla doğan Atakan Gül'ün kalp damarları açık kalp ameliyatıyla değiştirildi. 
     Dünyada ''binde bir rastlanan'' bir hastalık olan ''Büyük Arter Transpozisyonu'' hastası 12 günlük bebeğin, ameliyat edilmeden önce 3.5 kilo geldiğini belirten Prof. Dr. Açıkel, ameliyattan sonra bebeğin 4 kiloya çıktığını kaydetti. 
     Prof.Dr. Ünal Açıkel, şu bilgileri verdi 
     ''Bebeğin aort ve akciğer atardamarları ters yerlerden çıkıyordu. Bu şekilde vücutta tamamen kirli kan dolaşıyordu. Normal bir insandaki kan dolaşımının tam tersi bir durum vardı. Bebeğin bu şekilde yaşaması mümkün değildi. Bebek, doğumdan itibaren kontrolümüz altında tutularak, açık kalp ameliyatına alındı ve kalpten çıkan her iki atardamar yerlerinden çıkartılarak, doğru yerlere yerleştirildi ve normale döndürüldü.'' Prof.Dr. Ünal Açıkel, bu durumun, Türkiye'de çok az yerde yapılan bir cerrahi müdahale olduğunu belirtti. 
     
     SAĞLIĞINA KAVUŞTU 
     Atakan bebeğin, tamamen sağlıklı olarak hastaneden taburcu edildiği bildirildi. 
     Balıkesir'in Edremit İlçesi'nde yaşayan anne Fazilet Gül, bebeğinin sağlığına kavuşmasından dolayı mutlu olduğunu söyledi. Fazilet Gül, 4 yaşında bir kız çocuğu daha bulunduğunu, ameliyatın yeşil kart ile yapıldığını anlattı. 
     





</TEXT>
</DOC>
