<DOC>
<DOCNO> 103758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur05.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS Yerleştirme Sonuçları yarın açıklanıyor... 
</HEADLINE>
<TEXT>

     Öğrenci Seçme Sınavı yerleştirme sonuçları yarın açıklanacak. 
     Öğrenci Seçme ve Yerleştirme Merkezi ÖSYM Başkanı Dr. Fethi Toker, 2002-ÖSS yerleştirme sonuçlarına ilişkin bilgileri kamuoyuna açıklamak için yarın saat 10.00'da basın toplantısı düzenleyecek. 
     Adaylar basın toplantısının başladığı saatten itibaren, Y-ÖSS puanlarına göre hangi yükseköğretim programlarına yerleştirildiklerini internetten, 900'lü telefon hatlarından ve WAP uyumlu cep telefonlarından öğrenebilecekler. Söz konusu iletişim araçlarının adresleri ve numaraları şöyle 
     
     İNTERNET ADRESLERİ 
     http osys.osym.gov.tr http osys2002.osym.gov.tr 
     
     900'LÜ TELEFON HATLARI 
     0 900 309 1997 
     0 900 309 1998 
     0 900 310 1401 
     0 900 310 1402 
     WAP UYUMLU CEP TELEFONLARI 
     http wap.osym.gov.tr 
     
     PAZARTESİ GÜNÜNDEN İTİBAREN POSTALANACAK 
     2002-ÖSS yerleştirme sonuçları, Türkiye Gazeteciler Cemiyeti tarafından bastırılarak dağıtılacak olan Sınav Sonuç Gazetesi ile de adaylara duyurulacak. Bu gazetede, yükseköğretim programlarının en küçük puanlarına da yer verilecek. 
     Adaylar, Sınav Sonuç Gazetesi'ni örgün öğretim için 26 Ağustos Pazartesi ve açıköğretim için 27 Ağustos Salı günleri gazete bayilerinden alabilecekler. 
     2002-ÖSYS sınav sonuç belgeleri, adayların adreslerine 27 Ağustos Salı gününden itibaren postalanmaya başlanacak. 
     
     177 BİN KİŞİ YERLEŞECEK 
     2002-ÖSS'den 120 ve üzerinde puan alan 613 bin 915 adaydan yalnızca 177 bin 26'sı devlet ve vakıf üniversiteleri ile KKTC'deki üniversitelerin lisans programlarına yerleşmeye hak kazanacak. 2002-ÖSS'den 120 ve üzerinde puan alarak lisans programı tercihi yapmaya hak kazanan 436 bin 889 aday ise elenecek. 
     2002-2003 eğitim-öğretim yılı için, Türkiye'deki devlet üniversitesinin lisans programlarında toplam 149 bin 549, vakıf üniversitelerinin lisans programlarında 17 bin 717, KKTC'deki üniversitelerin lisans programlarında da 9 bin 760 kişilik kontenjan ayrıldı. 
     Üniversitelerin özel yetenek sınavıyla öğrenci alan bölümlerine de toplam 12 bin 74 öğrenci yerleştirilecek. 
     Üniversiteye yerleşmeye hak kazanan adaylar, 12-18 Eylül 2002 tarihleri arasında üniversitelere kayıtlarını yaptıracaklar. 
     
     SINAVSIZ GEÇİŞ 
     Yerleştirme işlemi, mesleki ve teknik ortaöğretim kurumlarından meslek yüksekokullarına sınavsız geçiş için başvuran adayları da kapsayacak. 
     Bu yıl başlatılan uygulama çerçevesinde sınavsız geçiş için başvuran 800 bin öğrenciden 610 bini elenecek. Sınavsız geçiş için 415 meslek yüksekokulunda 140 bin, meslek yüksekokulları ile ilişkilendirilen 347 meslek lisesinde de 50 bin olmak üzere toplam 190 bin kontenjan ayrıldı. 
     





</TEXT>
</DOC>
