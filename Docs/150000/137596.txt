<DOC>
<DOCNO> 137596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/ekonomi/eko05.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirasa konan, arabası olan, vergi ödemiyor 
</HEADLINE>
<TEXT>

Taşıt sahipleri vergilerinin dörtte birini, mirasçılar yüzde 57’sini, işadamları ve serbest meslek sahipleri ise yüzde 32’sini yatırmadı 
     Mükellefler, 2002 yılında devlete 5 katrilyon 679 trilyon lira vergi borcu taktı. Maliye Bakanlığı verilerine göre, geçen yıl vergi tahakkuku 65 katrilyon 313 trilyon 667 milyar lira olarak gerçekleşti. Ancak devlet, bu verginin 59 katrilyon 634 trilyon 483 milyar liralık bölümünü tahsil edebildi. 
     
     İstanbul’da 2 katrilyon ödenmedi 
     Bunun 2 katrilyon 335 trilyon 873 milyar liralık bölümünü İstanbul’un vergi borçları oluşturdu. Ödenmeyen vergi tutarı, İzmir’de 510 trilyon 123 milyar lira, Ankara’da ise 484 trilyon 786 milyar lira olarak tespit edildi. 
     Geçen yıl vergisinin üzerine yatanlar arasında ilk iki sırayı, mirasçılar ile taşıt sahipleri aldı. Veraset ve İntikal Vergisi’nin yüzde 57’lik bölümü ödenmezken, Motorlu Taşıtlar Vergisi’nin de yüzde 25.9’u yatırılmadı. 
     
     İşadamları da vergisini aksattı 
     Tahakkuk eden Gelir Vergisi’nin ise yüzde 12.3’ü tahsil edilemedi. Ancak, işadamları ile doktor, avukat ve mimarlar gibi serbest meslek erbabının oluşturduğu beyannameli vergi mükelleflerinin Gelir Vergisi, ödeme oranı yüzde 68’de kaldı. Böylece bu grup, vergi borcunun yüzde 32’sinin üzerine yattı. 
     Kurumlar Vergisi’nde devlete vergi borcu takma oranı yüzde 10.1, dahilde alınan Katma Değer Vergisi’nde KDV yüzde 16.5, Banka ve Sigorta Muameleleri Vergisi’nde yüzde 2.1, Damga Vergisi’nde yüzde 8.9, harçlarda ise yüzde 6.6 olarak saptandı. 
     
Vergide yüz akları      Geçen yıl vergisini zamanında ve tam olarak ödeyen üç il Kocaeli, Tunceli ve Edirne oldu. Vergi gelirlerinin büyük bölümünü akaryakıt vergileri nedeniyle Tüpraş’ın üstlendiği Kocaeli’de, 11 katrilyon 103 trilyon 649 milyar liralık verginin 10 katrilyon 828 trilyon 924 milyar lirası yıl içinde ödendi. Böylece Kocaeli’de yüzde 97.5’luk bir tahsilat oranına ulaşıldı. Tunceli’de de tahakkuk eden verginin yüzde 96.1’lik bölümü zamanında yatırılırken, tahsilat oranı Maliye Bakanı Kemal Unakıtan’ın memleketi Edirne’de ise yüzde 95.4 olarak gerçekleşti. Buna karşılık, vergi tahsilat oranının en düşük seyrettiği iller, Marmara ve Düzce depremlerinde büyük yıkıma uğrayan Bolu, Düzce ve Sakarya oldu. Ancak, bu illerde devletin vergilere getirdiği erteleme kararı söz konusu tabloyu yarattı. Bu üç il dikkate alınmadığında, Bilecik, Karabük ve Iğdır vergi borcunu ödemede hassas davranmayan iller olarak sıralandı. 
     



 EKONOMİ 





















</TEXT>
</DOC>
