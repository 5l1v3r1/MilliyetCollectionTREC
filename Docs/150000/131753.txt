<DOC>
<DOCNO> 131753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/spor/aspo.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MUMYA İLE DANS 1-1 
</HEADLINE>
<TEXT>

Cim-Bom, efsaneler ülkesi Mısır’a teslim olmadı. İlk 45 dakika rakibine boyun eğen Sarı- Kırmızılılar, ikinci yarı gerçek gücünü gösterdi. Goller Hazım Eman ve Lukunku’dan geldi 
     GALATASARAY, Kahire’de Mısır Milli Takımı ile oynadığı hazırlık maçında 1-1 berabere kalırken, özellikle ikinci yarı ortaya koyduğu başarılı futbolla göz doldurdu. Maçın başlama düdüğü ile birlikte sahada tüm kontrolü eline alan ve üst üste ataklarla Cim - Bom kalesinde tehlikeler yaratan Mısır, 18. dakikada Hazım Eman ile öne geçti. 
     SAVUNMADA inanılmaz pozisyon hataları yapan Sarı - Kırmızılı takım ikinci devre toparlandı ve maça ağırlığını koydu. Yeni transfer Lukunku 57. dakikada nefis bir golle dengeyi sağladı. Galibiyet için büyük uğraş veren ve birçok fırsat yakalayan Galatasaray son vuruşlarda etkili olamamasına rağmen İstanbul’a olumlu sinyallerle döndü. 
     
Terim memnun      TEKNİK Direktör Fatih Terim, hazırlık maçı denemeyecek kadar ciddi bir karşılaşma oynadıklarını söyledi. Tecrübeli teknik adam, "Fizik olarak iyi durumda olduğumuz ortada. Daha da iyi olacağız. Sahada ikinci yarıda çok daha net bir Galatasaray vardı. Oyuncularımın performanslarından ve kazanma arzularından son derece memnunum" dedi. 
     LUKUNKU’YA da övgüler yağdıran Terim, "Geleli daha iki gün oldu. Ben de hiç beklemeden onu sahaya sürdüm. Çok da başarılı oynadı. Hava toplarında etkiliydi ve kafa toplarını hedefli bir biçimde indirdi. Bu kadar kısa sürede bu uyumu ve adaptasyonu bize ümit verdi" dedi. Fatih Terim, değişecek olan yerlere gerekli takviyeyi yapacaklarını kaydetti. 
     
Lukunku güven verdi      ANTRENMANA çıkmadı, ayağının tozuyla ilk maçını oynadı, buna karşın sırıtmadı. Fizik gücüyle dikkat çekti. Hava toplarında bir hayli etkiliydi. Her topu görerek indirdi. Arkadaşlarını tanımamasına rağmen takıma çabuk uyum sağladı. Arkadaşlarının güvenini kazandı. Attığı golde mükemmel bir vuruş çıkardı. Zaman zaman pozisyonlarda ağır kaldığı da gözlendi. 
     



 SPOR 

























</TEXT>
</DOC>
