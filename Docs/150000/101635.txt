<DOC>
<DOCNO> 101635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun47.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon Irak için yeni savaş planları geliştiriyor 
</HEADLINE>
<TEXT>

     ABD'de yayımlanan New York Post gazetesi, ABD Savunma Bakanlığı'nın Pentagon , Irak lideri Saddam Hüseyin'in iletişiminin kesilmesini ve Irak askerlerinin savaşmamaya ikna edilmesini öngören yeni bir elektronik ve psikolojik savaş taktiği geliştirdiğini yazdı. 
     Gazetenin haberine göre, Amerikalı askeri yetkililer, tarihin en yoğun elektronik ve psikolojik savaş taktiğinin uygulanmasını öngören planın ana hatlarının geçen hafta Başkan George W. Bush'a sunulduğunu belirttiler. 
     Pentagon'un savaş planlayıcılarının öncelikle Saddam'ın komuta-kontrol ve liderliğine zarar vermeyi öngördüklerini, tüm Irak ordusunun hedeflenmediğini yazan New York Post, yeni plana göre, bölgeye 75 bin Amerikan askerinin intikal edeceğini yazdı. 
     Yeni gizli elektromanyetik dalgalarla, komuta-kontrol sisteminin felç edilmesi ve komuta tesislerinin bombalanarak iletişim hatlarının kesilmesinin, planın öncelikli aşaması olduğunu bildiren gazete, sonraki aşamada Yalnız Komando olarak bilinen uçakla tüm ülkeye, ''askerlerin kışlalarında kalmaları, aksi takdirde öldürülecekleri'' uyarısında bulunan mesajlar atılmasının planlandığını kaydetti. 
     ABD'nin ayrıca, Iraklı komutanları kimyasal ya da biyolojik silah kullandıkları takdirde öldürülecekleri yönünde uyarmayı düşündüğü belirtildi. 
     Askeri konularda uzman ''Globalsecurity.org'' web sitesinden John Pike da, elektromanyetik dalgaların genellikle yeraltı sığınaklarını tespit için kullanıldığını, bu sefer Irak liderliğini yeraltı sığınaklarına hapsetmek için kullanılmasının planlandığını söyledi. 
     ABD, 1980'lerden bu yana bilgisayar ve elektronik iletişimi felç etmek için elektromanyetik dalgalar yayan silahlar geliştiriyor. 
     New York Post gazetesi, önceki gün de, ABD'nin Irak harekatında öncelikle hedefinin, Bağdat'taki Saddam Hüseyin'in sarayları ve iktidardaki Baas Partisi'nin genel merkezinin bulunduğu kompleksi bombalamak olduğunu ileri sürmüştü. 
     





</TEXT>
</DOC>
