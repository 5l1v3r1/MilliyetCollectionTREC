<DOC>
<DOCNO> 141651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/soneko05.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mali.ye Bakanı "Ek vergiyi mecbur olduğumuz için getirdik" 
</HEADLINE>
<TEXT>

     Maliye Bakanı Kemal Unakıtan, ek vergiyi mecbur kaldıkları için getirdiklerini belirterek, ''Eğer bunu yapmasaydık, Türk milleti için ilerde çok daha zor ve sıkıntılı günler gelecekti'' dedi. 
     Maliye Bakanlığı Teftiş Kurulu''nun, Uludağ'da bakanlığa ait tesislerdeki toplantısına katılmak üzere Bursa'ya gelen Unakıtan, Vali Oğuz Kağan Köksal'ı ziyaret ederek, kentin sorunları hakkında brifing aldı. Ziyarete Devlet Bakanı ve Başbakan Yardımcısı Ertuğrul Yalçınbayır da katıldı. 
     Unakıtan, burada gazetecilerin ek vergilere ilişkin sorularını yanıtladı. 
     Motorlu kara taşıt vasıtaları vergisinin 150 milyon liranın altında olduğunu ve bir kereye mahsus olmak üzere alınacağını belirten Unakıtan, şöyle konuştu 
     ''Ek vergiyi mecbur olduğumuz için getirdik. Eğer bunu yapmasaydık, Türk milleti için ilerde çok daha zor ve sıkıntılı günler gelecekti. Bugün en büyük sıkıntımız bizim bütçedeki faiz yükünün çok ağır olması. Bunlar tabi bizim hükümetimizin işi değil, daha önceden alınmış çok ağır borçların sıkıntıları. Bakın Türkiye'de 1980 yılında 16 milyar dolarken borçlar, 2002 yılı sonunda 148 milyar dolara yükselmiş. Biz geldiğimizde bunları böyle bulduk. 2003 yılında 40 milyar dolar borç faizi ödeyeceğiz. Bu faizlerle Türkiye'nin ileri gitmesi mümkün değildir. Bunları azaltmak mecburiyetindeyiz.'' ''Bundan sonra da vergi indirimleri getiriyoruz'' diyen Unakıtan, hazırlığı tamamlanan İstihdamı Teşvik Kanunu'nun yakında Bakanlar Kurulu'na sunulacağını, oradan da TBMM'ye geleceğini kaydetti. 
     Unakıtan, bu kanunda yeni işçi alan kimselerden vergi alınmayacağını, Anayasa'ya aykırılık olmasın diye yalnız yüzde 10 gibi çok küçük oranda vergi tahsilatı yapılacağını ifade ederek, ayrıca sigorta primlerinde yüzde 20 düşüş sağlanacağını KDV'lerde de yavaş yavaş indirim yapmaya başlayacaklarını bildirdi. 
     
     OTOMOTİV SEKTÖRÜ VE VERGİLER 
     Bir gazetecinin, otomobil üzerinde yüzde 50'yi bulan vergilerin iç piyasayı olumsuz yönde etkilediğini hatırlatması ürerine Unakıtan, şunları söyledi 
     ''Otomotiv, ihracatta yüz güldüren bir duruma geldi. Giderek de artıyor. Fakat bu yeterli değil, iç piyasanın da açılması lazım. İç piyasanın açılması için vergi yükünün azalması meselesine gelince, bunu en az sanayiciler kadar biz de istiyoruz. Kendim de sanayiciyim, sorunları biliyoruz. Ama, Türkiyemizin bütçesi de sınırlı imkanları olan, hatta imkanların ötesinde borçları olan bütçe. Üçte biri açık olan bir bütçeye sahibiz. Dolayısıyla o hassasiyetlere göre hareket etmek durumundayız. Hesaplı adım atmak durumundayız, ama ana hedefimiz bilin ki onları düşürmek, sanayinin önünü açmaktır.'' Unakıtan, maliye ve mükellefler arasında bir ''Ak sayfa'' açmak istediklerini, bunun için vergi barışı projesini ortaya çıkardıklarını ifade ederek, ''Bizden bir vergi artırımı isteyin, ondan sonra geriye bakmayalım. İleriye bakamayalım. Onun için vergi matrah artırımı da mükelleflerimizin kendi inisiyatifine bırakılmış bir husustur'' dedi. 
     Maliye Bakanı olarak mükelleflere bir tavsiyesinin, vergi barışından istifade etmeleri olduğunu dile getiren Unakıtan, ''Çünkü, bundan sonra artık, ne vergi affı ne vergi barışı getirmeyeceğiz. Bunu da anayasamıza koyacağız. Bu son bir fırsattır ve bu fırsattan bütün mükelleflerimiz istifade etsin'' diye konuştu. 
     





</TEXT>
</DOC>
