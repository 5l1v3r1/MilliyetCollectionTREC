<DOC>
<DOCNO> 140398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur20.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Niyet mektubu ile ilgili çalışmalar nihai şekline gelmiştir" 
</HEADLINE>
<TEXT>

     Başbakan Abdullah Gül, IMF ile yapılan Dördüncü Gözden Geçirme çalışmaları çerçevesinde oluşturulan niyet mektubunun nihai şekline geldiğini bildirdi. 
     Gül, Başbakanlık'ta devam eden ekonomi toplantısında, gazetecilere görüntü almaları için verilen arada, kısa bir açıklama yaptı. 
     Sabah yaptığı basın toplantısında ekonomik programın ve 2003 yılı bütçesinin temel ilkelerini ve prensiplerini açıkladığını, şeffaf bir şekilde bütün tablolarıyla birlikte ekonomi politikasını, alınan tedbirlerin neler olduğunu açıkça ortaya koyduğunu ifade eden Gül, 2003 yılı bütçesinde faiz dışı fazla hedefi gösterdiklerini, Maliye Bakanı'nın da yaptığı basın toplantısında 2003 yılı bütçesinin bütün detaylarını anlattığını söyledi. 
     Yaptıkları toplantıda IMF ile yapılan Dördüncü Gözden Geçirme çalışmaları çerçevesinde oluşturulan niyet mektubu üzerinde çalıştıklarını ifade eden Gül, şunları kaydetti 
     ''Aslında çalışmalar nihai şekline gelmiştir. Son kez siyasetçiler olarak, siyasi sorumlu olan kişiler olarak bu metni gözden geçiriyoruz. Ümit ediyorum ki çok kısa zaman içerisinde bu da bitecektir. 
     Şunu herkesin görmesi gerekir ki doğru olanları yapmakta hükümetimiz kararlıdır. Herşeyin kuralı vardır. Dolayısıyla doğru olanları yapacağız ki, orta ve uzun vadede önümüz açık olsun, Türk halkı refaha ulaşsın, Türkiye dışarıdan gelen ekonomik şoklarla sarsılmasın ve sıhhatli bir ekonomik yapı oluşsun. 
     Bu çalışmalar iki türlü devam ediyor Bir yapısal çalışmalar şeklinde, iki düzenlemeler şeklinde... Bunların hepsi biraradadır şu anda. Bu açıdan hükümetimiz ne yaptığını bilmektedir, kararlıdır. Bu partimizin politikasıdır aynı zamanda. Dolayısıyla bütün bunlar partimizde de tartışılarak alınan tedbirlerdir. O açıdan bu politikalar istikrarlı ve kararlı bir biçimde devam ettirilecektir. Bundan kimsenin tereddüdü olmasın. Bütün bunları kendi halkımız için, Türkiye'nin düzlüğe çıkması için, Türk ekonomisinin sıhhatli bir yapıya kavuşması için yapıyoruz. Başarılı olacağımıza inanıyoruz.'' Basına görüntü aldırılmasının ardından ekonomi konulu toplantıya devam edildi. 
     





</TEXT>
</DOC>
