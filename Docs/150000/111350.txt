<DOC>
<DOCNO> 111350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur05.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Emma Shapplin'den Türkiye konserine ikinci iptal... 
</HEADLINE>
<TEXT>

     Ünlü ses sanatçısı Emma Shapplin, geçtiğimiz Mayıs ayında İstanbul'a gelerek tanıttığı ''Yapı Kredi Sanat Festivali 2002'' kapsamında vereceği konseri, ikinci kez iptal etti. 
     Geçen Temmuz ayında gerçekleştirileceği duyurulan konserini ''daha iyi performans'' gerekçesiyle 11-12 Ekim'e erteleyen Shapplin'in, bu konserini de iptal ettiği Yapı Kredi Sanat Festivali yetkililerince gazetelere verilen ilanla duyuruldu. 
     Shapplin'in, menajeri aracılığıyla ''şimdi de Irak sorununu gerekçe gösterdiği'' belirtilen ilanda, şöyle denildi 
     ''Menajeri Miles Copland, 30 Eylül'de ilettiği yazıda, 'Mart 2003'e kadar Amerikan vatandaşlarının ve ABD'de çalışan ajansların temsil ettiği Avrupalı sanatçıların, 11 Eylül olayları nedeniyle başka ülkelere gitmeme kararı alındığını, Amerika'da konser anlaşması olan diğer ülkelerin sanatçılarına ABD'ye giriş vizesi verilmediğini' belirtti. 
     Çok önceden sözleşmesi imzalanmış, sanatçının kendisi tarafından 27 Mayıs'ta İstanbul'da küçük bir performansla duyurulmuş olan bu konserin, böyle ciddiyetsiz biçimde ertelenmesi-iptali karşısında, İstanbullu müzikseverlerden sanatçı adına özür diliyoruz.'' İlanda, konser için bilet alanların bilet ücretlerini Yapı Kredi Yayınları Galatasaray Kitabevi'nden hemen geri alabilecekleri de kaydedildi. 
     





</TEXT>
</DOC>
