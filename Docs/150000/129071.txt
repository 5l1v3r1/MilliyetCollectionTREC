<DOC>
<DOCNO> 129071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/soneko09.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl GSMH'nın 1 milyar 713 milyon lira olması bekleniyor... 
</HEADLINE>
<TEXT>

     Türkiye'de bu yıl aile başına ortalama aylık milli gelirin gayri safi milli hasıla-GSMH 1 milyar 713 milyon lira olacağı tahmin ediliyor. 
     Tahminlere göre, aile başına ortalama aylık özel tüketim ise 1 milyar 228 milyon lirayı bulacak. Nüfusun yüzde 20'şerlik dilimler halinde en fakir 3 dilimi yüzde 60 bu gelirin altında kalacak. 
     Devlet İstatistik Enstitüsü DİE yıl ortası nüfus tahminleri, 2001 yılı kesinleşen milli gelir rakamları ve 2002 ve 2003 yılları için tahmin edilen milli gelir rakamlarından yaptığı hesaplamalara göre, 2001 yılında 68 milyon 618 bin, 2002 yılında 69 milyon 757 bin olan Türkiye nüfusu 2003 yıl ortasında 70 milyon 885 bine yükselecek. Nüfus şu anda 70,3 milyon dolaylarında bulunuyor. 
     Türkiye'nin 176,5 katrilyon lira olan 2001 yılı GSMH'sine göre aylık ortalama milli gelir 14,7 katrilyon lira oldu. Bu durumda 2001 yılında 4 kişilik aile başına ortalama aylık milli gelir 857 milyon lira, özel tüketim ise 616 milyon lira oldu. 
     2002 yılında ise nüfusun 69 milyon 757 bin, GSMH'nin 274,9 katrilyon lira, ortalama aylık GSMH'nin 22,9 katrilyon lira, 4 kişilik aile başına ortalama aylık milli gelirin 1 milyar 314 milyon lira, aile başına ortalama aylık tüketimin ise 942 milyon lira olduğu tahmin ediliyor. 
     
     BU YIL NE KADAR KAZANACAĞIZ 
     Bu yıl toplam 364,3 katrilyon liralık, aylık ortalama olarak da 30,4 katrilyon liralık bir GSMH tahmininde bulunuluyor. Tabii bu rakamı, henüz açıklanmayan 2002 yılı rakamları önemli ölçüde etkileyecek. 2003 yılında 4 kişilik aile başına aylık ortalama milli gelirin 1 milyar 713 milyon lirayı, yine aile başına aylık ortalama özel tüketimin ise 1 milyar 228 milyon lira olacağı tahmininde bulunuluyor. Bu rakam 1,8 milyon lira olacağı tahmin edilen ortalama dolar kuruna göre, toplam GSMH'nin 202,4 milyar dolar, aile başına ortalama aylık milli gelirin 952 dolar, aile başına ortalama aylık özel tüketimin ise 682 dolar olması demek. 
     
     FAKİRLER 496, ZENGİNLER 4 MİLYAR 86 MİLYON LİRA KAZANACAK 
     DİE'nin 1994 yılında yaptığı son gelir dağılımı araştırmasına göre, yüzde 20'lik dilimler halinde, Türkiye milli gelirinin yüzde 5,8'ini en fakir yüzde 20'lik 1. grup, yüzde 10,2'sini 2. grup, yüzde 14,8'ini 3. grup, yüzde 21,6'sını 4. grup, yüzde 47,7'sini ise en zengin 5. grup alıyor. 
     2003 yılında, 4 kişilik aile başına aylık gelir 1. grupta en fakir grup 496,8 milyon lira, 2. grupta ikinci en fakir grup 873,7 milyon lira, 3. grupta 1 milyar 267,7 milyon lira, 4. grupta ikinci en zengin grup 1 milyar 850,2 milyon lira, 5. grupta en zengin grup 4 milyar 85,8 milyon lira düzeyinde bulunuyor. Bu rakamlar da aslında tam gerçeği yansıtmıyor. Türkiye'de kayıtdışı ekonomi yüzde 50 dolaylarında tahmin ediliyor. Bu dahil edildiğinde en fakirlerin geliri 745,2 milyon liraya, en zenginlerinki ise 6 milyar 128,7 milyon liraya, ortalama gelir ise 2 milyar 569,5 milyon liraya çıkıyor. 
     Aylık gelir açısından en fakir yüzde 20 ile en zengin yüzde 20 arasındaki fark ise 8.2 katı geçiyor. 
     





</TEXT>
</DOC>
