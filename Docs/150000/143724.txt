<DOC>
<DOCNO> 143724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur18.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Türkiye işgal altına girmiş bulunuyor'' 
</HEADLINE>
<TEXT>

     DSP Genel Başkanı Bülent Ecevit, Türkiye'nin bir bakıma işgal altına girmiş olduğunu öne sürerek, ''Bu durumda tezkere Meclis'ten geçmiş veya geçmemiş bunun önemi kalmadı'' dedi. 
     Türk-İş Genel Başkanı Salih Kılıç ve yönetim kurulu üyelerini konfederasyon genel merkezinde ziyaret eden Ecevit, gazetecilerin sorularını yanıtladı. 
     Ecevit, ''Yetki tezkeresinin sadece hava sahasının açılmasıyla sınırlandırılmasını nasıl değerlendiriyorsunuz'' şeklinde soru üzerine, tezkere konusunun çok karışık ve belirsiz bir hale geldiğini söyledi. TBMM'nin, hükümetin daha önce gönderdiği tezkereyi kabul etmediğini hatırlatan Ecevit, buna karşılık o tezkerenin gereklerinden birçoğunun fazlasıyla uygulandığını söyledi. 
     Bülent Ecevit, yalnızca üslerin modernizasyonu için gelen araç ve gereçlerin değil, onun dışındaki her türlü gelişmiş savaş araç ve malzemesinin Türkiye'ye getirilip yeni üsler kurulduğunu iddia etti. Türkiye'de bütün havaalanı ve limanlara el konulduğunu ileri süren Ecevit, ''Yani aslında Türkiye bir bakıma işgal altına girmiş bulunuyor. Bu durumda tezkere Meclis'ten geçmiş veya geçmemiş bunun artık önemi kalmadı. Çünkü fiilen işliyor'' dedi. 
     Bir gazetecinin, Irak savaşının, Türkiye açısından sonuçlarını nasıl değerlendirdiğini sorması üzerine Ecevit, iki kutuplu dünya düzeninin sona ermesinden sonra, Türkiye'de ve dünyada her şeyin değişmeye başladığını söyledi. Özellikle Irak olayları dolayısıyla ABD'nin uygulamaya başladığı düzen sonucu Türkiye'de bütün taşların yerinden oynadığını anlatan Ecevit, şunları kaydetti 
     ''Büyük devlet, bir süper güç artık istediğini yapabiliyor, karşısında engelleyici güçler bulunamıyor. Yasal olanaklar var ama, BM Güvenlik Konseyi'nin kullanabileceği yetkileri var ama, ABD bunların kendilerini ilgilendirmediğini söylüyor. Dünyada çok şey değişmeye başladı. Bir düzen değil de bir düzensizlik ortaya çıkmış bulunuyor. Türkiye'nin durumu özellikle ağırlaşmış oluyor. Çünkü Sayın Bush dünyada yeni bir düzen kurma iddiasında. Bu düzeni de Ortadoğu'da başlatma iddiasında ve Ortadoğu'da en çok Türkiye'nin katkısını istiyor. ABD'nin Türkiye'den yerine getiremeyeceği istekleri var. Biz müttefik olarak ABD ile ilişkilerimize çok önem veriyoruz. Fakat ABD'nin bizden beklenmeyecek istekleri var. Irak harekatı ile Irak'a demokrasi getireceği iddiasında ABD. Fakat demokrasi ile hiç ilgisi olmayan bazı başka ülkeler var. Onlarla hiç ilgilenmiyor. ABD'nin daha çok Ortadoğu'da petrol konusuyla ilgilendiği anlaşılıyor. 
     Türkiye'de birçok yeni üsler ortaya çıkmaya başladı. Şimdiden onbinlerce Amerikan askeri yeni üsler kuruyor. Bu yetkiyi onlara kim verdi bilmiyorum. Bunların Türkiye açısından amaçları nedir, bu konuda hiçbir bilgimiz yok. O bakımdan bir boşlukta hissediyoruz kendimizi. Bu yeni üsler savaştan sonra ne olacak, onlarla ilgili herhangi bir bilgimiz yok. Karanlık içindeyiz. Türkiye fiilen bir işgal sürecine giriyor. Bugün Irak işgal edilmiş durumda değil fakat Türkiye'de maalesef bir işgal süreci etkisini göstermiş bulunuyor.'' DSP Genel Başkanı Bülent Ecevit, hükümetin Irak konusunda başından beri çok kararsız davrandığını söyledi. Ecevit, ''Hükümet, bu işte biz varız ya da yokuz diyebildi mi İki sürecin gereklerini yerine getirebilirdi, fakat ikisini de yapmadı. ABD ile Irak'a yönelik bir harekata girmek istiyor mu istemiyor mu Bu belli olmadı. O bakımdan kararsızlık içindeyiz. Bu hükümetten somut, olumlu gelişmelerin beklenmesi kolay değil'' diye konuştu. 
     





</TEXT>
</DOC>
