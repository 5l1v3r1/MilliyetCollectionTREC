<DOC>
<DOCNO> 136804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sontur18.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücülere tasarruf tavsiyeleri... 
</HEADLINE>
<TEXT>

     Sürücülerin alacakları basit önlemlerle araçlarının yakıt tüketimini yüzde 20'yi aşan oranda azaltabilecekleri bildirildi. 
     İleri sürüş teknikleri uzmanı Demir Bükey, akaryakıt ürünlerinin fiyatlarındaki artışın, araçlarda yakıt tüketiminin azaltılmasının önemini bir kez daha gündeme getirdiğini belirtti. 
     Araçların motor veya yürüyen aksamındaki bir kusur ya da sürücüsünün hatalı kullanımı sonucu fazla yakıt harcayabileceğini ifade eden Bükey, motor çekişinde azalma, egzoz gazının siyah olması, motorun sıcakken zor çalışması gibi belirtilerin, aracın normalin üzerinde yakıt harcadığını göstereceğini söyledi. 
     ''Sürücüler alacakları basit önlemlerle araçlarının yakıt tüketiminde yüzde 20'yi aşan oranda tasarruf yapabilirler'' diyen Bükey, şunları kaydetti 
     ''Kötü bujiler fazla yakıt harcanmasına neden olur. Hava ve yakıt filtrelerinin tıkalı olması araçta problem yaratır. Bujiler, hava ve yakıt filtreleri, akümülatör ve bağlantı kabloları, yürüyen aksamın bakım ve ayarları mutlaka yapılmalı. Rotları ayarsız araçların lastikleri, seyir halindeyken direnç oluşturarak, yakıt sarfiyatının artmasına neden olur. Bunlar gözden kaçırılmamalı. Motorun rölanti devrinin yüksek olması da yakıt tüketimini artırır. Rölanti devri aracın fabrika çıkış değerinde olmalı.'' 
     
     SÜRÜŞ TARZINA DİKKAT 
     Demir Bükey, araç sürüş tarzının da yakıt tüketimini yakından ilgilendirdiğini vurgulayarak, sürücüler için şu önerileri sıraladı 
     - Öndeki araç, sık sık fren ve gaz pedallarına basılması gerekecek şekilde yakından takip edilmemeli. Frene ve ardından gaza basma hareketinin sık tekrarlanması, aracın seri kullanımı benzin tüketimini artırır. 
     - Araç yüksek veya gereğinden alçak devirde değil, optimum devirde kullanılmalı. Yani bir vites seçeneğinde motor devrinin 2.750-3.000 devirler arasında çalışmasına dikkat edilmeli. 
     -Araç hareket halindeyken camlar açılmamalı. Pencerelerin açılması rüzgar direncinin, dolayısıyla yakıt sarfiyatının artmasına neden olur. 
     -Motorun soğuk olması yakıt sarfiyatını artırır. Motor tam ısınmadan hızlı hareket edilmemeli. Motor çalıştıktan kısa bir süre sonra küçük viteste hareket ederek motorun ısınması sağlanmalı, yüksek vites ve hızlara geçmek için ise hararet göstergesinin normal seviyeye gelmesi beklenmeli. 
     





</TEXT>
</DOC>
