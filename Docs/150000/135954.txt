<DOC>
<DOCNO> 135954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sontur04.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Jöle sinüzite yolaçıyor... 
</HEADLINE>
<TEXT>

     Saçlara şekil vermek için kullanılan jölenin, soğuk havalarda sinüzite yol açabildiği bildirildi. 
     Özel Tekden Tıp Merkezi Başhekimi ve Kulak-Burun-Boğaz Uzmanı Opt. Dr. Kemal Tekden, soğuk havalarda saça jöle sürülerek dışarı çıkılmasının sağlık açısından tehlikeli olduğunu kaydetti. Tekden, havayla dolu olması gereken sinüs boşluklarının iltihaplanması olarak tarif ettiği sinüzit hastalığının, sık sık baş ağrısı ve burun tıkanıklığına, boğazda gıcık yaparak öksürüğe ve orta kulak rahatsızlıklarına neden olduğunu belirtti. 
     Sinüzitin sebeplerinin başında, başın üşütülmesi geldiğini ifade eden Tekden, şunları söyledi 
     ''Bu hastalık, başın üşütülmesi ve ıslak bırakılması sonucu oluşuyor. Soğuk havalarda banyo sonrası başın kurutulmadan dışarı çıkılması sinüzite davetiyedir. Saçların güzel görülmesini ve parlamasını sağlamak amacıyla özellikle gençler tarafından kullanılan jöle, saçlarda ıslaklık oluşturduğu için sinüzite yol açıyor. Bu hastalığın en kötü yanı da sık tekrar etmesidir. Ülkemizin özellikle İç ve Doğu Anadolu bölgelerinde karasal iklim hakim. Yani kışları çok sert geçmektedir. Kış aylarında saçlarına jöle sürerek dışarı çıkanlar, sinüzit ve nezle gibi hastalıktan kurtulamazlar. Bu nedenle soğuk havalarda saçlara jöle sürerek dışarı çıkmak çok tehlikelidir.'' 
     





</TEXT>
</DOC>
