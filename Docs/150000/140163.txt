<DOC>
<DOCNO> 140163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur32.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Demokratik bir yönetimin yapması gereken herşeyi yaptık 
</HEADLINE>
<TEXT>

     AK Parti Genel Başkanı Recep Tayyip Erdoğan, TBMM'nin Başbakanlık tezkeresi ile ilgili aldığı kararı değerlendirirken, ''Türk Milleti'nin dost düşman herkes tarafından dikkate alınması gerken tarihi refleksleri, bunları harekete geçiren hassasiyetleri vardır. Bütün devletlerin hassasiyetlerimize saygı göstermelerini beklemek, en tabii hakkımızdır'' dedi. 
     Erdoğan, AK Parti Genel Merkezi'nde yapılan MKYK toplantısına verilen arada yaptığı açıklamada, Irak sorununa ilişkin Türkiye'nin bugüne kadarki çabalarını özetledi. Erdoğan, yaklaşık 4,5 saat süren MKYK toplantısının ilk bölümünün ardından yaptığı açıklamada, Irak sorununa ilişkin Türkiye'nin bugüne kadarki çabalarını özetledi. 
     Türkiye'nin, yurt ve dünya gerçeklerini göz ardı etmeksizin, savaş olmaması için bütün gücünü ortaya koyduğunu kaydeden Erdoğan, Başbakanlık tezkeresiyle ilgili olarak da, ''Demokratik bir yönetimin yapması gereken her şeyi yaptıklarını'' söyledi. 
     ''Türkiye'nin eski alışkanlıklarına göre biraz fazla demokrat olduğumuz bile söylendi bize. Biz daha çok demokrat olmaktan memnunuz'' diyen Tayyip Erdoğan şöyle dedi 
     ''Irak sorunu, bir tezkere ile TBMM'ye geldi. TBMM dün bir karar verdi. Sadece sonuçları yorumlayanların, tribünlere oynayanların ne dediği önemli değil. Biz hangi niyetle, hangi yolda yürüdüğümüzü iyi biliyoruz. Partimiz, bu kritik konuda grup kararı almayarak, parti içi demokrasi ilkesini işleterek, Türk siyaset geleneğinde yepyeni bir sayfa açtı. 
     Türkiye, binlerce yıllık devlet geleneği olan güçlü bir ülkedir. Türk Milleti'nin, dost düşman herkes tarafından dikkate alınması gereken tarihi refleksleri, bunları harekete geçiren hassasiyetleri vardır. Bütün devletlerin, hassasiyetlerimize saygı göstermelerini beklemek en tabii hakkımızdır. TBMM'nin dün aldığı karar da bizim ısrarla dikkati çektiğimiz ve dışarıdaki dostlarımızca paylaşılmasını beklediğimiz bu hassasiyetleri bir kez daha ortaya koymuştur. 
     Başta hükümet olmak üzere hepimize düşen görev, bu demokratik tercihin gereklerini hayata geçirmektir.'' 
     
     ''SPEKÜLASYONLARA İTİBAR ETMEYİN'' 

     Kimsenin ekonomik istikrarı bozacak spekülasyonlara itibar etmemesi gerektiğini bildiren Erdoğan, ''AK Parti'nin yarattığı güven ortamını zedelemeyin'' çağrısında bulundu. 
     AK Parti Lideri Erdoğan, Türkiye ile ABD'nin stratejik ortaklığının bir günde kurulmadığını, bir günde bozulmasının da söz konusu olmadığını ifade etti. 
     Irak sorununun, bir tezkere ile meclis gündemine geldiğini belirten Erdoğan, şunları söyledi 
     ''TBMM dün bir karar verdi. Sadece sonuçları yorumlayanların, tribünlere oynayanların ne dediği önemli değil. Biz hangi niyetle, hangi yolda yürüdüğümüzü iyi biliyoruz. Partimiz, bu kritik konuda grup kararı almayarak, parti içi demokrasi ilkesini işleterek, Türk siyaset geleneğinde yepyeni bir sayfa açtı. 
     Türkiye, binlerce yıllık devlet geleneği olan, güçlü bir ülkedir. Türk Devleti'nin, Milleti'nin, dost düşman herkes tarafından dikkate alınması gereken tarihi refleksleri, bunları harekete geçiren hassasiyetleri vardır. Bütün devletlerin hassasiyetlerimize saygı göstermelerini beklemek, en tabii hakkımızdır. TBMM'nin dün aldığı kararla, bizim ısrarla dikkati çektiğimiz ve dışarıdaki dostlarımızca paylaşılmasını beklediğimiz bu hassasiyetlerin önemi bir kez daha ortaya çıkmıştır.'' 
     
     ''İÇ POLİTİKA MALZEMESİ YAPMAYIN'' 

     TBMM'nin kararının iç politika malzemesi olarak kullanılmaması gerektiğini kaydeden Erdoğan, ''Hükümetimiz, bu çabaları beyhude gibi göstermek isteyen ve küçümsemeye, kösteklemeye çalışan iç ve dış mahfillerin kurduğu tuzaklara düşmemiştir, düşmeyecektir'' dedi. 
     ''Meclisten çıkan kararı, partiyi ve hükümeti zaafa uğratmaya yönelik bir tuzağa dönüştürmek veya böyle bir tuzağın malzemesi yapmak isteyenler hiç boşuna heveslenmesinler'' diyen Erdoğan, ulusal meseleleri iç politik tartışmalar için istismar vesilesi yapan siyaset anlayışının 3 Kasım günü millet tarafından tasfiye edildiğini kaydetti. 
     
     BASİT YORUMLAR, SIĞ İDDİALAR 

     ''Bu kararın, hükümet için bir güvenoylaması anlamına geldiğine ve hükümetin güvenoylaması krizine girdiğine dair yorumlar ve sığ iddialar üretildiğini'' ifade eden Erdoğan, şöyle konuştu 
     ''Unutulmasın ki, demokrasi bir kurumlar rejimidir. Tezkere oylamasına dönük düzenleme ile güvenoylaması farklı müesseselerdir. 
     Tezkere oylamasından güvenoyu krizi çıkarmaya çalışanlar, kendi dar siyasi çıkarları ile ülke menfaatlerini birbirine karıştırıyorlar.'' Ak Parti'nin, siyaset ve yönetim anlayışı gereği, kimsenin iradesini bağlayıcı bir karar almadığını anlatan Erdoğan, ''Başta hükümetimiz olmak üzere herkese düşen görev, bu demokratik tercihin gereklerini, yine Türkiye'nin çıkarları doğrultusunda hayata geçirmek ve gerekli tedbirleri en etkili biçimde almaktır'' dedi. 
     
     ''HER SORUNUN BİRDEN FAZLA ALTERNATİFİ VARDIR'' 

     Demokrasinin en temel ilkelerinden birinin de her sorunun birden fazla cevabı olabileceğini içtenlikle kabul etmek ve her cevaba uygun alternatif çözümler üretebilmek olduğuna işaret eden Erdoğan, şöyle devam etti 
     ''Dünyanın hiçbir yerinde, bir veya iki harften oluşan bir alfabe yoktur. Yani hiçbir mesele kategorik olarak bir veya iki alternatiften oluşmaz. Her şart, alternatifini de beraberinde getirir. Ancak şunu da unutmamalıyız ki, her alternatifin bir maliyeti vardır. 
     Hükümetimiz ve devletimiz, meclisin demokratik tercihi doğrultusunda en uygun alternatifleri geliştirmeye hazırlıklı ve bu alternatifleri uygulamaya muktedirdir. Bundan sonraki gelişmelere göre de gereken tedbirleri almaya muktedir bir hükümetin iş başında olduğunu herkes bilmelidir. 
     Biz siyasi, hukuki ve mali güven zeminimizi sağlam kılmaya, ülkemizin güvenliğine düşkünlüğümüzü korumaya her şartta devam edeceğiz. Başkaları tribünlere doğru slogan ve hamaset ihtiyacı içinde olabilirler ama bizim böyle bir lüksümüz yok.'' Medyasından işadamına, kentlisinden köylüsüne kadar kimsenin, ekonomik istikrarı bozacak spekülasyonlara itibar etmemesini isteyen Erdoğan, gelinen bu noktada herkesi Türkiye'nin çıkarları ve hükümetin arkasında daha sağlam durmaya davet etti. 
     
     TÜRKİYE-ABD İLİŞKİLERİ 

     TBMM'nin kararının, ABD ile Türkiye ilişkilerini zedelediği yönünde yorumlar yapıldığını, bunların asılsız olduğunu söyleyen Erdoğan, Türkiye ile ABD'nin stratejik ortaklığı ve tarihsel derinliğe sahip ilişkilerinin bir günde kurulmadığı gibi bir günde de bozulmayacağını kaydetti. 
     Erdoğan, ''Ülkemizin dostu ve müttefiki olan ABD ile ilişkilerimiz, bundan sonra da tam dinamizmi ile sürecektir'' dedi. 
     
     IRAK 

     TBMM'nin kararından sonra söyledikleri bazı sözlere bakarak Irak hükümetine de birkaç söz söylemek istediğini belirten Erdoğan, şöyle konuştu 
     ''Türkiye, aldığı tüm kararlarda Irak halkının esenliğini düşünen adımlar atmaktadır. Irak liderliğinin de sorunun barışçı yoldan çözümü konusunda, Türkiye'nin attığı adımları hakkıyla anlamasını ve BM ile işbirliğini daha aktif hale getirmesinin gereğini bir kez daha hatırlatıyorum. 
     Şu aşamada Irak liderliğinin yapacağı en büyük hata, TBMM'nin aldığı kararı yanlış yorumlayarak, BM ile aktif işbirliği konusunda yavaş davranmaya başlamasıdır. 
     Tam tersine, Irak yönetimi meclisin kararını doğru okumalı ve BM ile daha yoğun, şeffaf ve aktif işbirliği içinde olmaya yönelmelidir.'' 
     
     SORULAR VE YANITLARI 

     AK Parti Genel Başkanı Erdoğan, yeni bir tezkere gelip gelmeyeceği, gelirse ne zaman geleceğine ilişkin bir soru üzerine, kararın dün alındığını ifade etti. Erdoğan, ''Gerek devam eden MKYK'da, gerek hükümetimizin değerlendirmelerinde bunlar biraz da sürecin devamı içerisinde değerlendirilip ona göre karar verilecektir'' dedi. 
     Akdeniz'deki ABD güçlerinin ne olacağı sorusu üzerine Erdoğan, ''Onun kararını verecek olan biz değiliz'' ifadesini kullandı. 
     ''Tezkereyi AK Parti hükümeti getirdi. 100'e yakın fire çıktı. Bu ters düşmüyor mu '' sorusuna ise Erdoğan, şu karşılığı verdi 
     ''Bazı milletvekili arkadaşlarımız, bu istikamette oy kullanmamışlardır. Biz bir grup kararı alabilirdik. Nitekim muhalefet partisi bir grup kararı alma zorunluluğu hissetmiştir. Eğer biz de grup kararı almış olsaydık, şu anda bu soruyu soran anlayışlar o zaman da Bu nasıl demokratik bir anlayıştır. Bak milletvekillerini kilitlediler, bir grup kararı ile bağladılar diyeceklerdi. Biz tamamıyla bütün müzakerelerimizi, görüşmelerimizi yaptıktan sonra, grup kararı almak suretiyle onların iradelerini ipotek altına almak istemedik, serbest bıraktık. Ortaya çıkan netice de budur.'' 
     
     ALTERNATİFLER VE MALİYET 

     '' Her şart alternatifi de beraberinde getirir. Ancak şunu da unutmayalım ki, her alternatifin de bir maliyeti var dediniz. Bundan sonraki alternatifiniz nedir '' sorusu üzerine de Erdoğan, ''Gerek MKYK, gerekse Bakanlar Kurulu bunun değerlendirmesini yapıyor. Bu değerlendirmeler neticesinde maliyet hesapları da yapılır ve bu hesaba göre de karar açıklanır'' diye konuştu. 
     ''Bu sürecin sonunda tezkere mutlaka gelecek mi '' sorusuna da Erdoğan, ''Bu bir süreçtir. Gelir veya gelmez, önümüzdeki süreçte görürüz'' yanıtını verdi. 
     ''Önümüzdeki hafta Siirt seçimleri var. Ondan iki gün önce de BM bağımsız silah denetçilerinin raporu açıklanacak. Bu, sayın Cumhurbaşkanı'nın ve TBMM Başkanı'nın da daha önce ısrarla vurguladığı uluslararası meşruiyet için bir adım olarak görülebilir mi Bu anlamda da bu sürece katkıda bulunabilir mi '' sorusunu yanıtlarken de Erdoğan, ''Bulunabilir de, bulunamayabilir de. Bu süreci birlikte izleyerek, değerlendirerek göreceğiz'' dedi. 
     ''İhtiyaç doğması halinde bu tezkere meclis gündemine gelecek mi '' sorusuna ise Erdoğan, şu karşılığı verdi 
     ''Şu anda ayaküstü verilecek cevap değil. Şu anda partinin yetkili kurulu MKYK'dır, aynı zamanda hükümettir. Hükümet değerlendirmesini kendi içinde yapacaktır, parti yetkili kurulları kendi içinde yapacaktır. Ondan sonra da gerekli görülürse bu adımlar atılacaktır.'' Erdoğan'ın konuşmasının ardından, AK Parti MKYK toplantısının ikinci bölümüne geçildi. 

     
</TEXT>
</DOC>
