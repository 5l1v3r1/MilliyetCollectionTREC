<DOC>
<DOCNO> 108275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/soneko20.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, S. Arabistan'ın kararını bekliyor... 
</HEADLINE>
<TEXT>

     Petrol İhraç Eden Ülkeler Örgütü OPEC petrol bakanlarının Japonya'nın Osaka kentinde yarın başlayacak toplantısına saatler kala, bütün gözler Suudi Arabistan'a çevrildi. 
     OPEC'te petrolün şu anki yüksek fiyatlarından memnun olan üyelerinin çoğunluğu, iki yıldır sürdürülen üretim kısıntısının aynen sürmesi için, Suudi Arabistan'ı iknaya çalışıyor. 
     Üretim kısıntısınının hafiflemesi ya da aynen devam etmesinde, dünyanın en büyük ihracatçısı Suudi Arabistan'ın tutumu belirleyici önem taşıyor. 
     OPEC'in Venezüella, Kuveyt ve Katar gibi etkili üyeleri, üretim artışına karşı olduklarını açıklarken, Suudi Arabistan, niyeti hakkında şimdiye dek hiçbir işaret vermedi. 
     OPEC Genel Sekreteri Alvaro Silva da, Osaka'da Suudi Arabistan Petrol Bakanı Ali el Naimi ile yaptığı görüşmenin ardından, ''kartelin hala ortak bir tutum belirlemediğini'' söyledi. 
     Suudi Arabistan'ın tepkisizliği ise petrolün varil fiyatının kritik 30 dolar sınırına dayanmasıyla telaşlanan piyasalarda umut yaratıyor. Bazı gözlemciler, Suudi Arabistan'ın bastırmasıyla OPEC'in günlük üretimde 500 bin ile bir milyon varil arasında artış yapma kararı alabileceğine inanıyor. 
     Gözlemciler, üretim artışı kararı çıkmaması durumunda, petrol fiyatlarının yılın geri kalan döneminde 30 dolar sınırını aşacağı tahmininde bulunuyor. Petrolün varilinin 30 doları aşması ise dünya ekonomisinin yavaşlamasına yol açabilecek bir maliyet artışını temsil ediyor. 
     





</TEXT>
</DOC>
