<DOC>
<DOCNO> 148117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/soneko06.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz piyango umutlarını da söndürdü... 
</HEADLINE>
<TEXT>

     Ekonomik kriz ve vatandaşın alım gücünün düşmesi, şans oyunlarını da olumsuz etkiledi. 
     Milli Piyango Genel Müdürü İlham Küsmenoğlu'dan aldığı bilgiye göre, şans oyunları da artık umut olma özelliğini kaybetmeye başladı. 
     2002 yılının 3 ayında vatandaş 521 milyon 110 bin 362 kolon sayısal loto doldururken, bu yıl söz konusu rakam 387 milyon 897 bin 973'e düştü. Böylece doldurulan sayısal loto kolonunda 133 milyon 212 bin 389'luk bir azalma oldu. 
     2002'nin ilk çeyreğinde sayısal lotoya 88 trilyon 562 milyar 470 milyon lira yatırılırken, bu yıl 85 trilyon 620 milyar 75 milyon liralık sayısal loto oynandı. 
     Şans topu da artık vatandaşın daha az şans aradığı oyunlar arasında yer aldı. Geçen yıl Ocak-Mart döneminde 300 milyon 528 bin 475 kolon şans topu oynanan ülkede, bu sayı içinde bulunduğumuz yılın aynı döneminde 198 milyon 527 bin 671'e düştü. Bu şekilde şans topunda da 102 milyon 804 kolonluk bir azalma meydana geldi. 
     Aynı şekilde geçen yılın 3 ayında 14 milyon 380 bin 929 adet milli piyango bileti satılırken, bu yıl piyango bileti satışı 14 milyon 312 bin 50'ye geriledi. Böylece, milli piyango bilet satışında da 68 bin 879 adetlik bir düşüş gerçekleşti. 
     Geçen yıl 40 milyon 957 bin 500 hemen kazan ve labirent bileti satılmasına karşılık, bu yıl söz konusu rakam 27 milyon 377 bine indi.Böylece kazıma kartla şans arayanlarda da 13 milyon 580 bin 500'lük bir düşüş yaşandı. 
     
     3 AYDA 187.3 TRİLYON GELDİ 
     Bu arada Milli Piyango Genel Müdürlüğü'nün düzenlediği şans oyunlarına yılın 3 ayında 187 trilyon 376 milyar 148 milyon 590 bin lira yatırıldı. 
     Bu paranın 85 trilyon 620 milyar 75 milyon 940 bin liralık bölümü sayısal lotodan, 49 trilyon 220 milyar 663 milyon 780 bin liralık bölümü de şans topundan geldi. 
     Vatandaş, piyango biletine 22 trilyon 3 milyar 445 milyon lira öderken, on numara için de ceplerden 16 trilyon 313 milyar 463 milyon 870 bin lira çıktı. Hemen Kazan'a ödenen para ise 13 trilyon 688 milyar 500 milyon lira olarak tespit edildi. 
     
     ÖZELLEŞTİRME YOLDA 
     Bu arada Milli Piyango Genel Müdürü Küsmenoğlu, kurumun özelleştirilmesine dönük çalışmaların devam ettiğini bildirdi. 
     Özelleştirme İdaresi Başkanlığı ile birlikte yürütülen çalışmalarda bir taslak hazırlandığını kaydeden Küsmenoğlu, söz konusu düzenlemeyle, halen Milli Piyango İdaresinin tekelinde olan şans oyunlarında imtiyaz hakkı devrine imkan tanındığını söyledi. 
     Küsmenoğlu, ''Oyun oynatma hakkının özel sektöre devrini'' sağlayacak düzenleme ile şans oyunlarından katma değer vergisi, özel işlem vergisi gibi vergilerin kesilmeye devam edeceğini ifade etti. 
     Küsmenoğlu, ''Savunma Sanayi gibi diğer kesintiler de devam edecek. Daha doğrusu, yasalarda yer alan bütün kesintiler, milli piyango özelleştirilse de sürecek'' dedi. 
     





</TEXT>
</DOC>
