<DOC>
<DOCNO> 123587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur03.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'dan uçakta ilginç açıklamalar... 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye'nin Kopenhag'daki zirvede müzakere tarihi alabilme olasılığını yüzde 50 olarak tahmin ettiğini söyledi. 
     Erdoğan, Türkiye'nin AB üyeliği konusunda temaslarda bulunmak üzere Danimarka'nın Başkenti Kopenhag'a gelişinde uçakta gazetecilerin sorularını yanıtladı. 
     Türkiye'nin müzakere tarihi alabilmesi için elinden gelen bütün kozları kullandığını kaydeden Erdoğan, Türkiye'nin 2004-2005'te tarih alabileceği söylemlerinin bulunduğunu anımsattı. 
     Kendilerinin sonuna kadar müzakereleri sürdüreceğini ifade eden Erdoğan, dönem başkanı olan Danimarka'nın da Türkiye'nin üyeliği konusunda görüşünü son ana kadar açıklamayacağını söyledi. 
     Tayyip Erdoğan, Türkiye'nin taahhütlerini içeren mektubun, AB Dönem Başkanlığı'na gönderildiğini anımsatarak, bugün Danimarka Başbakanı Rasmussen ile yapacakları görüşmede, bu mektubu müzakere edeceklerini belirtti. 
     Anayasa ve yasalarda uyum paketlerini de değerlendiren Erdoğan, bu yasa ve anayasa değişikliklerini içeren paketlerin, bugün TBMM komisyonlarında ele alınacağını bir soru üzerine ifada etti. Erdoğan, ''Önemli olan neyin ne zaman yapılacağı değildir, önemli olan bunun Meclis'ten çıkmasıdır. Meclis'ten sonraki olay da uygulamadır'' dedi. 
     12 Aralık'a kadar ellerinden gelen tüm gayreti göstereceklerini ifade eden Erdoğan, ''Meclis'e en azından bunları sevk edeceğiz. Süratle Meclis'ten çıkarmaya çalışacağız. Eksikleri 12'sinden sonra gidereceğiz. Bu maddelerin büyük kısmı 12'sinden önce çıkabilir. Onların en büyük kaygısı uygulamadaki aksaklıklar'' diye konuştu. 
     AK Parti Genel Başkanı Erdoğan, zirvede, Türkiye'nin müzakere tarihi alma olasılığını nasıl gördüğünün sorulması üzerine de, ''Benimkisi tahmin ama tarih alma noktasında en az yüzde 50-50 diyorum'' dedi. 
     ABD Başkanı Bush ile görüştükten sonra bu oranın artıp artmayacağı sorusuna da Erdoğan, ''Artabilir'' karşılığını verdi. 
     
     'HAYAL KIRIKLIĞINA UĞRAMAM'' 
     Erdoğan, müzakere tarihi verilmemesi durumunda hayal kırıklığına uğramayacağını, buna gerek olmadığını, Türkiye'nin büyük bir ülke olduğunu ifade ederek, ''Çünkü bizi AB doyurmayacak. Bunu biz halledeceğiz. Hedefimiz 5 yıl içinde kişi başına milli geliri 5 bin dolara çıkarmaktır. Bunu başaralım yeter'' dedi. 
     ''Başbakan olursanız Avrupa İnsan Hakları Mahkemesi'ne açtığınız davadan vazgeçecek misiniz '' sorusuna Erdoğan, ''Avukatım bunu açıkladı zaten'' karşılığını verdi. 
     Erdoğan, bir başka soruyu yanıtlarken de önceki gün, Başbakanlığa davet edilen Almanya ve Fransa büyükelçilerine Türkiye'nin 2003 yılı sonu itibariyle müzakere tarihi alması gerektiğinin ifade edildiğini bildirdi. 
     Almanya Başbakanı Gerhard Schröder ile Fransa Cumhurbaşkanı Jacques Chirac arasında yapılan görüşmeden Türkiye için 2005 tarihi çıktığına ihtimal vermediğini kaydeden Erdoğan, Kopenhag Zirvesi boyunca AB liderleri ile Başbakan Abdullah Gül'ün de katılımıyla üçlü görüşmeler yapacağını bildirdi. 
     Erdoğan, Kıbrıs ile ilgili bir soruyu yanıtlarken de KKTC Cumhurbaşkanı Rauf Denktaş'ın açıklamalarında BM'yi değil, Rum Kesimi Lideri Klerides'i eleştirdiğini söyledi. 
     ABD ziyaretinde BM Genel Sekreteri Kofi Annan ile de bir araya geleceğini anımsatan Erdoğan, AB'ye karşı Kıbrıs'ı koz olarak göstermenin doğru olmadığını dile getirdi. 
     
     ''ADAY OLMAMIZI İSTİYORLAR'' 
     AK Parti Genel Başkanı Erdoğan, Siirt'ten milletvekili adayı olup olmayacağı sorusuna da şu yanıtı verdi 
     ''Mervan Bey istifa etmek konusunda hazır. Sağ olsun bana da aynı düşüncesini söyledi. Ancak bizim önümüzdeki yasal engellerin kalkması lazım. Siyasi irade bu yasakları kaldırabilirse o zaman partimizin yetkili kurulları da aday olmamızı istiyor.'' Tayyip Erdoğan, bir gazetecinin, ''Ne kadar iyi pazarlıkçısınız '' sorusuna, ''Tüccarlığımızı ayın 13-14'ünde görürsünüz'' karşılığını verdi. 
     Erdoğan, Bush ile yapacağı görüşmede, kendi önceliklerinin Türkiye'nin AB üyeliği olduğunu, ABD'nin de büyük olasılıkla Irak ile ilgili görüşlerini bildireceğini söyledi. 
     Erdoğan, asker ve üs talebi olursa bu konudaki düşüncelerini ifade edeceklerini ve bu konuların tümünü müzakere edeceklerini bildirdi. 
     Tayyip Erdoğan, parmağındaki seçim boyasını gösteren bir gazeteciye de bir sonraki seçim de artık bu tür boyaların kullanılmayacağını söyledi. 
     Erdoğan, Müslüman ülkelerin önemli bir bölümünün Türkiye'nin AB üyeliğini istediğini kaydetti. 
     





</TEXT>
</DOC>
