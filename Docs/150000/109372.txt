<DOC>
<DOCNO> 109372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur22.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
5 kişiyi öldürmekten yargılanan sanık, hakime saat fırlattı.. 
</HEADLINE>
<TEXT>

     Fatih'te 5 kişiyi naylon iple boğarak öldürdüğü, cesetlerini de kolilere yerleştirip değişik yerlere attığı iddiasıyla yargılanan Orhan Aksoy, tahliye isteminin reddedilmesi üzerine, kolundaki saati mahkeme heyeti başkanına fırlattı. 
     İstanbul 5. Ağır Ceza Mahkemesi'ndeki duruşmaya, tutuklu sanık Orhan Aksoy katıldı. 
     Sanık Aksoy, 4 sayfadan oluşan yazılı savunması ile adli yılın başlaması dolayısıyla üzerinde Atatürk portresi bulunan kartı ve yeni çekilmiş fotoğraflarını mahkeme heyeti başkanına verdi. 
     Başkan Ertuğrul Tokalakoğlu'nun, kart ve resimleri kastederek ''Bunları ne yapacağız '' şeklinde sorması üzerine sanık Aksoy, ''Delil olarak dosyama koyun'' dedi. 
     Sözlü savunmasında kimseyi öldürmediğini, cinayetlere ilişkin tanık bile olmadığını ileri sürerek, hırsızlıktan Asliye Ceza Mahkemesi'nde yargılanması gerektiğini belirten Aksoy, ''Ağır ceza bana ağır geldi. Sizin mahkemenizi adil bulmuyorum. 20 aydır konuştuklarımı dikkate bile almıyorsunuz. Bir üst mahkemede yargılanmalıyım. Buraya tahliye olmaya geldim. Tahliye olup kapıdan çıkacağım'' diye konuştu. 
     Mahkeme heyeti, ölen 5 kişiden 1'inin kesin ölüm sebebinin belirlenebilmesi amacıyla dosyanın Adli Tıp Kurumu 1. İhtisas Daire Başkanlığı'na gönderilmesini kararlaştırdı. 
     Tahliye talebini de reddeden heyet, duruşmayı başka tarihe bıraktı. 
     Orhan Aksoy bu sırada ''Bunu bana yapamazsınız'' diye bağırarak, daha önce kolundan çıkarıp eline aldığı saati, Mahkeme Heyeti Başkanı Tokalakoğlu'na fırlattı. Katibin başının üzerinden geçen saat, başkan tarafından tutuldu. 
     Sanık kürsüsünün ön tarafındaki setten atlayarak mahkeme heyetinin bulunduğu kürsüye de yürümek isteyen Aksoy, jandarmaların müdahalesiyle etkisiz hale getirilerek salondan çıkarıldı. 
     İstanbul Cumhuriyet Başsavcılığı'nca hazırlanan iddianamede, sanık Orhan Aksoy'un, çeşitli nedenlerle Mekmedi Yeşilyayla, Hakan Kaya, Turgut Erkan, Ömer Şeker ve Ali Rıza İdrisoğlu'nu değişik tarihlerde iple boğarak öldürdüğü, cesetlerini de kolilere yerleştirerek boş alanlara attığı anlatılıyor. 
     İddianamede, sanık Aksoy'un, TCK'nın 450 4. maddesinin 5 kez uygulanması suretiyle ''taammüden adam öldürmek'' suçundan 5 kez idam cezasına çarptırılması isteniyor. 
     





</TEXT>
</DOC>
