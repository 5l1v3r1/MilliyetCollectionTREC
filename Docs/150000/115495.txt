<DOC>
<DOCNO> 115495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur22.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller AB'ye inancımızla,bayrağımızla gireceğiz... 
</HEADLINE>
<TEXT>

     DYP Genel Başkanı Tansu Çiller, ''AB'ye gireceğiz ama inancımızla bayrağımızla bir büyük devlet olarak gireceğiz'' dedi. 
     Çiller, partisince Kayseri Fuar Alanı'nda düzenlenen mitingde halka hitap etti. 
     Konuşmasına ''Demokrat Kayseri'nin kahraman insanları, milliyetçi, Kayserili bacılarım, kardeşlerim, evlatlarım'' diye başlayan Çiller, DYP'nin iktidarda olmadığı 5 yılda Türkiye'de, Kayseri'de bir çivi çakılmadığını öne sürdü. 
     Konuşması sık sık sloganlarla kesilen Çiller, şunları söyledi 
     ''Türkiye'nin borcu son 5 yılda 110 milyar dolar arttı. Atatürk'ten son 5 yıla kadar bakarsanız 100 milyar dolar borcumuz vardı. Son 5 yılda borcumuz 110 milyar dolar arttı. Bebekler 3 bin 500 dolar borçla doğuyor. 110 milyar dolardan size ne geldi. Ne yaptılar bunlar Zulüm yaptılar. Hepinizin haklarını arıyorum. Kırat iktidarı Kayseri'yi şahlandırmak için gelecek. Havaalanınız var biliyorum ama ihracat bu havaalanından yapılacak. Gıda tekstil ürünleri buradan havalanacak.'' ''Tek bir işsiz kalmayana kadar seferberlik ilan ediyorum'' diyen Çiller, ''Burada bir savunma sanayi vardı. Kayseri'den bir Milli Savunma Bakanı çıkardınız. Çakmakoğlu, savunma sanayini şahlandırdı mı Yeni işçiler aldı mı Bir Dışişleri Bakanı çıkardınız Kayseri'den. O ne yaptı '' diye sordu. 
     Çiller, hükümetin üç ortağı bulunduğunu belirterek, şunları kaydetti 
     ''Bunlardan biri Başbakan Ecevit. Buradan bir daha Ecevit'e oy gidecek mi Ben sizden daha önce Ecevit'e giden oylarımı da istiyorum. Ecevit'in, Bahçeli'nin 350 milletvekiliyle dışardan getirdiği biri var. Kim o Derviş. Şimdi Ecevit'in iki bakanı bir araya geldi, biri Baykal, diğeri Derviş. Derviş'ten, pancar yasasından memnun musunuz Baykal ve Derviş zamanında yeni ev aldınız mı Ne yaptınız Traktörünüzü, tarlanızı sattınız, bir daha oy verecek misiz '' Çiller konuşmasında, iktidara gelmeleri halinde gerçekleştirecekleri projeler hakkında da bilgiler verdi. Hükümetleri dönemi ile 57. Hükümet dönemini de kıyaslayan Tansu Çiller, ''Derviş'in, Ecevit'in, Bahçeli'nin yasalarının üzerinden traktörle geçeceğiz. Onlar 40 milyar doları bankalara verdiler, biz size vereceğiz'' dedi. 
     Kayseri'ye gıda sanayi kurulması gerektiğini kaydeden Çiller, ''İhracat buradan, Kayseri'den tüm Dünya'ya, Ortadoğu'ya ve AB'ye havadan yapılacak. AB'ye gireceğiz ama inancımızla bayrağımızla... Bir büyük devlet olarak gireceğiz. Bu ülke zengin bir ülke ama bunu göremediler'' diye konuştu. 
     Çiller, merkez sağın iktidara geldiğinde milletin rahat ettiğini savunarak, ''Başörtüsü takan da takmayan da esnaf da KOBİ'ler de rahat eder. Ne zaman merkez sağ olmazsa o zaman zulüm başlar'' dedi. 
     DYP'nin Kayseri 1. sıra milletvekili adayı Tuğrul Türkeş de konuşmasında, ''Tabelayla Çin Seddi'nden atmakla ve yaylada bazlama, börek yamakla milliyetçi olunamayacağını'' söyledi. Tepki ve öfkeyle oy verilmemesini isteyen Türkeş, bunun ülkenin yarınlarını karartacağını, gölgede bırakacağını kaydetti. 
     





</TEXT>
</DOC>
