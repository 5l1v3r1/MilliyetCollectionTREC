<DOC>
<DOCNO> 127393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/spor/spo04.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CAIO BİTTİ GİBİ 
</HEADLINE>
<TEXT>

Trabzonspor, Brezilyalı orta saha oyuncusunu renklerine bağlamak için gün sayıyor. Transferi son aşamaya gelen futbolcunun 600 bin dolara malolacağı öğrenildi 
     Smeets yolda 
     TRANSFERİN en hareketli kulüpleri arasında görülen Trabzonspor, Teknik Direktör Samet Aybaba’nın istediği Flamengo’nun başarılı orta saha oyuncusu Caio’da son noktayı koymaya hazırlanıyor. Tüm pürüzleri ortadan kaldıran Bordo - Mavililer’e sambacının 600 bin dolara malolacağı ifade edilirken, imzası durumunda kampa katılacağı belirtildi. Aybaba’nın istediği Belçikalı Axel Smeets’le ilgili girişimlere önümüzdeki günlerde başlanacağı öğrenildi. 
     
     Gidecekler belirlendi 
     TECRÜBELİ teknik adam, yönetime verdiği raporda ise takımdan gidecek olan futbolcuların isimlerini belirledi. Aybaba’nın golcü Bushi, Güney Koreli Yong, Belçikalı Somers, ligin ilk maçlarındaki gözdesi Hakkı ve şans vermediği Ganalı Patrick’in gönderilmesini istediği öğrenildi. Öte yandan genç Cemre ile Feridun da yeniden alt yapıya gönderildi. 
     
     Ali Tandoğan iddiası 
     UEFA Kupası’nda fırtına gibi esen Denizlispor’u da büyüteç altına alan Trabzonspor’un, Yeşil - Siyahlı ekipten Ali Tandoğan’ı renklerine katmak istediği öğrenildi. Öte yandan Altay’dan kiralanan Mehmet Yılmaz için İzmir ekibine birçok kulüpten teklif geldiği açıklandı. Bu gelişme üzerine Bordo - Mavili yöneticilerin Altay kulübüyle yakın temasa geçtiği bildirildi. 
     
     Herkes özgürdür’ 
     ÖZKAN Sümer ile giriştiği başkanlık yarışında yönetime 5 arkadaşıyla birlikte girmesine rağmen istifa eden Ahmet Ağaoğlu arkadaşlarını serbest bıraktı. Ağaoğlu, "Benim dışımda kalan hiç bir arkadaşımın önünü kesmem. Kimseye, İstifalarınızda mutlaka diretin demem. Herkes özgürdür. Kararını da rahatlıkla verebilecek yeterliliğe sahiptir. Yöneticilik yapmak istiyorlarsa, yapsınlar. Bu konuda kimseye dayatmada bulunamam" dedi. 
     



 SPOR 

























</TEXT>
</DOC>
