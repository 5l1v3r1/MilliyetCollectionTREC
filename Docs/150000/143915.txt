<DOC>
<DOCNO> 143915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko01.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya borsaları yükselişle kapandı 
</HEADLINE>
<TEXT>

     Irak'a karşı ABD saldırısının piyasalar üzerindeki ilk etkisi olumlu oldu. 
     Aylar süren belirsizliğe son veren ABD bombardımanının ardından piyasaların bu savaşın Körfez Savaşı'ndan daha kısa süreceğine ikna olmasıyla petrol fiyatları gerilerken, menkul kıymet piyasaları yükseldi, ABD Doları değer kazandı, altın fiyatları düştü. 
     ABD'nin müdahalesinin ilk etkileri saat farkı nedeniyle güne erken başlayan Asya menkul kıymet borsalarında görüldü ve bu borsalar günü önemli yükselişlerle tamamladılar. 
     Asya'nın en büyük menkul kıymet piyasası Tokyo Borsası'nda Nikkei Endeksi düne göre yüzde 1.79 artış göstererek 8,195.05 puana çıktı. Güney Kore Borsası yüzde 4.92, Tayvan yüzde 1.86 yükseldi. Asya'nın diğer borsaları da günü yükselişle tamamladılar. 
     Bombardıman ABD Doları'nın konumunu da güçlendirdi. ABD Doları, Japon Yeni karşısında 1.28 yen değerlenip 118.76 yenden işlem gördü. 
     Avrupa ortak para birimi euronun dolar karşısındaki değeri de Tokyo Borsası'nda 1.0616 dolardan 1.0580 dolara geriledi. 
     New York borsasında dün 335.50 dolardan kapanan altının ons fiyatı da bombardıman haberinin duyulmasından sonra spot piyasada 333.75 dolara geriledi. 

     
</TEXT>
</DOC>
