<DOC>
<DOCNO> 119531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/soneko10.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu'da tasarruf genelgeleri pek işe yaramamış... 
</HEADLINE>
<TEXT>

     Kamuda son 10 yılda, aralarında bina ve taşıt alımı ile tören giderlerinin de bulunduğu çeşitli harcamalar için, devletin kasasından 13.5 milyar dolar çıktı. 
     1993-2002 yılları arasında tasarruf genelgeleriyle zorunlu olmadıkça kamunun bina ve taşıt alımı yasaklanırken, demirbaş, kırtasiye ve çeşitli özel malzeme alımlarına da büyük sınırlamalar getirildi. Aynı şekilde, kamu yöneticilerine, makam arabalarını özel işlerde kullanmaları uyarılarında bulunuldu. 
     Ancak, Maliye Bakanlığı verileri üzerinde yapılan hesaplamalar, bütün sınırlama ve yasaklamalara karşın, belirli konularda savurganlığa varan harcamaların yapılmaya devam ettiğini ortaya koydu. 
     
     22 KATRİLYON GİTTİ 

     Verilere göre, bir bölümü zorunluluktan kaynaklansa da 1993-2002 döneminde bütçenin 3 milyar 562.6 milyon doları, bugünkü değeriyle 5.8 katrilyon liralık bölümü akaryakıt harcamalarına gitti. Bu dönemde özel malzeme alımları ve kamulaştırma için devlet kasasından 4 milyar 148.3 milyon dolar, yani günümüz fiyatıyla 6 katrilyon 728 trilyon lira çıktı. 
     Aynı şekilde ulaştırma için 715.9 milyon dolar 1 katrilyon 161 trilyon lira , taşıma için 808.5 milyon dolar 1 katrilyon 311 trilyon lira , kırtasiye malzemeleri için de 855.7 milyon dolar 1 katrilyon 388 trilyon lira harcandı. 
     Devlet kuruluşları bu dönemde 200.6 milyon dolarlık 325 trilyon lira taşıt alımında bulunurken, bina alımlarına 1 milyar 172.7 milyon dolar 1 katrilyon 902 trilyon lira , demirbaşlar için 175.4 milyon dolar 284.5 trilyon lira ödendi. Bunların tesis, bakım ve onarım masrafları ise 465.3 milyon doları 754.7 trilyon lira buldu. 
     Temsil, ağırlama ve törenlerin Hazineye faturası ise 95.5 milyon dolar 155 trilyon lira oldu. 
     Böylece, bu tür kalemler için son 10 yılda devlet 13 milyar 495.2 milyon dolar harcama yaptı. Bir başka ifadeyle, devlet bu tür harcamalara, 22 katrilyon lira yatırdı. 
     
     DEĞİŞEN FAZLA BİRŞEY YOK 

     Maliye verileri, bu tip harcamaların her yıl belli tutarların altına düşmediğini de gözler önüne serdi. 
     1993 yılında 100 milyon dolar dolayında bulunan kırtasiye malzemesi alımı, 2000 yılında 121 milyon dolar, 2001'de 85 milyon dolar olarak gerçekleşti. 
     1993 yılında 35 milyon dolar, 1996'da 20.6 milyon dolar taşıt alımı yapan devlet, yeni taşıtlara 2000 yılında 28, geçen yıl ise 16.7 milyon dolar ödedi. 
     





</TEXT>
</DOC>
