<DOC>
<DOCNO> 144286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko37.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Savaşı, İMKB Savunma endeksini vurdu... 
</HEADLINE>
<TEXT>

     Irak savaşının iki günlük bölümünde Borsa'da en fazla savunma endeksi değer kaybetti. 
     İstanbul Menkul Kıymetler Borsası İMKB Savunma Endeksi'ndeki tek şirket olan Aselsan hisseleri savaştan zarar görenler arasında bulunuyor. Bu şirketin oluşturduğu Savunma Endeksi'nin iki günlük kaybı yüzde 13.73 olarak belirlendi. 
     Savaştan en çok etkilenen ikinci sektör bankacılık oldu. Halka açık 12 bankanın dahil olduğu banka endeksi Irak Savaşı'nın ilk günü olan dün ortalama yüzde 4.09 düştü. Bu endeksin kaybı, bugünkü ile birlikte iki günde yüzde 8.91 olarak gerçekleşti. 
     Sürpriz bir şekilde dün yüzde 6.39 çıkış yaşayan turizm endeksi bugünkü kayba uğrasa da, iki günlük dönemi yüzde 1.83 artışla kapatarak, yükselen tek endeksi oluşturdu. 
     Borsa'da işlem gören hisse senetlerinin iki günlük ortalama kaybı ise yüzde 5.35 oldu. İMKB Ulusal 100 Endeksi, iki günde 9,938.21'den 9,406.56 puana geriledi. 
     Bu dönemde sanayi grubu hisselerin ortalama kaybı yüzde 4.12, hizmet grubu hisselerin ortalama kaybı ise yüzde 1.17 olarak gerçekleşti. 
     





</TEXT>
</DOC>
