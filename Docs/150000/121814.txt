<DOC>
<DOCNO> 121814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko22.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 533 bin liraya geriledi... 
</HEADLINE>
<TEXT>

     AK Parti'nin tek başına iktidar olmasının ardından döviz fiyatlarında başlayan gerileme devam ediyor. 
     Sabah açılışta 1 milyon 554 bin liradan satılan dolar, öğle saatlerini 1 milyon 550 bin lira seviyelerinde tamamladı. Öğle saatlerinde düşüşlerin hızlanmasıyla doların Türk Lirası satış fiyatı 1 milyon 533 bin liraya kadar geriledi. 
     Aynı saatlerde doların bankalararası para piyasasında da önce alışta 1 milyon 531-533, satışta ise 1 milyon 537-542 liraya, daha sonra da bu seviyenin bir miktar altına gerilediği gözlendi. Saat 15.00 itibariyle İstanbul serbest piyasada ABD Doları 1 milyon 528 bin liradan alınıp 1 milyon 533 bin liradan satılıyor. Euro'nun alış fiyatı 1 milyon 518 bin lira, satış fiyatı ise 1 milyon 524 bin lira dolayında bulunuyor. 
     Bankalararası para piyasasında ise dolar kotasyonları alışta 1 milyon 530-534, satışta ise 1 milyon 538-542 bin lira seviyelerinde seyrediyor. 
     Piyasa uzmanları, Cuma günleri bir miktar paranın repo ve diğer yatırım araçlarında değerlendirilmesinden kaynaklanan bir hareketin gözlendiğini hatırlatarak, bunlara ek olarak bayramın yaklaşması nedeniyle insanlarda ortaya çıkan nakit ihtiyacı, ay sonunda yapılan çeşitli ödemelerin döviz cephesindeki bu düşüşlerde etkili olduğunu savunuyorlar. 
     Uzmanlar, dışarıda Türk tahvillerine yönelen ilginin yanında 58. hükümetin güvenoyu almasının da dövizde yaşanan düşüşlerde etkili olduğunu kaydederek, Aralık ayında biraz daha istikrarlı bir piyasa beklendiğini belirtiyorlar. 

     
</TEXT>
</DOC>
