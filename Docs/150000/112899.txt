<DOC>
<DOCNO> 112899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko25.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 bütçesi 81.5 katrilyon lira vergi toplamayı hedefliyor... 
</HEADLINE>
<TEXT>

     Ekonomi yönetimi, 134-135 katrilyon lirada tutulmaya çalışılan 2003 yılı bütçesinde, 81.5 katrilyon lira dolayında vergi toplanmasını hedefliyor. 
     Yüksek Planlama Kurulu'nun daha önce açıkladığı 2003 bütçesi ve programına ilişkin makro çerçeve kararı doğrultusunda bütçede faiz dışı harcama tutarı, 70 katrilyon lira dolayında tutulmaya gayret ediliyor. 
     Çerçevede kararda, 70 katrilyon 77.9 trilyon lira olması kararlaştırılan faiz dışındaki harcamaların 36.1 katrilyon lirasını cari ödeneklerin, 7.9 katrilyon lirasını yatırım ödeneklerinin, 26.04 katrilyon lirasını da faiz hariç transfer ödeneklerinin oluşturması benimsenmişti. 
     Kararda, 2003 yılında Türkiye'nin yüzde 5 büyümesi, deflatörün yüzde 26, yıl sonu enflasyonunun da yüzdei 20 olması öngörülmüştü. Söz konusu kararda, yeni yılda kuruluşların yabancı para cinsinden yapacakları harcamalar için de ortalama dolar kuru, 1 milyon 877 bin lira olarak alınmıştı. 
     2003 yılı bütçe çalışmalarında, faizlerle birlikte konsolide bütçe büyüklüğünün de 134-135 katrilyon lira dolayında bağlanması planlanıyor. 
     
     VERGİ GELİRLERİ 
     Yeni yıl bütçesindeki vergi gelir hedefi ise 81.5 katrilyon lira dolayında bulunuyor. Ancak bütçe büyüklüğü ve bütçe açığına bağlı olarak gelir kalemlerinin bütçenin TBMM'ye sunulacağı Perşembe gününe kadar değişebileceğine de işaret ediliyor. 
     Bu arada 2002 yılı bütçesindeki vergi gelirlerinde hedefin aşılacağı da ortaya çıktı. 
     Bütçede 57 katrilyon 911 trilyon lira olarak yer alan vergi gelirlerinde hedef, akaryakıt tüketim vergisi, katma değer vergisi ve kurumlar vergisindeki artışa bağlı olarak 3 katrilyon lira dolayında arttırıldı. 
     IMF ile yapılan görüşmelerde Maliye ve Hazine tarafı, 2002'de 60.8 katrilyon lira vergi geliri toplanacağını bildirdi. Ancak bütçe harcamalarının da beklenenin üstünde gerçekleşeceğinin anlaşılması üzerine IMF tarafı, faiz dışı bütçe fazlası dengelerinin tutturulması için bu rakamın 61 katrilyon 43 trilyon lira yükseltilmesini istedi. 
     
     ÖZEL İLETİŞİM VE ÖZEL İŞLEM VERGİSİNE DEVAM 
     Öte yandan kanun gereği 31 Aralık 2002 tarihinde son bulacak olan özel iletişim ve özel işlem vergileri, 2003 yılında da devam ettirilecek. 
     Bu amaçla 2003 yılı Bütçe Kanunu'na her iki verginin yeni yılda da devam edeceğine ilişkin hüküm konulacak. 
     Her iki vergiden bu yıl 1.4 katrilyon lira dolayında bir gelir elde edilmesi bekleniyor. 
     
     BÜTÇE PROSEDÜRÜ 
     Ekonomi yönetiminin üzerinde çalıştığı 2003 yılı bütçe kanun tasarısının, Anayasa gereği 17 Ekim Perşembe akşamına kadar TBMM'ye sevkedilmesi gerekiyor. Kasım ayında TBMM Plan ve Bütçe Komisyonu, Aralık'ta Meclis genel kurulunda ele alınan konsolide bütçe, 1 Ocak'ta da yürürlüğe giriyor. 
     Ancak bu yıl 3 Kasım genel seçimleri nedeniyle, 2003 bütçe tasarısının Meclis'de ele alınması imkanı bulunmuyor. Bu nedenle seçimlerden sonra oluşacak hükümetin, 2003 yılına, daha önceki seçim dönemlerinde olduğu gibi geçici bütçe ile başlayacağı belirtiliyor. 
     2003 bütçesinin daha sonra Meclis'e sunularak kanunlaşması ve ancak 1 Mart ya da 1 Nisan'da yürürlüğe girmesi bekleniyor. 
     





</TEXT>
</DOC>
