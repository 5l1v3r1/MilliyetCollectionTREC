<DOC>
<DOCNO> 132712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo26.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Tek hedefimiz tehlikeli bölgeden uzaklaşmak... 
</HEADLINE>
<TEXT>

     İkinci yarı hazırlıklarını Antalya'nın Belek Beldesi'nde sürdüren İstanbulspor'da, teknik sorumlu Aykut Kocaman, yeni dönemde ilk hedeflerinin puan cetvelinde bulundukları tehlikeli bölgeden uzaklaşmak olduğunu söyledi. 
     Aykut Kocaman, yaptığı açıklamada, ilk yarıda, gerçekçi olduklarında istenileni ortaya koyamadıklarının açıkça görüldüğünü ifade ederek, ''Bunda, benim ve futbolcularımın kişisel hataları etken oldu. Takım olarak, son 6-7 haftaya kadar geçen sezon bulunan dayanışma ruhunu ortaya koyamadık. Son haftalarda ise yavaş yavaş takım olarak çıkışa geçtiğimize inanıyorum'' diye konuştu. 
     İlk yarıda, takımdan ayrılan Bushi ve Murat Erdoğan'ın yokluklarını hissettiklerini dile getiren Kocaman, özellikle Murat Erdoğan'dan boşalan bölgeyi doldurmakta zorluk çektiklerini vurguladı. 
     
     ''SIKINTILAR BİTTİ'' 
     Kocaman, ikinci yarı öncesinde Zdravkov'u kadrolarını dahil ettiklerini, Bushi'nin de takıma katılmasıyla bazı bölgelerdeki sıkıntılarının sona erdiğini belirterek, bu 2 oyuncunun takıma büyük katkısı olacağını vurguladı. 
     Takıma, transfer döneminin sonuna dek 1-2 oyuncu daha katmayı istediklerini ifade eden Kocaman, bunların muhtemelen yabancı futbolcular olacağını söyledi. 
     
     ''HEDEFİM BAŞARILI OLMAK'' 
     Kocaman, uzun vadede kendisine bağlayıcı bir hedef koymadığını söyledi. 
     Hala İstanbulspor'da teknik sorumlu olarak görev yaptığını belirten Kocaman, ''Benim şu andaki tek hedefim, İstanbulspor'da başarılı olmaktır. Daha ilerisi için hedeflerim tabii ki var. Ancak şu anda yalnızca İstanbulspor'un daha iyi yerlerde olmasını sağlayacak çalışmanın içindeyim'' dedi. 
     
     OĞUZ ÇETİN'E DESTEK 
     Kocaman, Fenerbahçe'den ve milli takımdan arkadaşı Fenerbahçe Teknik Sorumlusu Oğuz Çetin'e de destek verdi. 
     Oğuz'u Çetin'i öven Kocaman, ''Fenerbahçe'de ve her takımda büyük zorluklar her zaman olabilir. Oğuz Çetin de bu zorlukların üstesinden gelebilecek kapasiteye sahip bir futbol adamı. Son derece disiplinli, çalışkan ve deneyimli bir kişi. Fenerbahçe'de bu tip zorluklar her dönemde oldu. Ancak önemli olan bunun üstesinden gelmek. Oğuz Çetin de hedeflerine ulaşacaktır'' diye konuştu. 
     Kocaman, son olarak bu sezon şampiyonluk yarışında 3 büyük takımın son dakikaya dek mücadelesini sürdüreceğine inandığını dile getirirken, 2 Şubat'taki Fenerbahçe-Beşiktaş derbisinin de ilerisi için belirleyici olabileceğini sözlerine ekledi. 
     





</TEXT>
</DOC>
