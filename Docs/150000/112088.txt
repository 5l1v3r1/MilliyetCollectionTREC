<DOC>
<DOCNO> 112088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur27.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Anayasa Mahkemesi kararuına saygılıyız ama.." 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Anayasa Mahkemesi'nin AB Uyum Yasası'nın bazı maddelerinin yürürlüğünün durdurulması istemini reddetmesiyle ilgili olarak, ''Karara saygılıyız, ancak bugün açıklanacak ilerleme raporundan bir gün önce bu kararın alınmasını da üzülerek ifade ediyorum anlamlı buldum'' dedi. 
     Bahçeli, seçim kampanyası çerçevesinde partisinin ikinci mitingine katılmak üzere Sağlık Bakanı Osman Durmuş, Tarım ve Köyişleri Bakanı Hüsnü Yusuf Gökalp ve MHP Grup Başkanvekili Koray Aydın ile Çankırı'ya geldi. 
     İlk olarak Belediye Başkanlığı'nı ziyaret eden Bahçeli, burada miting saatine kadar dinlendi. Daha sonra mitingin yapılacağı Belediye Meydanı'na geçen Bahçeli, partisinin seçim otobüsünden yapılan ''Türkmen Beyiniz geliyor'' anonsu ile otobüsün üzerine çıktı. 
     ''Başbakan Devlet, Türkiye seninle gurur duyuyor'' sloganları arasında konuşmasına başlayan Bahçeli, iletişim teknolojisinde büyük ilerlemeler olduğunu, medyanın yaygın faaliyetleri bulunduğunu ancak açık hava toplantılarının farklı bir anlam taşıdığını söyledi. 
     Helsinki Zirvesi'yle Türkiye'nin AB'ye aday adaylığı statüsünün kuvvetlendiğini, bu statünün gereği olarak Türkiye'ye katılım ortaklığı belgesi sunulduğunu anımsatan Bahçeli, bu çerçevede Türkiye'nin yol haritası olarak Ulusal Programı'nın hazırlandığını kaydetti. Bahçeli, ''AB Lobicilerinin'' Ulusal Programı farklı şekilde yönlendirme arzusu taşıdıklarını savunarak, ''MHP'siz iktidar'' fikrinin buradan kaynaklandığını dile getirdi. 
     Bahçeli, katılım ortaklığı belgesinin siyasi kriterleri için hazırlanan Ulusal Program'da üç konuya ''Hayır'' diyerek, milli duruş koymak zorunda olduklarını ifade ederek, bu üç konunun idam cezasının kaldırılması, ana dilde eğitim ve öğretim ile ana dilde televizyon yayınının serbest bırakılması olduğunu söyledi. MHP olarak bu üç konuda ''milli bir direnç ve duruş'' ortaya koymak zorunda olduklarını ifade eden Bahçeli, ''Çünkü partimizin adı Milliyetçi Hareket Partisi'' dedi. 
     Bölücü terör faaliyetlerinin arkasındaki PKK'nın, yeni adıyla KADEK'in MHP'nin itiraz ettiği bu üç konunun hayata geçmesini istediğini belirten Bahçeli, terör örgütünün Ulusal Program'dan yararlanarak bunu bir araç olarak kullanmak suretiyle siyasi yönden de yol almaya çalıştığını söyledi. 
     
     ANAYASA MAHKEMESİ'NİN KARARI 
     ''MHP bunun farkına vardı'' diyen Bahçeli, ''Bundan, bir terörist faaliyete 'Gelin, emellerinize ulaşmak için biz size yardımcı oluyoruz' anlamı çıkar. Böyle şey olur mu '' diye sordu. 
     Devlet Bahçeli, AB uyum yasalarının iptali için Anayasa Mahkemesi'ne başvuruda bulunduklarını belirterek, yürütmenin durdurulması isteminin dün reddedildiğini, ancak esastan görüşmenin devam ettiğini söyledi. Bahçeli, şöyle konuştu 
     ''MHP olarak, üst mahkemenin verdiği karara saygılıyız. Ancak bugün ilerleme raporunun açıklanıp, Türkiye'ye bir müzakere sürecini başlatma takvimi beklendiği günden bir gün önce bu kararın alınmasını da üzülerek ifade ediyorum anlamlı bulmuşumdur. Bağımsız yargının üst mahkeme olarak Anayasa Mahkemesi'nin bugün aldığı, yarın alacağı her türlü karara MHP olarak saygılıyız. Mücadelemiz bir yerde tıkanırsa bir başka yerden başlatılarak yeniden devam edecektir.'' 
     
     ''DAYATTILAR, DAYATTILAR...' 
     Bahçeli, Türkiye'ye ön şart olarak sunulan koşulların yasalaşmasına rağmen müzakere takvimi verilmemesinin AB'nin Türkiye'ye bakış açısından herhangi bir değişiklik olmadığının işareti olduğunu söyledi. AB'nin Türkiye'ye karşı samimi olmadığını savunan Bahçeli, AB'nin samimi ve dürüst olması, çifte standarttan vazgeçmesi gerektiğini kaydetti. 
     Devlet Bahçeli, şöyle konuştu 
     ''Dayattılar dayattılar, altı parti TBMM'de biraraya geldi 256 milletvekilinin oyuyla kabul edildi. Biz 125 milletvekiliyle karşı durduk, buna rağmen yasalaştı. Ankara-Brüksel'i yol ettiler ama onlar diyor ki 'Türkiye'de işkence var, bazı DEP'liler cezaevinde, Apo İmralı'da yalnız kalıyor, birkaç mahkum gönderin de yalnızlık çekmesin' diyorlar. Bunun böyle olduğunu gören bir siyasi lider de dün akşam 'bizi aldattılar' diyor. Türkiye böyle bir şekilde yönetilemez. Neyi, nasıl, ne zaman yapılacağını bilmekten mahrum olanların ülke yönetiminde söz sahibi olması mümkün değildir.'' 
     





</TEXT>
</DOC>
