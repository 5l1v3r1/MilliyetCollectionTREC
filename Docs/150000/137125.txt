<DOC>
<DOCNO> 137125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sonspo03.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ara vermeden çalışmalara başladı... 
</HEADLINE>
<TEXT>

     Fenerbahçe, ligde dün akşam Gaziantepspor ile yaptığı ve 2-0 kazandığı karşılaşmanın ardından ara vermeden hafta sonu deplasmanda Denizlispor ile yapacağı maçın hazırlıklarına başladı. 
     Teknik sorumlu Oğuz Çetin'in özel işleri olması nedeniyle kaleci antrenörü Nurettin Yıldız yönetiminde Samandıra Tesisleri'nde gerçekleştirilen çalışmada, Gaziantepspor karşısına ilk 11'de sahaya çıkan futbolcular, bir süre koşunun ardından çalışmayı tamamlarken, diğer futbolcular ise yarım alanda çift kale maç yaptı. 
     İdmana, hafif sakatlıkları bulunan Rüştü, Mirkoviç, Kemal, Hakan ve Serhat ile boyun fıtığının tedavisi için Almanya'da bulunan Steviç katılmadı. 
     Sarı-lacivertliler, Denizlispor maçı hazırlıklarını, yarın yapacakları 1 günlük iznin ardından 18 Şubat Salı günü sürdürecek. 
     





</TEXT>
</DOC>
