<DOC>
<DOCNO> 127383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/spor/aspo.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüp değil sanki fabrika 
</HEADLINE>
<TEXT>
KARTAL YUVASI 
30 yılda yetenekli gençleri bünyesinde toplayarak, yeşil sahalarda üretime katkılarını sağlayan Siyah-Beyazlı kulüp, "eğitmen eğitimi" kartlarını da iyi oynadı 
     BİLAL MEŞE 

     Süper Lig’de 9 hoca 
     İĞNE ile kuyu kazmak, kibrit çöpünden maket yapmak ne ki... Nesiller boyu süren bir sabır, yürekler dolusu sevgi ve tankerle alın teri lazım Beşiktaş’ın becerdiğine. Yetenekli gençleri toplayacak, hem işin inceliklerini öğretecek, hem de sahadaki üretime katılmalarını sağlayacaksın. Talebelik bittiğinde, hocalık diplomasını verip, öğrettiğin değerleri belleteceği yeni öğrencilere yollayacaksın. Kolay değil, 30 yılda 29 antrenörü piyasaya sürmek ve Süper Lig’deki 9 hoca ile Kara Kartal’ın göklerden sonra futbolda da hakimiyetini ilan etmek. 
     
     Her yer siyah-beyaz 
     EVET... Futbolda kalıcılığın, popülaritenin ve renk aşkını genç nesillere enjekte etmenin kestirme yollarında da tüm kartlarını maharetle oynayan Beşiktaş, ödülü yıllar sonra alınacak "eğitmen eğitimi" kulvarında attığı temellerin semeresini toplamaya başladı bile. Fabrika yapan fabrikalara nazire Beşiktaşlı yetiştirecek Beşiktaşlılar ile Türk futbolunun aortundan kılcal damarlarına kadar yayıldı. Artık hangi Süper Lig, ya da bir başka takımına gitseniz ikisinden birinin hocası Beşiktaşlı. Hangisini sayalım. 
     
     Alt yapı sağlam 
     LİGLERDEKİ sayısal üstünlüğün temelinde yatan faktörleri, bir araya getirebildiğimiz teknik direktör ve antrenörlere sorduk. Beşiktaş’ta Avrupa Kupaları’nda üçüncü tura geçerek rekor kıran Rasim Kara, "Çoğumuz Beşiktaş alt yapısından geldi, bir kısmı da dışardan. Bu başarının temelinde alt yapıda alınan eğitim çok büyük faktördür" derken, Ziya Doğan ise, "Bu genç nesilde Hamdi Serpil Tüzün’ün katkıları büyüktür. Bizi antrenör gibi yetiştirdi, eğitti. Alt yapımız çok sağlam. Bu da bizim farkımız" ifadelerini kullandı. 
     
     Etiket Beşiktaş 
     DENİZLİSPOR’DA tarihe geçen Rıza Çalımbay, Çanakkalespor’da Metin Tekin ve Rizespor’da Fuat Yaman, başarının temelinde yatan en büyük faktörün Beşiktaş etiketi olduğunu savundular. Üç hocanın ortak görüşü ise şöyle "Sağlıklı bir alt yapı ve futbol eğitimi aldık. Hamdi Serpil Tüzün’de büyük faktördür. Bir çoğumuzun eğitim düzeyinin yüksek olması da bunda etkendir. Çok kaliteli hocalarla çalıştık. 25 yılı baz olarak aldığımızda bu nesil çok şanslıdır. Yetenekliyiz, ancak Beşiktaş etiketi en büyük faktördür". 
     
ŞEREF LİSTESİ      TEKNİK DİREKTÖRLER 
     Rasim Kara 
     Rıza Çalımbay Denizlispor 
     Ziya Doğan Malatyaspor 
     Ali Kemal Denizci 
     Samet Aybaba Trabzonspor 
     Mehmet Ekşi Beşiktaş alt yapı 
     Metin Tekin Çanakkalespor 
     Fuat Yaman Rizespor 
     Necdet Ergün 
     Kemal Kılıç 
     Bülent Albayrak Denizlispor 
     Mehmet Şansal 
     Kahraman Kartal 
     Ali Gültiken 
     
     ANTRENÖRLER 
     Feyyaz Uçar Beşiktaş 
     Ulvi Güveneroğlu Trabzonspor 
     Gökhan Keskin İstanbulspor 
     Fikret Demirel BJK tarama komitesi 
     Kenan Oktay 
     Ömer Gülen Beşiktaş alt yapı 
     Tekin Aslıhan Beşiktaş alt yapı 
     Tacettin Doğan 
     Fikret Yılmaz Malatyaspor 
     Zafer Öger Denizlispor 
     Adem İbrahimoğlu 
     Erdinç Erol Beşiktaş 
     Necmi Mutlu Beşiktaş alt yapı 
     Tevfik Saygılı Beşiktaş PAF 
     Mete Bozkurt Beşiktaş 
     



 SPOR 

























</TEXT>
</DOC>
