<DOC>
<DOCNO> 131220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun29.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
De Soto "Türkiye'den çözüme destek için net mesaj var" 
</HEADLINE>
<TEXT>

     BM Genel Sekreteri Kofi Annan'ın Kıbrıs Özel Temsilcisi Alvaro De Soto, ''Türkiye'den Şubat sonuna kadar Kıbrıs'ta çözüm arayışını destekleyeceği yolunda net mesaj aldığını'' söyledi. 
     De Soto, Yunanistan Dışişleri Bakanı Yorgo Papandreu ile yaptığı görüşmeden sonra gazetecilere, ''Kişisel olarak Kıbrıs sorununun çözümünü mümkün gördüğünü'' belirtti. 
     Geçen hafta sonu Ankara'da yaptığı temaslar çerçevesinde Adalet ve Kalkınma Partisi AKP Genel Başkanı Recep Tayyip Erdoğan ve Dışişleri Bakanlığı'nın üst düzey yetkilileriyle görüştüğünü belirten De Soto, dün ve Pazartesi günü ise Kıbrıs'ta KKTC Cumhurbaşkanı Rauf Denktaş ve Rum lider Glafkos Klerides ile ayrı ayrı görüşmeler yaptığını kaydetti. 
     Denktaş ve Klerides ile görüşmek için yarın tekrar Kıbrıs'a gideceğini söyleyen De Soto, liderlerin 28 Şubat'a kadar müzakereleri tamamlamaya yönelik çaba harcamaya hazır göründüklerini belirtti. 
     De Soto, ''Müzakerelerin tamamlanmasının ardından konu referanduma götürülecektir ki yeni devlete ilişkin düzenlemeler yürürlüğe girebilsin ve birleşik Kıbrıs AB üyesi olabilsin. Bu fırsat maalesef Kopenhag zirvesinde kaçırıldı ama sonuçta çözüme ulaşabilecek noktaya geldik'' dedi. 
     Gazetecilerin, ''Erdoğan'ın hükümette görev almamasının yarattığı temsil sorunu ve Genelkurmay Başkanlığı'nın Kıbrıs konulu açıklamalarını'' konu alan sorularını da yanıtlayan De Soto, Erdoğan ve üst düzey Dışişleri Bakanlığı yetkililerinin Şubat ayı sonuna kadar müzakerelerin tamamlanmasına ilişkin yaklaşımlarının net olduğunu ve kendisi açısından ortada bir temsil sorunu bulunmadığını vurguladı. 
     Cumhurbaşkanı Denktaş'ın erken bir tarihte referanduma gitme olasılığı ve Denktaş'ın Türk tarafının yasal temsilcisi olup olmadığına ilişkin soruları da yanıtlayan De Soto, ''Çözüm konusunda referandum yapılacağı biliniyor. Ancak referandumun erkene alınmasına ilişkin ortada somut bir tartışma yok. Türk tarafının temsilcisi konusunda yorum yapmam ise uygun olmaz, tıpkı Rum tarafının temsilcisi konusunda yorum yapmamın uygun olmayacağı gibi'' dedi. 
     De Soto, sorular üzerine, BM'nin müzakerelerin tamamlanması öngörülen tarih olan 28 Şubat'ı daha ileriye atmasının olası görünmediğini de söyledi. 
     





</TEXT>
</DOC>
