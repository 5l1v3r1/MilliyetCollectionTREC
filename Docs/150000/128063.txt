<DOC>
<DOCNO> 128063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun11.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Independent "İngiltere 11 Eylül benzeri saldırıya karşı korumasız" 
</HEADLINE>
<TEXT>

     İngiltere'de yayımlanan The Independent gazetesi, ülkede asker ve polis sayısı konusunda önemli eksiklik bulunduğunu ve bu durumun da 11 Eylül benzeri bir saldırı karşısında savunmasız kalınmasına yol açtığını öne sürdü. 
     Polis şeflerinin özellikle çeşitli uzmanlık alanlarında eğitilmiş personelden yoksun olmaktan yakındıklarını ve acil durumlar için kullanılacak sivil gücün önemli eksikleri bulunduğunu belirten gazete, ''Bu nedenle de özel şirketlerden eğitimli savunma uzmanlarının kiralanması düşünülüyor'' iddiasında bulundu. 
     Polis Şefleri Birliği'nin bu amaçla özel sektörle bir ''centilmenlik anlaşması'' imzaladığını ve özellikle kimyasal, nükleer ve biyolojik silahlar konusunda uzman işgücü yaratılması için yardım istediğini duyuran Independent gazetesi, ''Bu eksikleri yedek orduyla doldurmak da mümkün olamıyor, çünkü burada istihdam edilen tüm uzmanlar da şu sırada Irak'ta görev yapıyor'' diye yazdı. 
     Gazete, herhangi bir acil durumda görev yapmak üzere hazırlanan sivil gücün en az 2 bin uzman eksiğiyle çalışmakta olduğuna da dikkat çekti. Independent, hükümetin bu gücü bir türlü tamamlayamamış olmasının muhalefet tarafından da sert biçimde eleştirildiğini belirtti. Muhafazakar Parti iç güvenlik sözcüsü Patrick Mercer'in de bu durumu protesto ettiği ve ''yarın ülkenin başına büyük bir olay gelirse bu gücü tamamlayamamış olmak hükümet için büyük bir utanç vesilesi olacaktır'' dediği bildirildi. 
     
</TEXT>
</DOC>
