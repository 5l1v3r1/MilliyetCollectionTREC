<DOC>
<DOCNO> 149360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/soneko15.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Omzumuzdaki talih kuşunu kovaladık... 
</HEADLINE>
<TEXT>

     İşadamı Sakıp Sabancı, ABD'nin Irak'a müdahalesi sırasında Türkiye'nin eline nadir bir fırsat geçtiğini ifade ederek, ''Partinin menfaati değil, kişilerin değil, 65 milyonun menfaati için daha iyi kullanılmasını arzu ederdik'' dedi. 
     Tuzla'daki Sabancı Üniversitesi'ni işadamlarına tanıtan ve gezdiren Sakıp Sabancı ve işadamları gazetecilerin sorularını da yanıtladı. 
     Sabancı, ''Irak Savaşı'nın Türkiye ekonomisine etkisi ne olacak '' şeklindeki bir soru üzerine şöyle dedi 
     ''Gönül isterdi ki, bu olayların gelişiminde taraf olmamızı daha dört köşeli bir şekilde vaktinde yapsaydık. Omuzumuza bir talih kuşu kondu, 'kış, kış' dedik, kovaladık. Tezkere gibi olaylar... Netice itibarıyla dünyada nadir fırsatlar geçer. Partinin menfaati değil, kişilerin değil, 65 milyonun menfaati için daha iyi kullanılmasını arzu ederdik.'' Sabancı, Maliye Bakanı Kemal Unakıtan'ın ''İşadamları, uyuşuk uyuşuk oturacaklarına yatırım yapsınlar'' şeklindeki sözleri olduğunun hatırlatılması üzerine ise şöyle konuştu 
     ''Her dönem durmadan çalışmak gerekiyor. İşadamlarının da görevi var. Politikacılar başka kompartımanda bir şeyler yapıyor, biz kendi kompartımanımızda daha fazla üretme, daha akıllı üretme, hızlı üretme, hayırlı üretme, vergi doğurma, ihracat yapma, istihdam yaratma, işyeri açma... Hepimizin görevi bu. Bizim işimiz bu.'' Sakıp Sabancı Hükümet'in performansının sorulması üzerine de, hükümetin çok genç olduğunu ve göreve gelir gelmez AB, Kıbrıs ve Irak Savaşı gibi sorunlarla uğraştığını ifade ederek, ''Kendi sorunlarımız da var. Büyütmüşüz, sütle beslemişiz. Bir günde çözemezsiniz'' dedi. 
     Sabancı, Türkiye'nin geleceğinden umutlu olduğunu da kaydederek, ''Yalnız başına bir partinin gelmesi hayırlı bir köşe başıdır'' diye konuştu. 
     Sabancı, üniversitenin de fabrika yapmaktan daha önemli ve hayırlı olduğunu belirterek, Sabancı Üniversitesi'nin yapılan işleri taçlandıran bir kurum olduğunu ifade etti. 
     
     YILMAZ ULUSOY 
     İşadamı Yılmaz Ulusoy da, Maliye Bakanı Kemal Unakıtan'ın sözlerinin hatırlatılması üzerine, ortamın işadamları için yatırıma uygun olması gerektiğini kaydederek, ''Türkiye'de yatırımcı yatırım yapmaya doymaz. Bu bir vazgeçilmez sevdadır. Harp bittikten sonra yatırımcılar yatırımlarına devam edeceklerdir. 'Uyuşukluk' kelimesi güzel bir kelime değil'' dedi. 
     Ulusoy, ''Hükümet ile işadamları arasında bir gerginlik var mı '' sorusuna karşılık olarak da, şunları söyledi 
     ''Hükümet bizim hükümetimiz. Hükümet, TÜSİAD ya da Odalar Birliği gibi ayırt etmek imkansız. Biz bir bütünüz. 70 milyon el ele, sırt sırta vereceğiz ki Türkiye bir yere gelsin. Dalaşmayla, didişmeyle bir yere varılmaz. Bugün birlik, bayram günüdür. Türkiye hep birlikte bu işin altından çıkacaktır. İnşallah harp birkaç gün içinde bitecek, Türkiye daha güzel günlere ulaşacaktır.'' 
     
     ZEYNEL ABİDİN ERDEM 
     İşadamı Zeynel Abidin Erdem de, Maliye Bakanı Kemal Unakıtan'ın söylediğinin doğru olduğunu kaydederek, şöyle dedi 
     ''Artık rant ekonomisi bitti. Ama hiçbir sanayici de yatmıyor. Sanayici olma sıfatı taşıyıp da rant ekonomisinden 1994'ten bugüne kadar boşu boşuna para kazanan arkadaşlarımıza söylüyor. Parası olup da parasını ekonomiye yönlendirmeyen insanlar katmer katmer paralar kazandı. Çünkü Türkiye bir kriz geçirdi, bir deprem yaşadı, bir devalüasyon yaşadı. Bunlar sanayiciye yaslandı, üreticiye çok büyük bir yansıması oldu. Sayın bakanımız bugünden sonrasını söylemeye çalışıyor. Ben böyle zannediyorum.'' Erdem, Irak'ta yaşananların üzücü olduğunu da belirterek, ''Irak'ta kan üzerinden kazanılan petrol paraları rehabilitasyon olarak Irak'a geri dönecek. Bu hepimizi acıttı. Yağmalar var, haksızlıklar var. Bittiğinde Türkiye'nin kapı komşumuz olan Irak ile ABD ile işbirliği içinde olursa çok iyi bir girdi sağlayacağı ümidi içindeyiz.'' İş Yasası'nın sağlam temellere oturtulmasını isteyen Erdem, İş Yasası'nın istihdam yaratmaya, yabancı sermayenin gelişine, yatırımlara engel olacağını savundu. 
     İşadamı Halis Toprak da, Türkiye'nin ekonomik durumuyla ilgili soru üzerine, döviz rezervinin ve ihracatın arttığını, faizlerde rakamların düştüğünü ifade ederek, ''Moralleri bozmayın, işler iyi gidiyor, iş alemi yatırım yapsın'' diye konuştu. 
     
     ÜNİVERSİTEDE GEZİ 
     Sakıp Sabancı'nın üniversite tanıtımına İstanbul Valisi Muammer Güler, Emniyet Müdürü Celalettin Cerrah ile aralarında Aydın Doğan, Ali Balkaner, Enver Ören'in de yer aldığı yaklaşık 40 işadamı katıldı. 
     Rektör Prof. Dr. Tosun Terzioğlu tarafından brifing verilen konuklar daha sonra üniversitenin çeşitli bölümlerini gezdiler. 
     Prof. Dr. Tosun Terzioğlu, üniversitenin 200 milyon dolarlık bir yatırımla kurulduğunu, bu yıl ilk kez 48'i lisans olmak üzere yaklaşık 150 mezun vereceğini söyledi. 
     Prof. Dr. Terzioğlu, toplam bin 493 öğrencinin 704'ünün burslu okuduğunu ifade ederek, Sabancı ailesinin ve Sabancı Vakfı'nın her yıl 15-16 milyon dolar katkı yaptığını bildirdi. 
     İşadamı Halis Toprak da, brifingte Lice'ye üniversite kurmak istediğini söyledi. 
     





</TEXT>
</DOC>
