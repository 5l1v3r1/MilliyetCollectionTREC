<DOC>
<DOCNO> 135462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sondun25.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT "El Kaide- Irak bağlantısının ilk kanıtı Türkiye'de çıktı" 
</HEADLINE>
<TEXT>

     ABD'nin, Irak'la El Kaide örgütü arasındaki bağlantının ilk ''kanıtını'', El Kaide yöneticilerinden Ebu Musab Zarkavi'nin bir yardımcısının Türkiye'de yakalanması sayesinde ele geçirdiği iddia edildi. 
     New York Times gazetesi, Zarkavi'nin adamının, uydu telefonuyla yaptığı konuşma tespit edildikten sonra yakalandığını kaydetti. 
     Gazeteye göre, kimliği belirtilmeyen adam, Kuzey Irak'tan Türkiye'ye geçerken yaptığı telefon konuşmasında, geçen ekim ayında Ürdün'de öldürülen Amerikalı diplomat Laurence Folay'in katillerini tebrik ediyordu. Bu telefon konuşması sayesinde Zarkavi'nin adamının yeri belirlendi ve ele geçirildi. 
     Gazete, bu operasyonun, Amerikan, İngiliz, Ürdün, Pakistan ve Suudi istihbarat servisleri arasındaki işbirliği sayesinde yapıldığını yazdı. 
     ABD Dışişleri Bakanı Colin Powell, dün akşam BM Güvenlik Konseyi'nde konuşurken, bu tutuklamaya gönderme yapmış ve yakalanan teröristin, Amerikalı diplomatın katillerinin, Bağdat'ta yaşayan Zarkavi'den silah ve para aldıklarını söylediğini anlatmıştı. 
     Powell, Zarkavi'yi, Ürdün'de doğan bir Filistinli olarak nitelendirmiş ve Zarkavi'nin, Afganistan'daki Taliban rejimi devrildikten sonra Irak'a geçerek terör eğitim kampı kurduğunu iddia etmişti. 
     





</TEXT>
</DOC>
