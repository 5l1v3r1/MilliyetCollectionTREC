<DOC>
<DOCNO> 145787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo23.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Serhat Bu durumu düzeltmek biz futbolcuların elinde 
</HEADLINE>
<TEXT>

     Fenerbahçe'nin golcü futbolcusu Serhat Akın, sarı-lacivertli takımın ligdeki kötü gidişinde futbolcuların büyük pay sahibi olduğunu söyledi. 
     Tiyatro sanatçısı Müjdat Gezen ile birlikte Fenerbahçe Koleji'nde 27 Mart Dünya Tiyatrolar Günü dolayısıyla düzenlenen etkinliğe katılan sarı-lacivertli futbolcu, program öncesinde basın mensuplarının sorularını yanıtladı. 
     Fenerbahçe'nin bu sezon kimsenin beklemediği bir performans sergilediğini ifade eden Serhat, ''Çok üzgünüz. Hocamız bunun sorumlusu olarak kendisini gösterdi. Bence bize de pay düşüyor. Çünkü sahada oynayan biziz. Bu durumun sorumlusu biziz, düzeltmek de biz futbolcuların elinde. Bu konuda en büyük görev ne hocamıza, ne yönetime, ne de taraftarlara düşüyor. Bu görev bizim. Herkesin bundan sonraki çalışmalarda bu bilinçle hareket edeceğini düşünüyorum'' diye konuştu. 
     Ligde kalan 10 maçtan en iyi skorlarla ayrılmak zorunda olduklarını hatırlatan sarı-lacivertli futbolcu, ''Çok şey konuşuluyor. Ama bu saatten sonra konuşmak değil, sahada futbolumuzu oynayarak durumu düzeltmemiz lazım. Bazı şeyler ters gitti. Şanssızlık da vardı, ama bunlar bizim için bahane olamaz. Her zaman herşey iyi gitmiyor'' dedi. 
     Serhat, camianın istifa baskıları yaptığı teknik sorumlu Oğuz Çetin ile ilgili bir soruya da, ''Hocamız zor dönemde takımını bırakıp gidecek bir insan değil. Ayrıca, bu kötü dönemde herkesin birbirine ihtiyacı var'' yanıtını verdi. 
     
     ÖĞRENCİLERLE SÖYLEŞTİLER 

     Serhat, Kayışdağı'ndaki kolej binasında, Fenerbahçe taraftarı olduğu bilinen tiyatro sanatçısı Müjdat Gezen ile birlikte öğrencilerin sorularına yanıt verdi. 
     Öğrencilerin ilgisiyle karşılaşan Serhat'a yöneltilen ''Fenerbahçe'nin durumu ne olacak '' sorusuna, futbolcudan önce yanıt veren Gezen, ''Bu soru 60 yıldır soruluyor'' diye esprili bir biçimde yanıt verdi. Ardından söz alan Serhat, ''Fenerbahçe iyi gitmiyor ama herşey biz futbolcuların elinde. Bunda kimsenin suçu yok. Suç bizim. Gelecek haftaları düşünerek, camiamızı ve taraftarlarımızı birlik ve beraberliğe çağırıyorum'' dedi. 
     
     ''FUTBOL TOPUYLA UYURDUM'' 

     Sarı-lacivertli futbolcu, bugünlere nasıl geldiğiyle ilgili bir soruyu da, ''Ben Almanya'da okuldan yana değildim. 6 yaşımdan itibaren futbolla yatıp kalktım. Futbol topuyla uyurdum'' diye yanıtladı. 
     Geçen sezon West Ham United ve FC Bayern Münih'ten öneriler aldığını ifade eden sarı-lacivertli futbolcu, gönderilmediği sürece Fenerbahçe'de oynamak istediğini bildirdi. 
     Serhat, en beğendiği futbolcunun Fransa'nın Paris Saint Germain takımında forma giyen Brezilyalı Ronaldinho olduğunu da sözlerine ekledi. 

     
</TEXT>
</DOC>
