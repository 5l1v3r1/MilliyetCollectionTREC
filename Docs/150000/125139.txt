<DOC>
<DOCNO> 125139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/yazar/dundar.html </URL>
<DATE> 2002/12/17/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Nedamet 
</HEADLINE>
<TEXT>

     Sting "Bourbon Sokağı üzerinde mehtap" şarkısında New Orleans sokaklarında gezinen genç bir kadından söz eder. 
     Yıldırım Türker’in tercümesiyle der ki 
     "Çok geceler geçirdim altında penceresinin 
     Kendimle savaşarak pençesinde içgüdülerimin 
     Tanrıya yakarır sorarım, Bu hale nasıl geldim’ diye... 
     Mecburum öldürdüğümü sevmeye, sevdiğimi de öldürmeye..." 
     
     Bu melodinin nota çizgilerinde sallanan ağır pişmanlık duygusuna pazar günkü Vatan’da da rastladım. Mine Şenocaklı’nın "Şimdiki aklım olsaydı" dizisinin ilk konuğu Hasan Fehmi Güneş’ti. 
     Güneş, en büyük pişmanlığı olarak Aynur Aydan’la ilişkisini gösteriyordu. Terörle cebelleştiği 1979’da, tam da silah kaçakçılarının, çetelerin üzerine cesaretle yürürken Hafta Sonu’nun bir manşetiyle devrilmişti 
     "Bakan Bey’i yakaladık " 
     Fotoğrafta Güneş, şarkıcı Aynur Aydan’ın kapısını çalarken görünüyordu. 
     
     Haberi Kars’ta, özel kalem müdüründen almış Güneş... Hemen Ankara’ya koşup Başbakan Ecevit’e çıkmış. Kendi hatasının partiye saldırı bahanesi olabileceğini söylemiş, "Siyaset, özel yaşamdan özveri ister" demiş ve istifasını vermiş. 
     Aynur Aydan’ı da bir daha hiç görmemiş. 
     Ya eşi .. 
     Geçen ay, bir yastıkta geçirdikleri 40 yılı kutladıkları Yurdacan Güneş’le basınla konuştuğu kadar bile konuşmamış bu konuyu... 
     Sadece üç sözcük söylemiş nice yaranın merhemi olan o üç sözcüğü 
     "Çok özür dilerim " 
     
     Güneş, bugün komplo iddialarını es geçiyor, hatasını üstleniyor. 
     Bu olay olmasa kaderinin bambaşka gelişebileceği ihtimaline ise bilgece bir yanıtla dudak büküyor 
     "İnsanın ne olabileceği, ancak ne olduğuyla sınırlıdır." 
     O günlerde Aynur Aydan’ın cüretkar fotoğraflarına bakanlar şunu sormuştu 
     "Mevkii, istikbali, eşi, çocukları olan bir adam, neden böyle bir şarkıcı için riske eder hepsini .." 
     "İçgüdülerinin pençesine düştüğünden" mi .. 
     Belki... 
     
     O içgüdüler, kişilik denen uçurumun en derinlerinde gömülüdür. 
     Modern Rus edebiyatının kurucusu sayılan Puşkin, kitaplarında romantik şiirlerini yayımlarken, günlüğüne pornografik içgüdülerini yazıyordu. Puşkin’in "Gizli Günce"sini Çiviyazıları, 2000 okurken sevgilisi için söylediği iki cümle dikkatimi çekmişti 
     "Hangi biçimi istersem, o biçimi alabileceğini düşünmüştüm. Sadece Tanrı’nın yaratış anında hissedebileceği bir coşkuyla doluydum." 
     İnsan bazen tüm biriktirdiklerini riske etme pahasına, kendine sakladığı ya da düşünde yarattığı bir aşk bahçesinde, gizliden gizliye bir heykel yapar gibi bir ilişki tasarlar. 
     En mahrem duygularını vehmeder, arzularını giydirir ona... 
     Aslında gerçek değildir, heykeltıraşın hayalidir o... Tanrısal bir coşkuyla yoğurup gönlünce şekil vereceği, üzerinde fantezilerini gerçekleştireceği bir heykel... 
     
     Bu hayal, iki türlü son bulur 
     Ya heykel bir baskında ele geçirilir. 
     Veya model, heykeltıraşın düşlediği biçimi alamaz. 
     Çünkü "insanın ne olabileceği, ancak ne olduğuyla sınırlıdır". 
     Sonunda heykel kırılır ama kırılırken riske edilmiş öbürlerini de kırar. 
     Artık heykeltıraş için nedamet günüdür. 
     O gün, "sever öldürdüğünü ve öldürür sevdiğini"... 
     
     







Kıbrıs nereye 


Takiye icabı... 


Gül’ün Kıbrıs’a bakışı 


Kıbrıs’ta son şans 28 Şubat 


Kıbrıs travması 


Nedamet 


Meğerse eğitim ne kadar çok seviliyormuş 


Beklenti asimetrileri 


Çözüm zamanı 


Siyasette gençleşme ve Abdullah Gül 


Muhalefet açığı 


Din devletini beğenmeyene polis devleti 


Banka kredilerinde yüzde 25 küçülme var 


</TEXT>
</DOC>
