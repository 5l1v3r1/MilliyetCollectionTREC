<DOC>
<DOCNO> 133385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/yazar/temelkuran.html </URL>
<DATE> 2003/01/27/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Porto Alegre’de Türkiye var 
</HEADLINE>
<TEXT>

     Dünya Sosyal Forumu ve benzeri uluslararası muhalif ve sivil toplantılar sayesinde bütün dünya üzerinde bir tür "muhalif turizmi" oluştuğunu Porto Alegre’de en net biçimiyle görmek mümkün. Muhalif turizminin elbette kendi meşrebince bir de muhalif hediyelik eşyaları’, turistik hatıraları’ oluyor. Hediyelik eşyaların en iyi gideni’ elbette Che Guavera tişörtleri ve posterleri. Lula, iktidarı sayesinde, en düzgün giyimli haliyle poz verdiği kartpostallarıyla Che ile kapışıyor. En tercih edilen turistik hatıra ise eylemde fotoğraf çektirmek. Neredeyse herkes, herhalde ileride çocuklarına anlatmak için birbirine fotoğraf makinesi verip eylemde fotoğraf çektiriyor. "Devrimci coşkuyu" aniden bir kenara koyup poz verişleri görülmeye değer. 
     
     Devrimci turistik gelir 
     Böyle herkes bir tür devrimci havalardayken yerel gazetelerden birinin manşeti dikkatimi çekiyor "Dünya Sosyal Forumu, beklenen geliri getirdi " 
     "Devrimci duygulardan" çıkar sağlayanlar var yani Bu bakımdan da onaylanıyor ki, bu iş biraz da turizm. Porto Alegre Dünya Sosyal Forumu için 30 milyon dolar harcandığını ve bu 30 milyon dolarla binlerce "favela" ahalisine ev sağlanabileceği düşünülürse... Hoşgörülebilecek bir durum yani. Diğer yandan böyle muhalif bir forumun parasal destekçilerinden biri Petrobras Yani Brezilya’nın en büyük petrol şirketlerinden biri. Tuhaf. 
     Para kazanmanın yanı sıra Porto Alegre ahalisi epey eğlendi son dört gündür. Zira şehre gelenler dünyanın bütün müziklerini buraya taşıdılar. Topraksız Köylüler Hareketi’nin davulları bütün gün çalıyor. Üniversitenin koridorlarında Arjantin’den gelen Piketeroslar saat başı şarkı söyleyerek geziniyorlar. Piketeroslar kriz sonrası Arjantin’deki en güçlü hareket. Bir tür korsan gösteri mantığıyla mahalleleri ele geçiriyorlar ve komünler kuruyorlar. Son derece neşeli tipler. 
     
     Sabaha kadar dens’ 
     Perulular şehir meydanından başlayarak her yerde hiç durmadan müzik yapıyorlar. Enteresandır, Türkiye’de düğün salonlarında söylenip duran "Guantanameda... Oio Guantanameda" herhalde dünyanın her yerinden gelen insanların bildiği tek ortak şarkı olduğu için Dünya Sosyal Forumu marşına dönüşmüş durumda. 
     Sesler ve renkler sık sık birbirine karışıyor burada. Bu yüzden birden kendinizi daha önce hiç üzerine düşünmediğiniz meselelerin üzerinde düşünürken buluyorsunuz. Bir Fransız kolumdan tutup Tibet meselesini anlatmaya başlıyor. Nasıl oluyorsa beş dakika içinde sembolik olarak Tibet vatandaşlığına başvurmuş buluyorum kendimi. Zaten galiba kimse kendisi gibi gitmeyecek ülkesine. Hiç değilse ben, bugünlerde kendimi biraz Tibetli hissediyorum 
     
     Türkiye, duy sesimizi 
     Bütün bu renkli görüntüler bir yana dün Türkiye için çok önemli bir toplantı yapıldı Porto Alegre’de. "Ünlü muhalifleri" bir araya getirip, onlardan barış mesajları alıp Türkiye’ye gönderdik Gönderdik diyorum, zira televizyon çekimlerini şahsen ben yaptım Bütün bu çalışmayı ise Helsinki Yurttaşlar Meclisi üyesi Hale Akay yürüttü. Pakistan kökenli yazar Tarık Ali, Fransa’da anti - global hareketi başlatan çiftçi Jose Bove, Mısır kökenli yazar Samir Amin, Betrand Russel Vakfı Başkanı Ken Coates, Avrupa Sosyal Forumu düzenleyicisi Gustav Massiah, Helsinki Yurttaşlar Meclis Uluslararası Başkan Yardımcısı Arzu Abdullahova’dan Türkiye’deki barış hareketine destek mesajları alındı. Baktık baktık durduk değil yani 
     
     Barış birleşir mi 
     Porto Alegre Dünya Sosyal Forumu’nun temel meselesi, tahmin edilebileceği gibi, savaşa karşı barış hareketini bütün dünya üzerinde birleştirmek. Yüzlerce küçük toplantıda, binlerce insan şu anda Porto Alegre’de taktik geliştiriyor. Buluşma noktasını, zamanını kararlaştırmaya çalışıyorlar. Bir tür büyük randevu ayarlanmaya çalışılıyor. Randevunun içeriği, nasıl olacağı, neler söyleneceği belirlenmeye çalışılıyor. Bu yüzden hemen herkesin sesi biraz kısılmış durumda. Şehirdeki bütün otellerin benim kaldığım olağanüstü berbat otel de dahil odalarında, lobilerinde gerçi benimkinde lobi yok ama neyse sürekli, hiç bitmeyen bir konuşma dönüyor. Barış hareketleri tek tek eklenmeye, buradan yeryüzünü saran uzun ve sağlam bir zincir oluşturulmaya çalışılıyor. Olur mu peki 
     Mesele şu ki, dört gündür herkes durmadan konuşmasına, tartışmasına ve eğlenmesine rağmen burada kimsenin enerjisi bitmek bilmiyor. Davos’taki ağır, boğucu toplantılar düşünülünce... Buradaki herkes, hiçbir şey olmasa bile, olduğundan daha genç görünüyor. 
     
     







Saddam’ın Irak’ı 


Açıl susam açıl 


Org. Yalman’ın ziyaretine dikkat 


Biz de geçmişte size yardım etmiştik... 


Saddam sonrasını konuşanlar 


Anayasa Mahkemesi sanki ilk defa yapıyor... 


Küresel düş kırıklığı 


Benzeri görülmemiş bir Türk tablosuydu 


Porto Alegre’de Türkiye var 


Savaş kararını Davos’ta anlarız 


Komşularla ticaret yapılamıyor 


</TEXT>
</DOC>
