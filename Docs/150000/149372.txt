<DOC>
<DOCNO> 149372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo11.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'a Dişli rakip... 
</HEADLINE>
<TEXT>

     Fenerbahçe Altyapı Derneği Başkanı Davut Dişli, kulüp başkanlığına aday olduğunu resmen açıkladı. 
     Davut Dişli, Swissotel'de düzenlediği basın toplantısında Fenerbahçe'nin bugünlerde yaşadığı birçok problem olduğunu belirterek, ''Maalesef Fenerbahçe'nin tarihine geçecek olan bu karanlık fotoğrafın, büyük Fenerbahçe taraftarına verdiği ve vereceği acı, böyle giderse camiamızı daha da içinden çıkılması zor bir durumla karşı karşıya bırakacaktır. İşte bu nedenle, Fenerbahçe Kulübü başkanlığına aday olduğumu tüm Fenerbahçeliler'e ilan ediyorum'' diye konuştu. 
     Dişli, aylardır Fenerbahçe'deki kötü günleri gördüklerini, kulübün bu şekilde yönetilirse kötü günlerin kaçınılmaz olduğunu belirttiklerini kaydederek, şunları söyledi 
     ''Fenerbahçe'de birlik ve beraberliğin kaybolduğunu, sevgi ortamının yok olduğunu üstüne basa basa söyledik. Fenerbahçeliler'in biraraya toplanıp, en azından Fenerbahçe'yi iyi günlere taşıyabilmenin mücadelesinin verilmesi gerektiğini belirtmiştik. Ne yazık ki bu konuda adım atması gereken Fenerbahçe yönetimi, aksini kavga ortamını yaratmış, çekişmeyi artırmış, bölünmeyi genişletmiş ve Fenerbahçe bugünkü noktasına gelmiştir.'' 
     
     ''TARAFTARI MUTSUZ ETMEYE KİMSENİN HAKKI YOK'' 

     Fenerbahçe taraftarının bugün mutsuz olduğunu ifade eden Davut Dişli, ''Bu taraftarı mutsuz etmeye kimsenin hakkı yok'' dedi. 
     Toplantıda Fenerbahçe taraftarlarına da seslenen Dişli, ''Artık mutsuz günler geride kalacak. Kafamızı dimdik kaldıracağız. Artık hafta sonları bizim için sıkıntı olmayacak. Pazartesi günleri uykusuz geçen gecelerin yorgunluğuyla işlerimize gitmeyeceğiz. Çünkü Fenerbahçe taraftarı, hafta sonunu başarılarla, mutlulukla geçirecek'' şeklinde konuştu. 
     Davut Dişli, aday olmaktaki nedenlerini de şöyle sıraladı 
     ''Birlik ve beraberlik için adayım. Canım acıdığı için, Ben bilirim deyip, Fenerbahçe'yi her konuda rakiplerinin arkasına düşürenlere karşı, Fenerbahçe'nin, Fenerbahçeli'nin haklarını korumak için, herşeyimi Fenerbahçe ile paylaşmak için, her konuda Fenerbahçe'yi modernleştirmek için, Fenerbahçeli'nin duygularını ve isteklerini çok iyi bildiğim için adayım.'' 
     
     ''ŞÜPHEM VAR'' 

     Davut Dişli, basın mensuplarının yönetimin ''Aday çıksın görevi bırakırız'' dediğinin hatırlatılması üzerine, ''Biz bu söz nedeniyle yola çıkmadık. Kendimize inandığımız için yola çıktık. Biz bu sözler söylenmeden önce de yönetimi istifaya davet etmiştik. Ancak yönetim bugüne kadar tutarlı davranmamıştır. Bu sözün arkasında duracaklarına dair de şüphelerim var'' dedi. 
     Dişli, Başkan ve yönetim kurulunun Fenerbahçe'nin önünü açmak için hemen bugün istifa etmesi gerektiğini kaydetti. 
     
     ''OĞUZ KABUL ETMEMELİYDİ'' 

     Fenerbahçe'de Oğuz Çetin'in geleceği durumu önceden tahmin ettiklerini anlatan Dişli, ''Oğuz'un bu görevi kabul etmemesi gerektiğini söylemiştim. Fenerbahçe'yi, Fenerbahçeli teknik adamların yönetmesinden yanayız. Ancak bunun şartları oluşmadan böyle birşey yapılırsa, göreve getirdiğiniz kişiler yıpranır. Eğer biz göreve gelirsek, geçiş dönemini kaliteli bir yabancı teknik adamla geçirmeyi, daha sonra da içimizden çıkmış bir teknik adama takımı emanet etmeyi düşünüyoruz'' şeklinde konuştu. 
     ''Göreve gelirseniz, Fenerbahçe'de yapacağınız ilk icraat ne olur '' sorusuna da Dişli, ''Fenerbahçelileri biraraya getireceğiz. Yöneticisinden çalışanına, futbolcusundan, medyasına takım olmaya çalışacağız. yapacağımız ilk icraat bu birlik ve beraberliği sağlamaktır'' diye yanıt verdi. 
     Davut Dişli, olağanüstü kongre kararı alınması ve Aziz Yıldırım'ın yeniden aday olması durumundaki düşüncelerinin sorulması üzerine de, ''Fenerbahçe'yi, şimdiki durumuna bu arkadaşlar getirdi. Eğer olağanüstü kongrede başkan veya göstereceği biri aday olursa, bu Fenerbahçe'yi değil, kendilerini düşündüklerini gösterir'' diye konuştu. 
     Kulübün mali durumuyla ilgili bir soru üzerine de Dişli, ''Başkan, kulübü borçsuz bırakacağını söylemişti. Şimdi borç fazla. Sadece sportif başarısızlık değil, mali başarısızlık da var. Ben şimdi mali konular hakkında konuşmak istemiyorum. Bu borçların ne kadarına sahip çıkacağız, ne kadarına kadar sorumluluk alacağız, bu konularda daha sonra açıklamalarda bulunacağız'' dedi. 
     
     HÜSNÜ ÇİL'DEN AÇIKLAMA 

     Bu arada, Fenerbahçe Kulübü Yüksek Divan Kurulu ve Genel Kurul Üyesi Hüsnü Çil, yazılı bir açıklama yaparak, sarı-lacivertli camiada birlik-beraberlik ve oluşan kötü durumun düzeltilmesi amacıyla, 17 Nisan Perşembe akşamı, Büyük Kulüp'te, camianın ileri gelenlerinin katılacağı bir toplantı düzenlediğini kaydetti. 
     Hüsnü Çil, kulüp başkanı Aziz Yıldırım'ın, eski başkanlara 14 Nisan Pazartesi günü yemek vermesini de, biraraya gelmek için ''bir adım'' olarak değerlendirirken, bu tür toplantıların yararlı olacağına olan inancını vurguladı. 
     





</TEXT>
</DOC>
