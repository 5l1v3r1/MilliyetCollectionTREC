<DOC>
<DOCNO> 134820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko47.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema toplantısı bu akşam yapılacak... 
</HEADLINE>
<TEXT>

     Devlet Bakanı Ali Babacan ile sendika başkanları, nema konusunu görüşmek üzere bu akşam toplanacak. 
     Edinilen bilgiye göre, Babacan'ın Hazine Müsteşarlığı'ndaki makamında yapılacak toplantıda, zorunlu tasarrufun tasfiyesi ile nemaların belli bir ödeme planına bağlanması konusunda getirilecek çözüm önerileri değerlendirilecek. 
     Edinilen bilgiye göre, daha önce Devlet Bakanı Babacan ile sendika liderlerinin, nemalar konusunda, önümüzdeki perşembe günü toplantı yapmaları planlanıyordu. 
     Ancak söz konusu toplantının bayramdan sonra, 18 Şubat salı akşamı yapılması gündeme gelirken, yapılan görüşmeler sonrası, toplantı bu akşama alındı. 
     Babacan'ın Hazine Müsteşarlığı'ndaki makamında yapılması planlanan toplantıya, Türk-İş, TİSK, Hak-İş, DİSK, KESK, BASK ile Kamu-sen yetkililerinin katılması bekleniyor. 

     
</TEXT>
</DOC>
