<DOC>
<DOCNO> 118474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo13.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, taraftarını maça bekliyor... 
</HEADLINE>
<TEXT>

     Denizlispor'un, Çek Cumhuriyeti'nin Sparta Prag takımıyla yapacağı UEFA Kupası 2. tur rövanş maçı öncesinde, Denizli'deki futbolseverlere ''tribünleri doldurun, takımı destekleyin'' çağrısı yapıldı. 
     Denizli Valisi Yusuf Ziya Göksu, Denizlispor Kulübü Başkanı Mustafa Baysal ve teknik direktör Rıza Çalımbay, biraraya gelerek karşılaşmayla ilgili basın toplantısı düzenledi. Sparta Prag maçının Denizli halkı için bir ''Milli dava'' olarak algılanması gerektiğini belirten Vali Göksu, şöyle konuştu 
     ''Denizlispor için bu büyük bir onurdur. Bu turu da geçerek bir kez daha tarih yazmalıyız. Ben programımı Denizlispor'un maçına göre yapıyorum. Perşembe günü tribünlerin dolmasını bekliyoruz.'' Kulüp başkanı Mustafa Baysal ise kulüp olarak taraftarların maça gelmemesi sorununu yaşadıklarını kaydederek, ''Sparta Prag maçı farklı olacaktır. Taraftarımızın bu maçın anlamını ve önemini algılayacağını düşünüyorum. Bu maç hem Denizli hem de Denizlispor için büyük şeyler ifade ediyor'' dedi. 
     
     ÇALIMBAY'IN DEĞERLENDİRMESİ 
     Teknik direktör Rıza Çalımbay da takım olarak hiçbir sorunlarının bulunmadığını ve maça hazır olduklarını söyledi. 
     Bursaspor ve Kocaelispor maçlarında istenen sonuçların alınamamasının olumsuz bir etki yaratmayacağını kaydeden Çalımbay, şunları kaydetti 
     ''Keşke Kocaelispor maçındaki futbolumuzu perşembe günü de oynayabilsek. Çünkü yenilmemize rağmen çok iyi futbol ortaya koyduk. Manevi desteğe ihtiyacımız var. Bu da tribünlerin dolmasıyla olur. Boş tribünler bizde motivasyon eksikliği yaratıyor.'' Denizlispor'da tur geçme primi 5'er milyar lira olarak belirlendi. Yeşil-siyahlı ekip 14 Kasım Perşembe günü oynanacak maç için Pamukkale'de kampa alındı. 
     Diğer yandan bilet fiyatları da açıklandı. Buna göre kapalı tribün dışındaki tribünler için biletler 3 milyon lira olacak. Öğrenci, bayan ve askerler 1 milyon liraya maçı izleyebilecek. Kapalı tribün bilet ücreti ise 10 milyon lira olarak belirlendi. 
     





</TEXT>
</DOC>
