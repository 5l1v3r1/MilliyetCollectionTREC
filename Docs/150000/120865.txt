<DOC>
<DOCNO> 120865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/spor/yguven.html </URL>
<DATE> 2002/11/25/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Şangur şungur .. 
</HEADLINE>
<TEXT>

     Tribünler inliyor Cimbom... Bom. 
     Sahadan yanıt Cimbom...Güm... Patır... Şangır... 
     Oysa, bir hafta sonra pazar günü, aynı stadda, aynı koltukta oturmuş "yaşamışlık hissi" de denilen "deja vu" ya hazırlanıyordum ben... Rakibine velinimeti gibi nazik davranan bir takım karşısında Fenerbahçe gibi gol rekorları arayan Galatasaray hayalleriyle geldim Ankara’ya. 
     Bir tek tribünler benziyordu. Gerisi kel alaka... 
     Rakip seyircinin sahalara sokulmadığı günümüzde Galatasaraylılar "kibarlık etmiş" ve bir kale arkasını Gençlerbirliği seyircilerine ayırmıştı. Aynı kibarlığı Gençlerbirliği takımından görmeyi ne çok isterdi Galatasaray .. 
     Ne gezer... Çelik gibi çıktı Ankara ekibi. Oysa Terim’in ümidi vardı 
     Sakat ve cezalılarla 6 futbolcusundan oluşan A takımını İstanbul’da bırakıp gelmesine karşın, tecrübeli hoca üç santrfor ile başladı maça. Orta saha, Gençlerbirliği futbolcularının "amcası" Suat’a emanet. Sağda Ümit Davala tam bir hayalet. Solda kötü günündeki Ergün’ün önünde Baliç ise sahte kahraman... Çalışır gibi görünüp vurması gereken anda ıskalayan. 
     Terim fena düşünmemişti, ama bir tek şeyi hesaplamamıştı sahadaki futbolcular eski Terim’in çılgın hücumunu, bunaltan presini ve üstün özgüvenini yaşama geçirecek durumda değillerdi. 
     Yirmi dakika sürdü Gençlerbirliği’nin tam üç sezondur yenemedikleri rakiplerini çözmesi. Orta sahada gecekondu yapılacak kadar büyük ve bol boşlukları parsellemeye başladılar. Ve 23. dakikada gökdeleni diktiler. 
     Belki de Galatasaray ilk yarıdaki kadar aciz olmamıştı son zamanlarda. Tek gol pozisyonu duran toptan Arif’in kale direğini nişanladığı şuttu. 
     İkinci devre, hiç olmazsa hücumlara karşılık verebiliyordu Galatasaray. Bunun sırrı Baliç’in yerini Felipe’ye bırakmasıydı. Daha doğrusu santrforda kesinti yapıp, orta sahanın Brezilyalı ile güçlendirilmesi. 
     Fatih hoca, Ümit Davala’ya da 65 dakika dayanabildi. Vedat’ın önündeki yere Pinto girdi ki, hiç olmazsa kalan dakikalarda Galatasaray ağırlığı hissedilsin. Bir de kısmetsiz Arif ile yer değişen Ümit Karan... 
     Nefessiz izliyoruz acaba var mı bir canlanma diye. Sahadan gelen parçalanma sesleri yerini zorlanmaya, kanırtmaya bırakıyor... Gençlerbirliği fırsat bulursa şansını deniyor, ama daha çok skoru korumaya çalışıyor. Bunu da beceriyor. Terim kenarda, Galatasaraylılar tribünlerde çıldırırken. 
     Ümitler paramparça Şangur şungur 
     



 SPOR 


























</TEXT>
</DOC>
