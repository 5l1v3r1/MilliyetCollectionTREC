<DOC>
<DOCNO> 109382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/dunya/adun.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye vurucu rol 
</HEADLINE>
<TEXT>

ABD Savunma Bakanı Rumsfeld Varşova’da terör örgütleri ve serseri devletler’i vuracak bir NATO gücü oluşturulmasını önerdi. Türkiye projeye sıcak bakıyor 
     GÜVEN ÖZALP Brüksel 

     ABD, geçtiğimiz günlerde Başkan Bush’un genelgesiyle resmileştirdiği terörist örgüt veya başıbozuk devletlerin dünya barışına yönelik olarak oluşturduğu riskleri önlemek amacıyla ancak tehdit daha gerçekleşmeden "o vurmadan sen vur" pre - emptive strike mantığıyla formüle ettiği yeni askeri doktrinini NATO’ya uyguluyor. ABD, yeni kurulacak NATO vurucu gücünde ABD, Kanada, Avrupalı ve Türk seçkin askerlerin yer almasını önerdi. 
     Dün Polonya’nın başkenti Varşova’da düzenlenen NATO Savunma Bakanları Sonbahar Toplantısı’nda ABD Savunma Bakanı Donald Rumsfeld, İttifak’ın "21. yüzyıl gerçeklerine" uymasını sağlayacak bir girişimde bulundu. Rumsfeld, şimdiye kadar NATO içinde "tabu" olarak görülen görev alanı dışında kullanılabilecek son derece modern yapıya sahip bir vurucu güç oluşturulmasını önerdi. 
     ABD’nin önerisine Türkiye, İngiltere ve Kanada sıcak bakıyor. 
     ABD’nin önerisi NATO için bir "mini devrim" niteliğinde. Yeşil ışık yakılması halinde gücün oluşturulması iki yıl alacak. 
     
     Seçme birlikler 
     "NATO Karşılık Gücü" olarak adlandırılması öngörülen güç "elit" ve "teknolojinin tüm nimetlerinden yararlanacak" birimlerden kurulacak. Kapasitesi 20 bin askere kadar çıkabilecek olan güç tugay bazında hareket edecek. Bu güç, yüksek teknolojiye sahip silahlara, uydu ve lazer güdümlü bombalara, biyolojik ve kimyasal koruma unsurlarına sahip olacak. 
     
Avrupa Birliği kaygılı      Bir hafta içinde harekete geçme kapasitesinde ve dünyanın bütün bölgelerinde görev alacak olan bu güç, Kosova gibi operasyonlarda da, düşük çaplı ancak ciddi sonuçlar doğurabilecek durumlarda da kullanılacak. ABD’nin bu önerisi AB’de iki nedenle kaygı doğurdu. İlki AB ülkelerinin savunmaya para harcamakta isteksiz oluşu, diğeri ise "Avrupa ordusunun" bu gücün gölgesinde kalma olasılığı. 
     



 DÜNYA 











</TEXT>
</DOC>
