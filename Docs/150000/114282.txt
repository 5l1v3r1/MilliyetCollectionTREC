<DOC>
<DOCNO> 114282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur23.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa Davası'nda 10 ay tutukluluğa 5 milyar manevi tazminat 
</HEADLINE>
<TEXT>

     Terör örgütü üyesi oldukları iddiasıyla İzmir DGM'de yargılanıp beraat eden Manisalı 15 gençten Ayşe Mine Balkanlı, "10 ay özgürlüğünden mahrum kaldığı" gerekçesiyle açtığı tazminat davasını kazandı. Mahkeme, Balkanlı'ya 5 milyar lira manevi tazminat ödenmesine karar verdi. 
     Balkanlı, 26 Aralık 1995-15 Ekim 1996 arasında 10 ay özgürlüğünden mahrum kaldığını ve hakkında İzmir DGM tarafından verilen beraat kararının kesinleştiğini, bu süre içerisinde hem ailesinin hem de kendisinin maddi ve manevi yönden büyük kayıplara uğradığını belirterek 5 milyar lira maddi, 50 milyar lira manevi tazminat ödenmesi için mahkemeye başvurdu. 
     Maliye ve Gümrük Bakanlığı'ndan istenen tazminat talebini değerlendiren İzmir 5. Ağır Ceza Mahkemesi, Balkanlı'nın, tutuklu kaldığı süre içinde öğrenci olduğunu, herhangi bir işte çalışmadığı için bir gelir kaybının olamayacağını belirterek, maddi tazminat talebini reddetti. 
     
     "HUKUK DEVLETİNİN GEREĞİ" 
     Mahkeme heyeti kararında, Balkanlı'nın, manevi tazminat isteminin kabulü gerektiğini kaydederek "Yaptığı haksızlığı kabul etmek, somut hukuk devletinin en başta gelen özelliğidir. Tazminat esası, Anayasa ile konulan kişi özgürlüğü ve güvenliği ilkelerinin gerçekleştirilmesi araçlarından biridir" denildi. 
     Balkanlı'ya 5 milyar lira manevi tazminat ödenmesine karar veren mahkemenin kararında şu görüşlere yer verildi 
     "Olayda 1979 doğumlu olup gözaltı tarihinde 16 yaşlarında olan davacının öğrenim hayatı yarıda kesilmiş ve bu dava nedeniyle kamuoyunda uzunca bir süre gündemde kalmıştır. Yaş durumu ve yaşına uygun psikolojik gelişiminin olumsuz yönde etkileneceği açıktır ve sosyal durumu dikkate alındığında telafisinin rakamlarla ölçülemeyeceği de ortadadır. Elbette diğer yandan hükmedilecek manevi tazminatın bir ceza olmadığı, bunun yanı sıra felakete özenir hale getirmemesi gerektiği de unutulmamalıdır. Balkanlı'ya tutuklu kaldığı süre içerisinde duyduğu manevi ızdıraba karşılık günün ekonomik koşulları, paranın alım gücü ve tazminat miktarını felakete özenmemesi gibi kriterler gözönüne alındığında 5 milyar lira tutarında manevi tazminata hükmedilmesine karar verilmiştir." Manisa'da, 26 Aralık 1995 tarihinde terör örgütü DHKP C'ye yönelik operasyonda gözaltına alınan 15 genç, sevk edildikleri mahkemede, kendilerine işkence yapıldığını ve ifadelerinin baskı altında alındığını söylemişlerdi. 
     İzmir DGM, 1997'de sanıklardan 5'i hakkında beraat, 5'i hakkında 12,5 yıl, 4'ü hakkında 2,5 yıl, 1'i hakkında ise 3 yıl 9 ay hapis cezası vermiş, ancak bu karar, Yargıtay 9. Ceza Dairesi tarafından 1998 yılında bozulmuştu. 
     Kararın bozulması üzerine davaya yeniden başlanmış ancak Manisa Ağır Ceza Mahkemesi'nde 15 gence işkence yaptıkları öne sürülen polislerin davasının sonucu beklenmişti. Polislere, işkence yaptıkları her kişi için 10'ar ay hapis cezasının verilmesi üzerine İzmir DGM de, gençlerin tümünün beraatine karar vermişti. 
     





</TEXT>
</DOC>
