<DOC>
<DOCNO> 131682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sondun08.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'dan Avrupa'ya Saddam için ağır eleştiri... 
</HEADLINE>
<TEXT>

     Amerikan Savunma Bakanlığı danışmanı James Woolsey, Avrupa ülkelerinin Irak Devlet Başkanı Saddam Hüseyin'e yönelik çekingen politikasını, Fransa ve İngiltere'nin 2. Dünya Savaşı başlangıcında Adolf Hitler'e karşı sergiledikleri tutuma benzetti. 
     Woolsey, Alman Der Spiegel dergisine yaptığı açıklamada, Irak'ın kendi gücüyle kendisini yenileyerek kalkınmasının eski Nazi Almanyası'ndaki gibi mümkün olmadığını belirterek, ''Irak'taki diktatörlüğün, örneğin nükleer silahlara sahip olacak kadar ilerlemesini ve Kuzey Kore'nin durumuna gelmesini önlemeliyiz'' dedi. 
     Ortadoğu'daki mevcut durumun demokrasinin yaygınlaşmasını engellediğini, bu nedenle sorunun çözümüne bu bölgede başlanması gerektiğini ifade eden Woolsey, ''Saddam en kurnazı ve en tehlikelisi. Irak, Kuzey Kore'nin aksine geçen 22 yıl içinde 2 kez savaş çıkarttı ve kendi halkına karşı bile kitle imha silahı kullandı'' diye konuştu. 
     ABD'nin geçmişteki politikasını da eleştiren ve Amerika'nın sadece bölgedeki petrol kaynaklarını düşünmesinin bölgedeki demokrasi çabalarını frenlediğini kaydeden Woolsey, ''Ortadoğu'yu uzunca bir süre sadece bir benzin istasyonu olarak gördük. Petrolün yeniden aktığını görünce 1991 yılında Körfez Savaşı'na son verdik. Kürtlerin ve Şiilerin katledilmelerine seyirci kaldık. Bu karar ülkemi hala bir hayalet gibi izliyor'' dedi. 
     





</TEXT>
</DOC>
