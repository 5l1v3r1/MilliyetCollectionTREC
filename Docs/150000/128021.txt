<DOC>
<DOCNO> 128021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/spor/spo02.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf sorun oldu 
</HEADLINE>
<TEXT>

   Fenerbahçe'nin gözden çıkardığı tecrübeli oyuncu Bursaspor ile anlaşamadı. Yusuf, "İstediğim parayı vermediler. Gerekirse sezon sonuna kadar PAF takımı ile çalışırım" dedi 
      YALÇIN TÜRK 

   
   Çıkmaza girdi 
   TEKNİK Direktör Christoph Daum tarafından gözden çıkarılan ve takımdan gönderilmesine karar verilen Yusuf Şimşek, Bursaspor ile anlaşmaya varamadı. Fenerbahçe Kulübü Başkanı Aziz Yıldırım ile el sıkışan Yeşil - Beyazlı Kulübün Başkanı Fikret Üstence, tecrübeli oyuncuyu ikna edemedi. Yusuf ile önceki gün masaya oturan Bursaspor Yönetimi, beklediği anlaşmayı sağlayamadı ve transfer çıkmaza girdi. 
   
   Talipleri çok 
   YUSUF konuyla ilgili yaptığı açıklamada, "Bursaspor benim istediğim parayı vermedi. Bu nedenle imza olmadı. Beni düşünen başka takımlar da var. Ancak benim şartlarım, düşüncelerim doğrultusunda anlaşabilirsek transferim gerçekleşir. Aksi takdirde gider PAF takımıyla çalışırım, yarım sezon oynamam" dedi. Bu arada Gaziantepspor'un Yusuf'u bonservisiyle birlikte alıp 2 yıllık anlaşma yapmak istediği öğrenildi. 
   
   Ah bir de kaleci olsa    ARA transferde Fenerbahçe Yönetimi harıl harıl çalışırken, Teknik Direktör Daum kaleci sorununun da halledilmesini istedi. Yöneticilerin büyük özveriyle çalıştıklarını ve herkese teşekkür ettiğini bildiren Alman hocanın, ilk yarıda önemli hatalar yapan Recep ve Volkan'ın yanına tecrübeli bir file bekçisinin gelmesi için rapor verdiği öğrenildi. Daum'un, "Eğer bu sorunu da aşabilirsek ikinci yarıda önemli işler yapabiliriz" dediği belirtildi. 
   
   Fenerium'a suçüstü    YUSUF KOBAL 

   BAŞKAN Aziz Yıldırım'ın törenle hizmete soktuğu Belçika'daki Fenerium Mağazası'nda Fenerbahçe ürünlerinin yanısıra Galatasaray ve Beşiktaş'ın da formalarının satılması isyanlara neden oldu. Belçika'da yaşayan Fenerbahçeliler, mağaza kapandıktan sonra fotoğraflarla Fenerium Mağazası'nda ezeli rakiplerinin mallarının satıldığını görüntülediler. Konuyu kulübe ileten taraftarlar mağaza yönetiminin uyarılmasını ve ürünlerin standlardan kaldırılmasını sağladılar. 
   
   Tuncay'dan canlı yayın    SARI- Lacivertli takımın genç yıldızı Tuncay Şanlı, Ortega'ya kucak açmaya hazır olduklarını söyledi. Aria'nın canlı yayınına katılan ve soruları yanıtlayan Tuncay, "Genç bir kadroyuz, başarıya açız. Ve zoru başaracağız. Yeni gelen arkadaşlarla aramızda büyük bir rekabet oluşacak. Ve bu rekabetten özlenen Fenerbahçe doğacak. Takım olarak bize inanın. Fenerbahçeli olmak ayrıcalıktır. Yaşamak lazım. Taraftarımızı daha fazla üzmeyeceğiz. 2004 yılı çok farklı geçecek" diye konuştu. 
   
   Semih'ten nasihat    Altı yıl önce mezun olduğu İzmir Yıldırım Beyazıt İlköğretim Okulu'nu ziyaret eden Fenerbahçe'nin genç santrforu Semih Şentürk, öğrencilerle uzun süre sohbet etti. Semih, "Her şeyden önce kendiniz olun. Okulla sporu birlikte yürütün" dedi. Genç yıldız ayrıca "Çok çalıştım. Şimdi de bunun semeresini görüyorum. Bu yıl şampiyon olacağımıza da yürekten inanıyorum" diye konuştu. 
   
   
</TEXT>
</DOC>
