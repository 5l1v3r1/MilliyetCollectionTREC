<DOC>
<DOCNO> 138030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur06.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı ABD'den çiçek ve şarbon aşısı istedi... 
</HEADLINE>
<TEXT>

     Sağlık Bakanlığı, ABD'nin olası Irak operasyonunu değerlendirerek, illerde oluşturulan ekipler için ABD'den çiçek ve şarbon aşısı istedi. 
     Alınan bilgiye göre, Türkiye, biyolojik ve kimyasal silah tehdidine karşı yaptığı hazırlıklar kapsamında ilk olarak her ilde, sağlık personeli, ambulans şoförü, polis ve askerlerden oluşan 50-100 kişilik ekipler oluşturuldu. Bu ekipler, olası tehlike karşısında yapılacaklarla ilgili eğitimden geçirildi. 
     Olası tehlike karşısında kullanılacak çiçek ve şarbon aşısı elinde bulunmayan Türkiye, bu ekiplerin aşılanması için ABD'den aşıları istedi. Dünya Sağlık Örgütü kriterlerine göre aşılanacak olan personel için ABD'nin, ''çiçek ve şarbon aşısı gönderebiliriz'' yazısı esas alındı. 
     Bu yazı üzerine, Bakanlık Dış İlişkiler Dairesi Başkanlığı'nca aşı talebine ilişkin yazılan yazı, Dışişleri Bakanlığı aracılığıyla ABD yetkililerine iletildi. 
     Bakanlık yetkilileri, Türkiye için kimyasal ve biyolojik silah tehlikesi bulunmadığını vurgulayarak, yine de her olasılığa karşı hazırlıklı olduklarını dile getirdiler. 
     





</TEXT>
</DOC>
