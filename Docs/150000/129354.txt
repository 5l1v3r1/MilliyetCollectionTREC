<DOC>
<DOCNO> 129354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur23.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da soba faciası... Üç çocuk öldü... 
</HEADLINE>
<TEXT>

     Kartal Samandıra'da kömür sobasının bacasının dumanı çekmemesi sonucu, aynı odada uyuyan 4 kardeşten 3'ü zehirlenerek öldü. 
     Jandarma yetkililerinden alınan bilgiye göre, Samandıra Veysel Karani Mahallesi'nde oturan Mehmet ve Hasret Özbey, gece çocukların uyuduğu odadaki sobaya kömür atarak yattı. 
     Sabah saatlerinde anne Hasret Özbey, 10 yaşındaki kızı Seda Özbey'i tuvalete kaldırmak için odaya girdiğinde, kızının nefes almadığını görerek eşiyle birlikte banyoda yüzünü yıkayıp uyandırmaya çalıştı. Ancak, içerideki kokudan çocuklarının zehirlendiklerini anlayan Hasret ve Mehmet Özbey, odaya girdiklerinde 7 yaşındaki İbrahim ve 4 yaşındaki Cengiz'in de öldüğünü farketti. 
     Diğer çocukları 11 yaşındaki Sinan'ın ise kustuğunu gören Mehmet ve Hasret Özbey, Sinan'ı önce Sultanbeyli Özel Ersoy Hastanesi'ne buradan da Kadıköy'deki Özel Vatan Hastanesi'ne kaldırdı. 
     Özel Vatan Hastanesi yetkilileri, yoğun bakım servisinde tedavi altına alınan Sinan'ın sağlık durumunun iyiye gittiğini, ancak hayati tehlikesinin sürdüğünü kaydettiler. 
     Jandarma yetkilileri, baba Mehmet Özbey'in bir gün önce sobanın bacasını yükselttiğini ve bacanın üzerine konulan rüzgar başlığını ihmal sonucu sabitlediğini belirttiler. 
     Yetkililer, başlığın sabitlenmesi nedeniyle rüzgara göre yer değiştiremediğini ve ters esen rüzgar yüzünden dumanı tahliye edemediğini ifade ettiler. 
     Yetkililer, olayla ilgili anne Hasret ile baba Mehmet Özbey'in ifadelerinin alındığını ve soruşturmanın sürdüğünü bildirdiler. 
     





</TEXT>
</DOC>
