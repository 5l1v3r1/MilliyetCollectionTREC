<DOC>
<DOCNO> 102314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/dunya/dun01.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Patriotlar geldi’ heyecanı 
</HEADLINE>
<TEXT>

ABD, Irak’tan olası bir balistik füze tehdidine karşı Patriotların geliştirilmiş son modelini devreye sokuyor, ancak bunların bölgeye gönderildiği haberi bir çeviri hatasından ibaret... 
     DIŞ HABERLER SERVİSİ 

     ABD’nin füze savunması alanındaki en üst düzey yetkilisi olan Korgeneral Ronald Kadish, Irak ile olası bir savaşta, balistik bir füze tehdidi doğması halinde, elerindeki en gelişmiş sistem olan PAC - 3’leri kullanmaya hazır olduklarını söyledi. Ancak Kadish’in Bloomberg ajansına yaptığı bu açıklama, Türk medyasına bir çeviri hatasıyla yansıyınca, "Acaba füze savunma sistemleri Türkiye’ye mi geldi" sorusu doğdu. Savunma Bakanı Sabahattin Çakmakoğlu’nun CNNTürk’ün bu konudaki sorusunu "Henüz resmi bir bilgi ulaşmadı ancak Patriotlar Türkiye’yede konuşlandırılmış olabilir" diye yanıtlaması karışıklığı iyice artırdı. 
     Pentagon’a bağlı Füze Savunma Ajansı’nın Başkanı Hava Korgeneral Kadish, Lockheed Martin tarafından geliştirilen "İleri Yetenekli Patriot" PAC3 füze savunma sistemlerinin, kimyasal ve biyolojik savaş başlığı taşıyan füzelere karşı kullanılmak amacıyla devreye sokulduğunu söyledi. Ancak Kadish’in, "Bu sistemlerin şu ana kadar üretilen 30 kadarını devreye soktuk" şeklindeki sözleri, bazı Türk televizyonlarında "Bu füzelerden 30 kadarını bölgeye gönderdik " şeklinde yansıtıldı. 
     Bu haber üzerine Milliyet’e açıklama yapan Füze Savunma Ajansı yetkilisi Binbaşı Catherine Reardon, PAC3 sistemlerinin herhangi bir bölgeye gönderilmesinin sözkonusu olmadığını, Korgeneral Kadish’in İngilizce "released to the field" sözüyle, bu sistemlerin üretim aşamasından kullanım aşamasına geldiğini kastettiğini anlattı. 
     Binbaşı Reardon, Milliyet’e, "Biz savunma sistemlerine ilişkin araştırma ve üretimden sorumlu kuruluşuz. Bu sistemler kullanıma hazır olunca, devreye sokulabilmesi için kullanımcı taraf olan Amerikan Kara Kuvvetleri’ne sevkini yaparız. Released to the field’ sözü bizim bunları Kara Kuvvetleri’ne iletmek yoluyla hizmete soktuğumuz anlamındadır. Herhangi bir bölgeye gönderildikleri anlamında değil" dedi. 
     



 DÜNYA 











</TEXT>
</DOC>
