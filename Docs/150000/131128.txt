<DOC>
<DOCNO> 131128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/siyaset/siy00.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fesat’tan kurtuldular 
</HEADLINE>
<TEXT>

Albayrak davasında savcı, Erdoğan ve Gürtuna’nın da aralarında buluduğu 54 sanığın beraatini istedi 
     ESRA ALUS İstanbul 

     İstanbul Büyükşehir Belediyesi’nden Albayrak Turizm A.Ş’ye verilen ihalelere ilişkin haklarında dava açılan 72 sanıktan, AKP Genel Başkanı Recep Tayyip Erdoğan ile Büyükşehir Belediye Başkanı Ali Müfit Gürtuna’nın da aralarında bulunduğu 54’ünün beraati istendi. İstanbul 4. Ağır Ceza Mahkemesi’ndeki duruşmaya, Erdoğan ve Gürtuna’nın da aralarında bulunduğu 72 sanıktan katılan olmadı. 
     Mahkeme Heyeti Başkanı Hasan Barut, Erdoğan ve Gürtuna’nın celse arasında gelerek ifade verdiklerini tutanağa yazdırdı. Görüşü sorulan Cumhuriyet Savcısı İlker Yaşar, 1997 - 2000 dönemindeki 10 bin 275 ihalededen 53’ünün Albayrak Turizm A.Ş’ye verildiğini, ihalelerin mevzuatlara uygun gerçekleştirildiğini, çete suçlamasının oluşmadığını vurguladı. 
     Yaşar, 11 sanığın "ihaleye fesat karıştırmak" ve "görevi ihmal" suçlarından üç ay ile birer yıl arasında hapis cezasına çarptırılması istendi. 
     Yaşar, "üzerlerine atılı suçtan mahkumiyetlerine yeterli delil bulunmadığı" gerekçesiyle Erdoğan ve Gürtuna’nın da aralarında bulunduğu 54 sanığın beraatlerini istedi. Duruşma, Mustafa, Muzaffer ve Kazım Albayrak’ın avukatlarının da esas hakkındaki savunmalarını yapmaları ve kararın açıklanması için bir hafta sonraya bırakıldı. 3 Kasım’da milletvekili seçilen sanıklar İdris Naim Şahin, Mustafa Açıkalın, Adem Baştürk, Mustafa Ilıcalı, Semali Uzun ve Zülfü Demirbağ’ın dosyalarının ayrılarak TBMM’ye gönderilmesine karar verildi. 
     



 SİYASET 













</TEXT>
</DOC>
