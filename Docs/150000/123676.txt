<DOC>
<DOCNO> 123676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/spor/ydemirkol.html </URL>
<DATE> 2002/12/10/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
Terim haklı ama... 
</HEADLINE>
<TEXT>

     Fatih Terim çok haklı. Hakem hakkında söylediklerinden bahsetmiyorum. Bu tartışmaya açık. Ama belki sadece kendisinin duyduğu bir ünlemde, çok ama çok haklı. Ekranda görülüyor, İbrahim golü attığında Terim’in ağzından "Var mı böyle bir şey " cümlesi çıkabiliyor ancak. İşte burada çok haklı... Pozisyonu hatırlayın. İbrahim çizgiye inmiş, dönen topu Ahmet Yıldırım almış, ara pasını verirken 9 Galatasaraylı o bölgeye gelmiş, top İbrahim’e geldiğinde 6 Galatasaraylı ceza sahasında. Beşiktaş’ta ise bir tek Nouma var. İbrahim iki hareketle herkesi abondone edip, hem de sağ ayağıyla golü atıyor. Gerçekten böyle bir savunma yok. Olmamalı. Terim sonuna kadar haklı. 
     Aslında golden 8 dakika önce çok daha vahim bir savunma zaafı var. Zago’nun soldan inip ortaladığı topa, yerleşmiş Galatasaray savunması müdahale edemiyor. Top kaleye paralel geçip gidiyor. Bu kez Tümer ters taraftan kesiyor, yine Galatasaray savunması seyrediyor, Zago’nun en arkada vurduğu top direkten dönüyor. Bu pozisyonları yerleşmiş, orta sahası yardıma gelmiş bir savunmanın vermesi olmayacak iştir. Terim haklıdır. Beşiktaş maç boyunca rakip akınlarda 4 5 kişiyle pozisyon alıp Galatasaray’a sadece 3 gollük akın yaptırırken Sarı - Kırmızılılar’ın 8 9 kişiyle böyle net şanslar vermesi üzerinde durulmalı. Bu işin savunma yönü. Terim haklı... 
     Ama hücum yönüne baktığınızda durum öyle değil. İlk yarı müthiş rüzgarı arkasına alan Galatasaray’ın 3 uzak şut dışında pozisyon bulamadığını hatırlamalı. İlk yarının tek net gol şansını Beşiktaş’ın bulduğunu da. İlhan’ın uzatma dakikalarında kaleye 2 metre mesafeden, çaprazda, Mondragon yerdeyken vurduğu şut gibi bir gollük şansı, ilk yarıyı domine eden Galatasaray hiç yakalayamadı. İkinci yarının başında 20 dakika boyunca Lucescu’yu çılgına çeviren Galatasaray baskısının da, Terim’in dediği gibi çok iyi bir oyun olduğu konusunda kuşku yok. Ama bu 20 dakikadan sadece 2 pozisyon çıktığı, 56’da Arif’in şutu ve 59’da Hasan’ın düşmesi düşürülmesi dışında başka bir şans bulunamadığı da unutulmamalı. 
     Sonuçta görülüyor ki, Galatasaray oyuna hakim olsa da, rakibi korkutsa da üretemiyor, verimli değil. Oyuna tamamen hakim görünüp rakiple aynı sayıda pozisyon yakalıyor. Hepimiz Galatasaray çok iyi oynadı diyoruz, ama rakibin pozisyonları daha net. İşte çıkmaz bu. Terim’in hiç bahsetmediği çıkmaz Verimlilik... 
     
     



 SPOR 


























</TEXT>
</DOC>
