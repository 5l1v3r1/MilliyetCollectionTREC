<DOC>
<DOCNO> 119573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo23.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, Türkiye maçını depremde ölen 26 küçük için oynayacak 
</HEADLINE>
<TEXT>

     İtalya Milli Takımı'nın Teknik Direktörü Giovanni Trapattoni, Türkiye ile 20 Kasım'da yapacakları özel maçı, San Giuliano di Puglia'da 31 Ekim'de meydana gelen depremde ölen 26 çocuk için oynacaklarını söyledi. 
     İtalya Futbol Federasyonu Başkanı Franco Carraro başkanlığında Milli Futbol Takımı'ndan bir grup, bugün San Giuliano di Puglia'ya giderek depremzedeleri ziyaret etti. 
     Teknik direktör Giovanni Trapattoni, gazetecilere yaptığı açıklamada, ''Çarşamba günü herkes için oynayacağız ama özellikle hayatını kaybeden 26 küçük için oynayacağız. Yapabileceğimiz en ufak şey en azından bu olur'' dedi. San Giuliano'da bulunmaktan mutlu olduğunu kaydeden Trapattoni, ''Benimde ölen çocuklar gibi bu yaşlarda torunlarım var. Bu olaya elbette duyarsız olamayız'' diye konuştu. 
     Bu arada Futbol Federasyonu daha önceden açıkladığı gibi İtalya-Türkiye maçından elde edilecek hasılatın depremzedelere bağışlanacağını, toplam tutarın 240 bin Euro olduğunu duyurdu. 
     Federasyon, maçın yapılacağı Pescara'daki Adriyatik Stadı gişesinde geçtiğimiz hafta meydana gelen soygunda alınan 66 bin Euro'nun ise kendi bütçeleri tarafından karşılanacağını açıkladı. 
     Öte yandan İtalyan Milli Takımı'na çağırılan kadroda, Trapattoni'nin 7 yeni ismi dahil etmesi dikkat çekti. Bunlar kalecilerden Chelsea'den Cudicini, defans oyuncularından Chievo'dan Legrottaglie, Juventus'tan Brindelli, orta sahadan Bologna'dan Nervo, Chievo'dan Corini ve Perrotta, hücumda Empoli'den Di Natale oldu. 
     İtalyan Milli Takımı'nda sakatlıklarından veya formsuzluklarından dolayı Milan'dan Nesta ve Gattuso, Juventus'tan Zambrotta, İnter'den Materazzi, Roma'dan ise Totti, Delvecchio, Tommasi kadroya alınmadı. 
     





</TEXT>
</DOC>
