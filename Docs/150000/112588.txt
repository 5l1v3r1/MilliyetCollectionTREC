<DOC>
<DOCNO> 112588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko11.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kars acil içme suyu projesi... 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, ''Sadece uluslararası doğalgaz anlaşmaları yeniden gözden geçirilerek 2005 yılına kadar yaklaşık yarım milyar dolarlık bir girdi, kazanç sağlanmıştır'' dedi. 
     Kars Acil İçme Suyu Projesi'nin temelini atan Bakan Çakan, törende yaptığı konuşmada, İran doğalgazından yaptığı temaslar sonucunda 2005 yılına kadar 200 milyon dolarlık indirim sağlandığını kaydetti. 
     Çakan, çeşitli projelerin tamamlanması için gerekli ödeneklerin Pazartesi günü yetkililere gönderileceğini belirterek, Kars içme suyunun 2003 yılı sonunda tamamlanması için gerekli ödeneğin sağlanacağını bildirerek, şöyle devam etti 
     ''3 Kasım'da oy kullanırken, değiştim diyenlere değil, ülkesini değiştiren, batıya açılmak için çaba harcayan AB standardlarında insan hakları için çabalayan çağdaş kadroları olan ANAP'a ve Mesut Yılmaz'a oy verirseniz, bu hizmetler katlanarak devam edecek. 
     Hizmet vermekte sınır yoktur. Kars mutlaka bu desteği Mesut Yılmaz'a verecek ve vermelidir. Hizmetlerin devamı için.'' Çakan, Bakü-Tiflis-Ceyhan Projesi'nin 2005 yılında tamamlanmasıyla 5 bin kişiye istihdam sağlanacağını ve yılda 200-300 milyon dolarlık geçiş ücreti elde edileceğini belirterek, Bakü-Tiflis-Erzurum doğalgaz boru hattına da 2003 yılında başlanacağını ve Kars'a mutlaka doğalgaz getirileceğini söyledi. 
     
     DOĞALGAZ VE ELEKTRİK FİYATLARI 
     Doğalgazda indirim yaptıklarını, elektrikte de enflasyonun altında zam yaptıklarını vurgulayan Çakan, şunları söyledi 
     ''Batıdan alınan 6 milyar metreküplük doğalgazdan 3 dolar indirim, 8 milyar metreküp olandan 5 dolar indirim aldık. Turusgaz'ın payını da 10 dolardan 4 dolara indirttik. Bu indirimlerin olumlu sonuçlarını vatandaşa yansıttık. Doğalgazda sanayide kullanılanda yüzde 1'in altında zam yaptık. Yani geçen yılki fiyatları sabit tuttuk. 
     Ankara'da kullanılan doğalgazda, geçen yıl ödenene göre eksi yüzde 10 fark vardır. Geçen yıl yüzde 93'ün üzerinde zam yapılan elektrikte ise yüzde 13 zam yapıldı. Enflasyonun 12 puan altında zam yapılmış oldu.'' Yalnız Kars'a değil 21 ile içmesuyu götürmek için çabalarının sürdüğünü belirten Çakan, İstanbul'da Yeşilçay ve Melen projelerinin GAP'tan sonra ikinci büyük proje olduğunu belirterek, her iki projenin toplam yatırım maliyetinin 1,5 milyar dolara ulaştığını söyledi. 
     Bu iki projenin tamamlanmasıyla yaklaşık 3 milyon kişiye AB standardlarında içmesuyuna kavuşacağını söyledi. 
     
     DSİ GENEL MÜDÜRÜ TURFAN 
     DSİ Genel Müdürü Mümtaz Turfan da, şu anda Kars'ta 4.5-6.5 milyon metreküp su verildiğini, ancak su ihtiyacının 8.8 milyon metreküp olduğunu bildirdi. 
     Turfan, 3.2 trilyon liraya malolacak projenin tamamlanmasıyla Kars'ın 2010 yılına kadar olan içmesuyu ihtiyacının karşılanmış olacağını kaydetti. 
     Kars'ın uzun vadeli içmesuyunun yapımı devam eden Bayburt Barajı'ndan karşılanacağını belirten Turfan, bu projenin de devreye girmesiyle Kars'ın 2030 yılına kadarki içme ve kullanma suyunun karşılanacağını sözlerine ekledi. 
     Törende Kars Valisi Nevzat Turhan, Belediye Başkanı Naif Alibeyoğlu da yaptıkları konuşmalarda ilin sorunları hakkında bilgi verdiler ve çeşitli taleplerde bulundular. 
     





</TEXT>
</DOC>
