<DOC>
<DOCNO> 140743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun07.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Veto edileceği ortaya çıkarsa ABD, karar tasarısını geri çekecek 
</HEADLINE>
<TEXT>

     ABD, Irak'a karşı savaşın yolunu açacak karar tasarısını Güvenlik Konseyi'nden geçirmek için lobi faaliyetlerini sürdürürken, veto edileceği açıkça ortaya çıkması durumunda tasarının geri çekilebileceğinin işaretini verdi. 
     Amerikalı üst düzey yetkililer, Bush yönetiminin ABD, İngiltere ve İspanya tarafından hazırlanan ve gelecek hafta oylanması planlanan tasarının veto edileceğinin açıkça anlaşılması halinde oylamadan geri çekilmesinin göz ardı edilmediğini belirttiler. 
     ABD, aslında Irak'ın silahsızlanmasıyla ilgili BM'nin 1441 sayılı kararının bu ülkeye askeri harekat düzenlenmesi için gerekli izni sağladığını ve 2. karar olmadan da savaşın başlatılabileceğini savunuyor. 
     
     ABD ARADIĞI DESTEĞİ BULAMADI 
     BM kaynakları, ABD'nin yoğun lobi faaliyetlerine karşın tasarının geçmesi için gerekli 9 oyu ve Konsey'in daimi üyelerinin veto yetkilerini kullanmamalarını hala garantiye alamadığını belirtiyorlar. 
     Rusya Dışişleri Bakanı İgor İvanov'un dün Londra'da ülkesinin yeni karar tasarısına karşı olduğunu ve gerekirse veto yetkisini kullanacağını tekrarlamasının, Amerikalı yetkilileri karar tasarısı konusunda tekrar düşünmeye ittiği kaydediliyor. 
     ABD, şu ana kadar 15 üyeli Güvenlik Konseyi'nde veto hakkı bulunan daimi üye İngiltere ile seçimle gelenlerden İspanya ve Bulgaristan'ın ''evet'' oylarını garantilemiş durumda. Daimi üyelerden Çin, Fransa ve Rusya ile dönüşümlü üyelerden Almanya ve Suriye güç kullanımına karşı olduklarını açıklamışlardı. 
     Daimi olmayanlardan Meksika, Angola, Kamerun, Şili, Gine ve Pakistan ise hala kararsız görünüyor ve ABD bu ülkelerin desteğini alabilmek için yoğun lobi faaliyeti yürütüyor. 
     ABD, tasarladığı şekilde 9 oy desteğini alarak, son sözü söyleyecek daimi üyeler Çin, Fransa ve Rusya'nın da veto yetkilerini kullanmaları için bir gerekçe bulamamaları hesabını yapıyor ve bu ülkelerin Washington'la karşı karşıya gelmekten kaçınacaklarını düşünüyor. 
     
     ÇİN'DEN ÇEKİMSER OY MU 
     Amerikalı yetkililer, şimdiye dek veto yetkisini sadece 2 kez Tayvan'la ilgili oylamalarda kullanan Çin'in petrol ihtiyacının yüzde 40'ını Ortadoğu'dan sağladığını belirterek, Pekin'in son görmek isteyeceği şeyin petrol fiyatlarının aşırı artması ve kaynağının kesilmesi olacağını kaydettiler. 
     ABD'nin bölgeye güç kullanarak da olsa istikrar getireceğini ve petrol ihtiyacı nedeniyle Çin'in ABD ile işbirliği yapmak zorunda olduğunu belirten strateji uzmanları, Pekin'in son olarak Rusya'da kazandığı bir petrol özelleştirme şirketi ihalesinin elinden alınmasının da ABD ile yakınlaşmasını artırdığını ifade ettiler. 
     Rusya'nın 3 milyar dolar değer biçilen 7. büyük petrol şirketi Vlavnet'in özelleştirilmesi ihalesini Çin Ocak'ta 3.7 milyar dolarlık teklifle kazanmış, imza aşamasında alt meclis Duma, petrol şirketlerinin yabancılara satılamayacağı gerekçesiyle ihaleyi iptal etmişti. 
     BM kaynakları, bu nedenle Pekin'in Rusya'nın güvenilir bir ortak olmadığını düşündüğünü ve çıkarları doğrultusunda hareket etmek istediğini belirterek, Çin'in büyük olasılıkla karar tasarısını veto etmeyeceğini ve çekimser oy kullanacağını kaydettiler. 
     





</TEXT>
</DOC>
