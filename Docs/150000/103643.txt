<DOC>
<DOCNO> 103643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/ekonomi/eko06.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar’a itaatsizlik kararı 
</HEADLINE>
<TEXT>

ÖİB Başkanı Turgut Bozkurt, 22 üretim tesisi ve 19 dağıtım bölgesininin yeniden yapılandırarak özelleştirileceğini söyledi 
     SEÇKİN ÜREY Ankara 

     Özelleştirme İdaresi ÖİB Başkanı Turgut Bozkurt, Enerji Bakanlığı’nın özelleştirme kapsamına alınacak 22 üretim tesisi ve 19 dağıtım bölgesinin adlarının kendilerine bildirdiğini söyledi. Bozkurt, TZDK’nın varlık satışının ve DİTAŞ’ın blok satış ihalelerinin eylül ayında ilan edilmesiyle özelleştirme sürecinin başlayacağını belirtti. 
     Enerji özelleştirmelerini ülke ve piyasa dinamikleri doğrultusunda yapacaklarını ifade eden Bozkurt, "Bakanlık, 22 üretim tesisi ve 19 dağıtım bölgesinin adlarını bize bildirdi. Bu varlıkları gruplandırma çalışmalarına başladık. Yeniden yapılandırılarak özelleşecekler" dedi. 
     
     Hukuki işlem tamam 
     Bozkurt, yeniden yapılanma ve özelleştirme çalışmalarına yardımcı olunması için bu yılın dördüncü çeyreğinde danışman firmanın belirleneceğini söyledi. 
     BOTAŞ’ın Eskişehir ve Bursa’daki dağıtım şirketlerinin kendilerine devri için hukuki işlemlerin tamamlandığını söyleyen Bozkurt, "Bunların blok satışı için dördüncü çeyrekte ihale ilanını vereceğiz" diye konuştu. 
     
     Yabancılardan TEKEL’e yoğun ilgi 
     Bozkurt, TEKEL’in 2003’te özelleştirmenin kilometre taşı olacağını söyledi. TEKEL’in hem yerli hem de yabancı yatırımcıların yoğun ilgisinin çektiğini belirten Bozkurt, "Sermaye piyasaları daralmış olabilir ama uluslararası tütün firmaları ellerinde nakitle yatırım yapacak yer arıyor. Bu para Türkiye’de kalıcı yatırım olacak" diye konuştu. TEKEL’in danışmanlık ihalesinde Schroders Salomon Smith Barney’nin birinci geldiğini söyleyen Bozkurt, sözleşmenin imzalanmasına ilişkin detayların görüşüldüğünü ifade etti. 
     
Teminat mektubuna iki seçenek geliyor      ÖİB Başkanı Turgut Bozkurt, daha önce peşin ödemede yüzde 10 indirim ve taksitli satışlarda dolar bazında artış olmadan sadece Libor ile, TL bazında satışlarda yine artış olmadan sadece TEFE bazında faiz uygulayacaklarını açıklamıştı. Bozkurt, alınmasında yaşanan zorluklar nedeniyle teminat mektuplarında da iki seçenek sunduklarını ifade etti. Seçenekler ise şöyle 
     1. Seçenek Vade farkı ve cezai şartları kapsayacak. Yükümlülüklere uyulmadığında ödenmeyen tutara tekabül eden kısım irat olarak kaydedilecek. 
     2. Seçenek Bakiye, ana para borcu ve en yüksek vade farkını kapsayacak. Yükümlülüklere uyulmadığında bakiye borcun tamamı irat olarak kaydedilecek. 
     



 EKONOMİ 




















</TEXT>
</DOC>
