<DOC>
<DOCNO> 143288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/ekonomi/eko11.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’den atıl istihdam için 6 ay ek süre istendi 
</HEADLINE>
<TEXT>

     Ekonomi yönetimi, dördüncü gözden geçirme görüşmelerinin şartlarından biri olan KİT’lerdeki atıl istihdam sorununun çözümü için, Uluslararası Para Fonu’ndan IMF altı aylık ek süre istedi. 
     Ekonomi kurmayları, IMF’ye, 45 bin 800 kişiyi kapsayan atıl istihdam sorununa haziran sonuna kadar çözüm bulunmasının zor olduğunu belirtti. Reuters’in sorusunu yanıtlayan Başbakan Yardımcısı Mehmet Ali Şahin de bu gelişmeyi doğrulayarak, "Bu konuda belki yasal bir düzenleme yapılması gerekebilir. Abdüllatif Şener’in bu konuda bir çalışması var" dedi. 
     IMF ile 2002’de varılan mutabakat çerçevesinde KİT’lerde atıl istihdam olarak nitelenen 45 bin 800 personelden 21 bini daha önce emekli edildi. Geri kalan 24 bin personelden öncelikle emekliliğe hak kazanan 10 bin kişinin emekli edilmesi planlıyor. Geri kalan 14 bin kişiden yıl sonuna kadar süresi dolacakların emekli edilmesi, emeklilik süresi dolmayanların ise ihtiyacı olan kuruluşlara gönderilmesi üzerinde duruluyor. 
     



 EKONOMİ 





















</TEXT>
</DOC>
