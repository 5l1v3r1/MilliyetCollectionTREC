<DOC>
<DOCNO> 147602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur25.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Türkiye savaşan bir ülke değil'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin savaşan, savaşa açık katkı veren bir ülke olmadığın belirterek, Irak'tan Türkiye'ye herhangi bir saldırının söz konusu olmadığını söyledi. 
     Çalışma ziyareti için Ankara'da bulunan Romanya Dışişleri Bakanı Mircea Geoana ile görüşmelerin ardından, iki bakan ortak basın toplantısı düzenledi. 
     Gül, ''Türkiye koalisyon içindedir'' sözlerinin hatırlatılması üzerine, konuya açıklık getirdi. Türkiye'nin ABD'nin uzun zamandır müttefiki olduğunu ve olmaya devam edeceğini belirten Gül, ''Bu çerçevede Türkiye hava sahasını açtı. Benim söylemek istediğim budur'' diye konuştu. 
     Abdullah Gül, ABD ile ilişkilerin TBMM'nin verdiği yetki çerçevesinde olduğunu kaydederek, şunları söyledi 
     ''Türkiye savaşan, savaşın içine girmiş, savaşa açık katkı veren bir ülke değildir. Türkiye savaşın içinde değildir. Türkiye herhangi bir tehlikede değildir. Türkiye, savaşa aktif destek vermemektedir. O bakımdan, Irak'tan Türkiye'ye herhangi bir saldırı da söz konusu değildir.'' Gül, bir başka soru üzerine de, Türkiye'den Irak'a giden araçların kesinlikle ''asker ve silah'' taşımadığına işaret etti. 
     
     TÜRK BİRLİKLERİNİN IKDP'YE ATEŞ AÇTIĞI HABERLERİ 

     Dışişleri Bakanı Gül, basında ''Kuzey Irak'taki Türk birliklerinin IKDP'ye top atışı yaptığı'' şeklinde yer alan haberlerin hatırlatılması üzerine, ''Hiçbiri doğru değil'' diye konuştu. Bu tip doğru olmayan haberlerin sıkıntı yarattığına işaret eden Gül, geçen haftalarda Türk Silahlı Kuvvetleri'nin Kuzey Irak'a geçtiği yolundaki haberlere atıfta bulunarak, ''Lüzumsuz bir şekilde, sanki Türkiye savaşın içine girmiş gibi bir manzara ortaya çıkmıştır. Bunların, Türk ekonomisine de zarar vermesi söz konusudur'' dedi. 
     





</TEXT>
</DOC>
