<DOC>
<DOCNO> 105465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun03.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye'nin adaylığını destekliyoruz" 
</HEADLINE>
<TEXT>

     Yunanistan Dışişleri Bakanı Yorgo Papandreu, Türkiye'nin AB üyeliği yolundaki adımlarını olumlu bulduklarını belirterek, ''Türkiye'nin adaylığını destekliyoruz'' dedi. 
     Papandreu, BM Sürdürülebilir Kalkınma Zirvesi için bulunduğu Johannesbourg'ta, Türkiye'nin Güney Afrika Büyükelçisi Sermet Atacanlı ile kaldığı otelde karşılaşınca Cumhurbaşkanı Ahmet Necdet Sezer'e merhaba demek istediğini söyledi. Atacanlı da Sezer'in o sırada AB Komisyonu Başkanı Romano Prodi ile görüştüğünü, bekleyebilirse daha sonra bunun mümkün olabileceğini belirtti. Papandreu, bunun üzerine Atacanlı'ya Türkiye'de seçim sürecinin nasıl gittiğini sordu, Atacanlı da ''her şeyin normal seyrinde gittiğini'' söyledi. 
     Papandreu, Atacanlı'ya, Türkiye'nin AB adaylığı yolunda attığı adımları olumlu bulduğunu belirterek, Türkiye'nin adaylığını desteklediklerini de bildirdi. 
     Yunanlı Bakan, Johannesbourg'tan sonra New York'ta BM zirvesine katılacağını ve orada Başbakan Yardımcısı ve Dışişleri Bakanı Şükrü Sina Gürel ile görüşmeyi umduğunu da söyledi. 
     





</TEXT>
</DOC>
