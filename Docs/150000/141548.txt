<DOC>
<DOCNO> 141548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur42.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan Kesen kardeşler Bize iyi davrandılar 
</HEADLINE>
<TEXT>

     Kartal'da, 3 gün önce okul çıkışı silahlı kişilerce fidye için kaçırılan ve polisin operasyonuyla Fikirtepe'de rehin tutuldukları depodan serbest bırakılmaları sağlanan Can 14 ile kardeşi Canan Kesen 9 , ailelerine kavuşmanın mutluluğunu yaşıyor. 
     Kesen ailesi, bugün Atatürk Caddesi 98 numaradaki evlerinin önünde gazetecilere açıklama yaptı. 2 gün boyunca fidyecilerin elinde rehin tutulan Canan Kesen, fidyecilerin ağabeyi ile kendisine kötü davranmadıklarını ifade etti. 
     Canan Kesen, yaşadıklarını şöyle anlattı 
     ''Bizi 2 adam kaçırdı. Büyük bir yere götürdüler. Orada bize, 'zorluk çıkarmazsanız, size bir şey yapmayacağız' dediler. İyi davrandılar. Hiç korkmadım. Karnımız acıkınca yemek verdiler. Köfte, döner, krem peynir verdiler. Ağabeyimin elini bağladılar ama benimkini bağlamadılar. Kaçmaya çalışmadık. Bizi kaçırırken arabayı kullanan adam, daha sonra bizi serbest bıraktı. Serbest kalınca ağabeyim taksi durdurdu. Taksiye binip evimize geldik.'' Can Kesen de, fidyecilerin kendilerini bir depoya götürdüklerini belirterek, ''Sizinle işimiz yok, parayı alınca gideceğiz dediler'' şeklinde konuştu. 
     Bu kişilerin fidye görüşmelerini kendi yanlarında yapmadıklarını kaydeden Can Kesen, ''İki gün boyunca anne-babamızla hiç görüştürülmedik ama kurtulacağımıza inanıyorduk. Hiç korkmadım. Canan da korkmadı'' dedi. 
     Anne Neriman Kesen de çocuklarının rehin tutulduğu 2 gün süresince korktuklarını ve çok acı çektiklerini vurgulayarak, ''Çok şükür kavuştuk. Allah hiç kimseye yaşatmasın'' diye konuştu. 
     Neriman Kesen, gazetecilerin, çocukların psikolojik tedaviye ihtiyaçları olup olmadığını sormaları üzerine de, sağlıkları çok iyi olan çocukların herhangi bir tedaviye ihtiyaçları bulunmadığını söyledi. 
     Baba Mahmut Kesen de, çocuklarının kurtulduğuna çok sevindiğini belirterek, emniyet ve basın mensuplarına teşekkür etti. 
     
     DİĞER ZANLININ YAKALANMASINA ÇALIŞILIYOR 
     Bu arada, adının Erdal İspirli olduğu belirlenen diğer zanlının yakalanması için polisin başlattığı çalışma sürüyor. 
     Kaçırma olayına ilişkin dün yakalanan Serkan Bozkuş ile olayda kullanılan minibüsü arkadaşı Erdal İspirli'ye ödünç verdiği belirlendikten sonra gözaltına alınan Mehmet Özçelik'in sorgusu için savcılıktan süre alındı. 
     Öte yandan, parasız oldukları gerekçesiyle kaçırma olayına giriştikleri öne sürülen Bozkuş ile İspirli'nin sabıkaları bulunmadığı öğrenildi. 
     Fidyecilerin yakalanması amacıyla İstanbul Emniyet Müdürlüğü'nün çeşitli birimlerinden çok sayıda polis, 2 gün boyunca yaklaşık 30 eve baskın düzenledi. 
     Ekipler, Kartal ve Pendik bölgesinde bulunan 70'in üzerindeki telefon kabininde de nöbet tuttu. Fidye istemek için mobilya mağazasının arandığı Pendik Merkez Camii'ndeki kulübeye de giden polis ekipleri, buradaki 3 kişiyi şüphe üzerine gözaltına aldı. Yapılan incelemede bu 3 kişinin olayla ilgileri bulunmadığı, fidyecinin buradan daha önce ayrılmış olduğu anlaşıldı. 
     Polisin kaçırma olayına ilişkin yürüttüğü operasyonlar sırasında bir hırsız ile aranan bir katil zanlısı da tesadüfen yakalandı. 
     





</TEXT>
</DOC>
