<DOC>
<DOCNO> 144295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo03.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Pistons, Philadelphia'yı 113-85 yendi... Mehmet'ten 18 sayı 
</HEADLINE>
<TEXT>

     ABD Profesyonel Basketbol Ligi'nde NBA 21. hafta mücadelesine, bu sabaha karşı yapılan 3 önemli maçla devam edildi. 
     Merkez Grubu lideri Detroit Pistons, sahasında Philadelphia 76ers'ı 113-85 gibi farklı bir skorla yenerek, 67. maçında 43. galibiyetini aldı ve zirvedeki yerini korudu. 
     Pistons'da oyuna sonradan girerek 22 dakika sahada kalan Mehmet Okur, başarılı bir performans göstererek 18 sayı kaydetti ve takımın ikinci en skorer oyuncusu oldu. Okur, 2 sayılık atışlarda 6'da 5, 3 sayılık atışlarda 3'de 2, serbest atışlarda da 2'de 2 isabet bulurken, 2 hücum ve 4 savunma ribaundu aldı, 2 asist ve 1 blok yaptı. 
     Pistons'ın en skorer oyuncusu olan Chauncey Billups, 29 sayı, 5 ribaunt ve 4 asistlik performansıyla takımını sürüklerken, Richard Hamilton, 15 sayı ve 5 ribaunt, Corliss Williamson 14 sayı, Ben Wallace da 8 sayı, 22 ribaunt ve 10 blokla galibiyete büyük katkı yaptı. 
     Atlantik Grubu liderliğini, Pistons'a karşı aldığı yenilgi nedeniyle 1 gün aradan sonra yeniden New Jersey Nets'e kaptıran konuk ekipte ise 19 sayı ve 11 ribauntla oynayan Derrick Coleman ve 12 sayı kaydeden Eric Snow dışında skora katkıda bulunan oyuncu çıkmadı. 
     Pasifik Grubu lideri Sacramento Kings'in, sahasında son 3 sezonun şampiyonu ve grupta 3. sırada yer alan Los Angeles Lakers'a 107-99 üstünlük sağladığı maçta, Kings'de yalnızca 4 dakika oynama şansı verilen Hidayet Türkoğlu, 1 sayı ve 1 ribauntla maçı tamamladı. 
     Evsahibi ekipte Chris Webber, 26 sayı ve 11 ribaunt, Yugoslav forvet Predrag Stojakoviç 23 sayı, Mike Bibby de 19 sayı ve 5 ribauntla takımlarını galibiyete taşıdı. Lakers'da ise Kobe Bryant'ın 34 sayı ve 13 ribaunt, ünlü pivot Shaquille O'Neal'ın 28 sayı ve 13 ribaunt, Derek Fisher'ın da 14 sayı ve 7 ribauntluk performansları galibiyete yetmedi. 
     Bu karşılaşmada kariyerindeki 20 bininci sayısını kaydeden O'Neal, bu sayı miktarına ulaşan NBA Ligi tarihindeki 28. oyuncu unvanına erişti. 
     Ligin en iyi galibiyet yüzdesine sahip 2 ekibi olan Ortabatı Grubu lideri Dallas Mavericks ile takipçisi San Antonio Spurs arasında Dallas'taki zorlu mücadelede gülen taraf, konuk ekip San Antonio Spurs oldu. 
     Karşılaşmayı uzatmada 112-110 kazanan Spurs'da Tim Duncan, 25 sayı, 18 ribaunt, 4 asist ve 5 blok, Malik Rose, 22 sayı ve 7 ribaunt, Fransız oyun kurucu Tony Parker, 22 sayı, 6 ribaunt ve 6 asist, Arjantinli forvet Emanuel Ginobili de 17 sayıyla galibiyetin mimarları olarak göze çarptı. 
     68. maçında 17. yenilgisine uğrayan Dallas Mavericks'te ise Nick Van Exel, 35 sayı, 4 ribaunt ve 5 asist, Alman forvet Dirk Nowitzki de 34 sayı ve 12 ribauntla oynamalarına karşın takımlarını yenilgiden kurtaramazlarken, Kanadalı oyun kurucu Steve Nash de 18 sayı ve 7 asistle oynadı. 
     Lige, yarın sabaha karşı yapılacak 11 maçla devam edilecek. 
     





</TEXT>
</DOC>
