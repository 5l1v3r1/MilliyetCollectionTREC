<DOC>
<DOCNO> 100859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/guncel/gun01.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye sıcak bakan yok 
</HEADLINE>
<TEXT>

Gümüşhane’de Milliyet TIR’ına akın eden Gümüşhaneliler işsizlikten çok yakındı... 
     SİZE GELİYORUZ 

     GÜMÜŞHANE’DEKİ izlenim MHP ile AKP’nin buradan birer milletvekili çıkaracağı yönünde. Vatandaşlardan, diğer partilere şans tanıyan pek yok. Bunca yer dolaştık, hiçbir yerde, Avrupa uyum yasalarına bu kadar karşı çıkanı görmedik. 
     
Sözleştik, oyumuzu yenilere vereceğiz      Eski MHP’li Hasan Dal diyor ki "100 kişi sözleştik, oyumuz yeni isimlere. Mesela seni ilk kez gördüm ama aday ol, oyumu hemen sana vereyim " 
     ERCAN GÜVEN 

     Bizim ekibin son durağı Gümüşhane’de, akşam olmak üzere... Kalabalıkla vedalaşıyoruz. Orta yaşlı, kibar tavırlı bir Gümüşhaneli, Hasan Pulur ustamıza öyle bir soru soruyor ki sanki tüm Karadeniz’in özeti "Sayın Hocam, biz namuslu, vergisini veren, çalışan, çalmada çırpmada gözü olmayan insanlarız. Bize benzeyen ve becerikli birini seçmek istiyoruz. Kime oy verelim" .. Hasan Ağabey’in yanıtı ise, hepimizin özlemi "Öyle birini bulursanız bana da haber verin .." 
     
     Koca köy göç etmiş 
     Gümüşhane’yi Gümüşhanelilere sordum "memur şehri" dediler. Göç verip güç kaybedermiş çoktan beri. Örnek olsun diye Merkez Gökdere köyünü anlattılar. 90 hane, 10 haneye düşmüş. Aynı köyün ahalisi, İstanbul Bağcılar’ın Parseller mevkiinde 150 hane olarak ikamet ediyormuş. Bitişiğindeki Moç köyünde bir tek bekçi kalırmış kışları azalan evleri korusun diye. Dediklerine göre, "hükümet politikaları" hayvancılığı bitirmiş. Hayvan gübresi, yerini suni gübreye bırakınca, tarımın astarı yüzünden pahalıya gelmiş. 
     Resmi rakamlara göre nüfusu 37 bin, gerçekte 30 bin civarında olan kent, memur maaşları ve üniversite öğrencilerinin harçlıkları ile geçiniyor. Ama aynı şehir, 2. Lig’in A kategorisinde bir takıma da sahip bulunuyor. 
     Bu vaka, 100 binlik şehirlerin altından kalkamadığı bir lüks. Gümüşhane Doğanspor, bu özverinin hakkını veriyor doğrusu. Futbolcuları yaratıyor, büyütüyor, gurbete yolluyor. Gençlerbirliği’ne verdiği Bülent, Trabzonspor’daki Mehmet Yılmaz, Selahattin, birkaç örnek. 
     
     Ve kararlı kararsızlar 
     Gümüşhane’de söz vermek çok önemli. Ben de TEK emeklisi Sabri Çok’a söz verdim yazacağım. "Emekli maaşını üç ayda bir değil, her ay versinler de veresiyeden kurtulalım bari" dedi Sabri Çok. Sonra sadede geldi. Şimdiye kadar iki seçimde üst üste aynı partiye oy vermemiş. 
     Bakın bu seçim için kararını nasıl verecekmiş "Hele bir gelip konuşsun liderler. Biri beni kandırır yine." Bir de "kararlı kararsızlar" var Gümüşhane’de... Virgülüne dokunmadan şöyle 
     Halil İbrahim Fener "5 Nisan kararlarından bu yana gelen ekonomik kriz, arkadan deprem işimizi engelledi. Bu siyasetçilerle bizi AB’ye zor alacaklar. 
     Hasan Dallı "Eski politikacıları görmek istemiyorum. Bak seni ilk görüşüm. Aday ol oyumu sana vereyim. Yüz kişi aramızda sözleştik. Oyumuzu öyle vereceğiz. MHP’ye kullanmıştım geçende. Ama Bahçeli Ecevit’in yanında hazır olda durdu. Sildim onu. On sene Avrupa’da çalıştım. Onlar bizi Avrupa’ya komazlar. Eğer alırlarsa, gel beni bul, tüm malımı vereyim sana. Dervişe bazıları iyi, bazıları kötü diyor Amerika’da büyümüş adam burada ne yapacak Amerika ne derse onu yapar. Kuruyorlar Kürt devletini. Kurtarsınlar hadi. Derviş’i istemiyorum. Çiller’i de, Demirel’i de... Öyle gençlerimiz var ki Türkiye’yi güllük gülistan yaparlar. Ama koymuyorlar ki..." 
     
     Yeni nesil istiyoruz’ 
     Aydın Bayraktar "Hepsini denedik, hiç fayda görmedik. Ben inşaatçıyım. İki senedir işsizim. Bizi kandırmayacak kimseyi bulamıyorum. Yeni nesil istiyoruz. Tayyip’in her şeyini didik didik araştırıyorlar. Hemen mahkemeye. Ötekilerin ne suçları var, hiç mahkemeye çıkan görmedik. Bir de onu deneyelim. Ben Türkeş’e, ANAP’a, Demirel’e, Çiller’e hep oy verdim olmadı." 
     Evet... Gümüşhane belki de seçim ittifaklarının en net sonuç getireceği illerden biri. Hatta Gümüşhane’ye gidip, konuşup eli boş dönecek bir politikacı olamayacağını bile iddia edebiliriz. Kısaca Gümüşhane, politikacılar için çevre dağların içindeki "altın" gibi. 
     
Ekmek bile veresiye      MUSTAFA BAKACAK 

     Milliyet TIR’ının bir yıl aradan sonra ikinci kez konuk olduğu Gümüşhane’de, seçimden çok geçim konuşuluyor. Gümüşhaneliler, Milliyet TIR’ının kurulmasıyla birlikte sorunlarını anlatmak için adeta birbirleriyle yarıştılar. Söz verilen fakültelerin açılması, kalkınmada öncelikli iller arasında Gümüşhane gibi gelir kaynağı olmayan illere ayrıcalık tanınması ve işsizlik en önemli üç sorun olarak gösterildi. "Son ekonomik kriz bizi etkilemedi, çünkü kriz buradan hiç ayrılmadı ki" diyen emekli Fahri Gümüşeli sözlerine şöyle devam etti 
     
     Vergi çok, siftah yok 
     "Bir gün düzelir diyoruz ama olmuyor. Ekmeği bile fırından veresiye alıyoruz. Maaşı alınca ödüyoruz. Sonra yine borçlanıyoruz. Çocuklarımız okulu bitiriyor, sokaklarda boş boş dolaşıyor." Taksicilik yapan İsmail Yıldız ise siftah edemedikleri günlerin çok olduğunu, buna karşın İstanbul’daki taksicilerle aynı vergiyi ödemelerinden dert yanıyor. Emekli Celal Demirel de, "Gençliğimiz yokluk devriydi, ama bugünden iyiydi. Arazi yok, gelir yok. Eskiden nakliyecilik vardı, o da bitti. Madenler var, çıkarmıyorlar" diye sitem ediyor. 
     
     Sezer’e şiir göndermiş 
     Kimileri de sorunları şiir ya da türkülerle aktardı. Yanık sesiyle türkü okuyan Muhsin Şen, "Atatürk’ün bir senede yaptığı işleri, bugünkü siyasiler 50 yılda yapamadı" dedi. Özel İdare’de Şube Müdürü olan şair Celal Yılmaz da, haksızlık ve yolsuzluklara karşı mücadele verdiğini, ancak her defasında görev yerinin değiştirildiğini söyledi. Artık dilekçe yerine de şiir gönderiyor. "Yedirmeyin bu devleti Cumhurbaşkanım" dediği son şiirlerinden birini de Cumhurbaşkanı Ahmet Necdet Sezer’e göndermiş. 
     



 GÜNCEL 















</TEXT>
</DOC>
