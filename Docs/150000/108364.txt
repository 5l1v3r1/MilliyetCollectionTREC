<DOC>
<DOCNO> 108364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/ekonomi/eko02.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura AB standardı 
</HEADLINE>
<TEXT>

Ücretli doğum izni süresi uzatılıyor. Erkek memura da babalık izni geliyor. Yıllık izin süreleri 10 - 14 gün artıyor 
     Memurların, izin hakları Avrupa Birliği AB standartlarına uygun olarak genişletiliyor. Yıllık izin süresine denk gelen hafta sonu ve resmi tatil günleri yıllık izin süresinden düşülecek. Ücretsiz doğum izni 12 aydan 18 aya çıkarılacak. Eşi doğum sırasında ölen memurlara da bebek 12 aylık oluncaya kadar izin verilecek. 
     Devlet Bakanı Tayfun İçli’nin hazırlayarak Bakanlar Kurulu’na sunduğu ve Kurul’da benimsenen 657 sayılı Devlet Memurları Yasası’nda değişiklik yapılmasını öngören tasarıyla, memurların izin haklarında önemli iyileştirmeler yapılıyor. 
     
     Hafta sonu yıllık izinden sayılmayacak 
     Memurların yıllık izin süresi hizmet süresi 1-10 yıla kadar olanlar için 20, on yıldan fazla olanlar için 30 iş günü olacak. Daha önce 20 - 30 gün’ olarak tanımlanan bu süre işgünü’ olarak değiştirildi. Böylece izin süresi içindeki hafta sonu ve resmi tatiller yıllık izinden sayılmayacak. Bu yolla memurlar daha uzun süre izin yapabilecek. 20 işgünü izin hakkı bulunanlar fiilen 30 gün, 30 gün izin hakkı bulunanlar ise 44 gün izin yapmış olacaklar. 
     
     Bir ay ücretli refakat izni 
     Memurlar, tedavi gören yakınları için bir ayı geçmemek üzere refakat izni alabilecek. Hayati tehlike halinde ücretsiz izin süresi de bir yıla çıkarılacak. 10 hizmet yılını tamamlamış olmak koşuluyla memurlara istekleri halinde verilebilecek izinin süresi de bir yıldan iki yıla uzatılıyor. Askerlik yapan memur, görev yeri saklı kalarak ücretsiz izinli sayılacak. Bu sürede tedavi, doğum, ölüm yardımlarından yararlanacaklar. 
     
     Doğum sonrası 12 haftalık ücretli izin 
     Kadın memurlara doğumdan önce verilen izin üç haftadan dört haftaya, doğum sonrası verilen ücretli izin ise 6 haftadan 12 haftaya çıkarılıyor. Bu sürenin sonunda altı ay süreyle günlük olarak verilen 1.5 saatlik süt izni ise 2 saate uzatılıyor. Ayrıca ücretsiz izin süresi de 1 yıldan 1.5 yıla çıkarılıyor. 
     
     Eşi doğumda ölen memura 12 ay izin 
     Erkek memurlara da istekleri üzerine eşlerinin doğumu sırasında beş gün izin verilebilecek. Annenin doğum sırasında ölmesi halinde ise eşine çocuk 12 aylık oluncaya kadar izin kullanabilme olanağı getiriliyor. 
     
     Siciller artık şeffaf olacak 
     Memurların sicil kayıtları şefaflaşacak. Tasarıyla, yasaya Sicilde aleniyet esastır’ hükmü ekleniyor. Sicil amirlerine, memurlara kusurlarını yazılı ve sözlü olarak bildirme olanağı tanınıyor. Halen, sicil amirleri memurları gizli yazıyla uyarabiliyorlardı. Sicil notunda yaratıcılık, girişimcilik, çalışma disiplini, gayret ve başarısı da dikkate alınacak. 
     



 EKONOMİ 


















</TEXT>
</DOC>
