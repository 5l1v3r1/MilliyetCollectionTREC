<DOC>
<DOCNO> 108352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur35.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındık alım fiyatları açıklandı 
</HEADLINE>
<TEXT>

     Devlet Bakanı Masum Türker, fındık üreticisine kilogram başına net 1 milyon 615 bin lira ödenmesinin kararlaştırıldığını bildirdi. 
     Başbakan Bülent Ecevit'in, liderler toplantısının ardından kamu çalışanlarına yapılan iyileştirme zammı konusunda gazetecilere açıklamalarda bulunmasının ardından, Devlet Bakanı Masum Türker, gazetecilerin fındık üreticileri ile ilgili kaynak sorununun giderilip giderilmediği sorusunu cevapladı. 
     Fındık üreticisine kilogram başına net 1 milyon 615 bin lira ödenmesinin kararlaştırıldığını kaydeden Türker, şunları söyledi 
     ''Arz fazlası bulunan fındık için üreticinin mağduriyetini azaltmak ve bu arz fazlasını devlet adına alarak piyasada makul bir fiyatın oluşumuna yardımcı olmak, aynı zamanda da dışsatım gelirlerini olumsuz etkilememesi için bir çalışma yapıldı. Bu bağlamda üreticiye kilogram başına brüt 1 milyon 750 bin lira karşılığı olmak üzere net 1 milyon 615 bin lira ödenmesi kararlaştırıldı. Bununla ilgili 140 trilyon lira tutarındaki kaynak, bütçenin diğer ödeneklerinden yapılan aktarımlarla karşılandı. Böylelikle hem bütçe, hem program zedelenmemiş oldu.'' Bir başka gazetecinin ''140 trilyon liralık kaynağın 90 trilyon lirasının ihracat fonundan aktarılacağını söylemiştiniz'' ifadesi üzerine Türker, ''Öyleydi. Ancak bugün yaptığımız çalışmada, dış satımın da etkilenmemesi için buradaki rakam, bütçenin diğer kaynakları içinden aktarma yapılarak sağlandı'' dedi. 
     





</TEXT>
</DOC>
