<DOC>
<DOCNO> 146896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/guncel/gun02.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuyorsa vurun 
</HEADLINE>
<TEXT>

ABD’liler, yaşanan acı tecrübenin ardından her sivile canlı bomba gözüyle bakmaya başladı 
     DIŞ HABERLER SERVİSİ 

     Necef yakınlarındaki bir kontrol noktasında geçen cumartesi düzenlenen ve 4 ABD askerinin ölümüyle sonuçlanan intihar saldırısının ardından müttefik birlikleri her sivil aracı "potansiyel kamikaze" olarak değerlendirmeye başladı. ABD askerlerinin değişen bu ruh hali önceki gün ilk acı mevyesini verdi. Necef yakınlarında "dur" ihtarına uymayan bir karavana ateş açılması sonucu 7 kadın ve çocuk öldü, 2 kişi yaralandı. Bu olaydan birkaç saat sonra güneydeki Şatra kasabasında Amerikan askerleri yine sürücüsünün "canlı bomba" olduğunu düşündükleri bir araca ateş açtı. 
     
     DUR’ İHTARINA UYMADI 
     İlk olay önceki gün Necef yakınlarında meydana geldi. ABD askerleri kendilerine yaklaşan karavana bağırarak "dur" ihtarında bulundu. Ancak aracın sürücüsü ihtara uymadı. Bunun üzerine, cumartesi günkü intihar saldırısında 4 arkadaşlarını kaybeden Amerikan 3. Piyade Tümeni’nden askerler, karavanı yaylım ateşine tuttu. Araçta bulunan 13 kişiden kadın ve çocuk 7 kişi öldü, 2 kişi yaralandı, 4 kişiyse yara almadan kurtuldu. Araçtakilerin tamamının sivil olduğunun anlaşılmasının ardından birliğin komutanı olan yüzbaşı, askerleri azarladı. 
     
     TELLERİ GÖRMEYİNCE ÖLDÜ 
     Şatra’daki bir kontrol noktasına yaklaşan sivil bir kamyonete ise, sürücüsü dikenli telleri görmeyip geçtiği için ateş açıldı. Sürücüsü ölen araçta yapılan aramada silaha ya da patlayıcıya rastlanmadı. Öte yandan Irak, önceki gün Ürdün’den Bağdat’a Avrupalı ve ABD’li canlı kalkanları taşıyan iki otobüsün, bir ABD uçağının saldırısına uğradığını açıkladı. 
     


GÜNCEL 






















</TEXT>
</DOC>
