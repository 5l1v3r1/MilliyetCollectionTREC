<DOC>
<DOCNO> 122950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/spor/spo15.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Hagi, Steau’da      GALATASARAY’IN unutulmaz oyuncusu Hagi yeniden teknik direktörlüğe soyundu. 2002 Dünya Kupası öncesinde Romanya Milli Takımı’nın başında olan, ancak finallere gidemeyince görevi bırakan Rumen yıldız, ülkesinin güçlü takımlarından Steau Bükreş’in yeni çalıştırıcısı oldu. 
     
Engelli yüzücüler Dünya vitrininde      ÜÇÜNCÜ Dünya Engelliler Yüzme Şampiyonası bugün Arjantin’de başlıyor. Şampiyonada ülkemizi temsil edecek olan İsmet Ayık ve Ali Uzun önceki gün yarışmalar için Arjantin’e gitti. İki sporcumuz da on bir gün sürecek olan şampiyonada madalya için mücadele edeceklerini dile getirdi. 
     
Kroscular’dan umuda yolculuk      DOKUZUNCU Avrupa Kros Şampiyonası’na katılacak olan Atletizm Milli Takımı Hırvatistan’a uçtu. Dört kategoride gerçekleştirilecek olan yarışmalarda sporcularımız madalya için koşacak. Avrupa Kros Şampiyonası 8 Aralık pazar günü gerçekleştirilecek yarışlarla son bulacak. 
     
GSGM’nin rekoru      GENÇLİK ve Spor Genel Müdürlüğü GSGM , 2002 yılında gerçekleştirdiği 1330 ihaleyle adeta rekora koştu. Bünyesinde bulundurduğu 46 federasyon ve bunlara bağlı yaklaşık 340 milli takımın ihtiyaçlarının ağırlıklı olduğu 1330 ihalenin 1109 farklı firmaya verildiği bildirildi. 
     



 SPOR 
























</TEXT>
</DOC>
