<DOC>
<DOCNO> 109115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sondun23.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Güzelinin tacı elinden alındı... 
</HEADLINE>
<TEXT>

     Porto Riko'da 4 ay önce yapılan dünya güzellik yarışmasında kraliçe seçilen Rus güzeli Oksana Federova'nın tacının elinden alındığı ve yerine Panama güzeli Justine Pasek'in kraliçe ilan edildiği bildirildi. 
     New York Post gazetesinin haberine göre, yarışmanın organizatörlerinden biri, Oksana Federova'nın ''inanılmaz derece güzel, ancak aynı derecede şımarık'' bir kadın olduğunu, ''hiçbir şey yapmak istemediğini'' söyledi. 
     Organizatörler, Oksana Federova'nın tacının, ''anlaşma koşullarına uymadığı ve gerekli promosyonlara katılmadığı için'' geri alındığını açıkladı. 
     Bazı kaynaklar ise Rus güzelinin hamile olduğu için etkinliklere katılamadığını öne sürdü. 
     Yarışmanın organizatörlerinden New York'lu milyoner emlakçı Donald Trump, ''Oksana ile daha iyi bir işbirliği yapamamış olmamız çok kötü oldu. Fakat yeni güzelimiz de en az onun kadar harika. Üstelik kalabalıklardan da çok hoşlanıyor'' diye konuştu. 
     Oksana Federova'nın Rusya'da bulunan zengin sevgilisi sayesinde lüks ve refah içinde yaşadığı ve hediyelere boğulduğu bildiriliyor. Çifti tanıyan bir kaynak, ''sevgilisinin Oksana'yı 16 yaşından beri koruması altında bulundurduğunu'' ifade etti. 
     Güzellik yarışması organizatörleri, Rus güzelinin erkek arkadaşıyla gizlice evlenmiş olabileceğini de düşünüyor. Bu durum yarışma kurallarına aykırılık oluşturuyor. Kaynaklar, Oksana Federova'nın son zamanlarda 7 kilo aldığını ve hamile olabileceğini öne sürdü. 
     Anlaşma gereğince dünya güzeli seçilen Oksana Federova'nın bol bol seyahat etmesi gerekiyordu. Rus güzelinin CBS televizyonunda yayınlanacak ''Miss Teen 2002'' yarışmasının promosyonuna katılmayı da reddettiği kaydedildi. 
     





</TEXT>
</DOC>
