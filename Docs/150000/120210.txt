<DOC>
<DOCNO> 120210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/soneko44.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mövenpick Hotel İstanbul, Ocak'ta yeniden açılıyor... 
</HEADLINE>
<TEXT>

     Uluslararası oteller zinciri Mövenpick, yıllar sonra yeniden İstanbul'a döndü. 
     İstanbul'da 1990-1995 yılları arasında faaliyet gösterdikten sonra ayrılan Mövenpick, kentin ilk 5 yıldızlı ''butik iş oteli'' olan Mövenpick Hotel İstanbul ile 25 Ocak 2003 tarihinden itibaren hizmet vermeye başlayacak. 
     Özellikle işadamlarının beklentilerine cevap verebilecek şekilde tasarlanan Mövenpick Hotel, 71 executive kat odası, 21 superior suit ve 1 adet skyline suit dahil olmak üzere 249 odasında, müşterilerin laptoplarını koyabilecekleri büyüklükte oda içi kasa, büyük çalışma masası, faks ve 24 saat kesintisiz internet erişimi gibi servisler sağlanacak. 
     Toplantılar için geniş olanaklara sahip olan 4. Levent'teki otelde, ileri teknoloji ürünü işitsel ve görsel sistemlerle donatılan 9 salon, sağlık merkezi, kapalı yüzme havuzu, sauna, jakuzi ve masaj servisinin yanı sıra 150 araç kapasiteli otopark ile hizmet sunulacak. 
     En küçük odası 35 metrekare olan 20 katlı otelde ayrıca müşterilerin isteklerine göre ayrılabilecek toplam 124 adet sigara içilmeyen oda ve 2 adet engelli odası da bulunuyor. 
     20. kattaki skyline deluxe suit, 75 metrekare büyüklüğünde, geniş bir oturma odası, yatak odası, mutfak, banyo ve küçük tuvaletten oluşan otelin en büyük suiti konumunda. Bu suite ait geniş bir teras da konforu tamamlıyor. 
     www.movenpick-hotels.com internet adresi üzerinden otel salonunun tüm teknik ve detay özelliklerini görmek ve salon kiralamak mümkün olacak. 
     Mak-yol İnşaat Sanayi Turizm ve Ticaret A.Ş tarafından 30 milyon dolar harcanarak yapılan otelin işletmesi Mövenpick Hotels Resorts tarafından gerçekleştirilecek. 
     Mövenpick Hotels Başkan ve CEO'su Jean Gabriel Peres, otelin tanıtımı nedeniyle düzenlenen toplantıda konuşmasına, ''Öncelikle İstanbul'a Formula 1 yarışlarını kazandıranlara teşekkür ediyorum. Sadece iyi futbolcularınız değil, çok hızlı araba sürücüleriniz olduğunu da biliyorum'' sözleriyle başladı. 
     Peres, Mövenpick'in 7-8 yıl önce İstanbul'dan ayrıldığını hatırlatarak, İstanbul'a gelme hayallerinin bu otelle gerçeğe dönüştüğünü söyledi. 
     
     ''BU BİRLİKTELİK, CENNETTE YER ALAN BİR EVLİLİK'' 
     Otelin İstanbul'da otelcilik sektörünün mihenk taşlarından biri olacağına inandıklarını ifade eden Peres, ''Bu birlikteliğin cenette yer alan bir evlilik olduğunu düşünüyoruz ve projelerimiz bu şekilde devam edecek'' diye konuştu. 
     Peres, otelin, klasik otel anlayışından uzak, farklı bir bakış açısı getirecek bir konaklama merkezi olduğunu vurgulayarak, banyoda tek gün ışığı alan otel odalarının burada bulunacağını bildirdi. 
     Peres, çok şık ve modern olan otelin, Akdeniz mutfağından yemeklerin yapılacağı restoranı ve barlarıyla müşterilerine hizmet vereceğini kaydetti. 
     Mövenpick Hotel Başkanı ve CEO'su Peres, otel grubunun bugün 8 bin 855 odalı, 15 bin yataklı 45 otele sahip olduğunu ve gelecek 3-5 yıl içinde bu sayıyı 2 katına çıkarmayı hedeflediklerini açıkladı. 
     Otellerini İsviçre'nin gelenekselleşmiş kalite, hijyen ve hizmet anlayışını yenilikçi bir sistem, beceri ve samimiyet esaslarıyla biraraya getirdiklerini belirten Peres, şöyle dedi 
     ''Bu esaslar doğrultusunda grubumuzun yatırımlarına hız vermekte ve bu gelişmeyle büyümeyi özellikle Avrupa, Ortadoğu ve Afrika'da yoğunlaştırmaktayız. Türk turizminin parlak geleceğine olan inancımız ile hayata geçirilen Mövenpick Hotel İstanbul, grubumuzun bu büyüme planları içinde önemli bir yere sahiptir.'' 
     
     30 MİLYON DOLARA MALOLDU 
     Mak-yol İnşaat Sanayi Turizm ve Ticaret A.Ş Yönetim Kurulu Başkan Yardımcısı ve CEO'su Adnan Çebi de, 1998 yılında yatırımlarına karar verdikleri otel projesinin, yaklaşık 3.5 yıl sürdüğünü belirterek, ''Bu sürede Türkiye'de ciddi sıkıntılar yaşandı. 2001'de Türkiye'deki tüm sektörlerde yatırımlar yavaşladı ya da durma noktasına geldi ama biz projemizi hızlandırarak bu aşamaya getirdik'' dedi. 
     Otelin 30 milyon dolara mal olduğunu ve yüzde 90'lık kısmının şirketin öz kaynaklarından finanse edildiğini kaydeden Çebi, otelin işletmesini bilgi, birikim ve güçlü kadrosu nedeniyle Mövenpick'e verdiklerini söyledi. 
     Adnan Çebi, önümüzdeki yıllarda özellikle güneyde ve yurtdışında ortak işbirliği içinde olacaklarını da bildirdi. 
     Mövenpick Hotel İstanbul Genel Müdürü Richard Appelbaum ise, Türkiye'deki otelcilik anlayışına butik iş oteli olarak farklılık katacaklarını belirterek, otel ekibinin günümüzde çoğu işletmede göz ardı edilen insan ilişkilerini ön plana çıkararak misafirlerine evlerinde bulabilecekleri bir ortam sunacağını söyledi. 
     Otelin oda fiyatlarının henüz belirlenmediği ancak İstanbul'da bulunan diğer 5 yıldızlı otel fiyatlarına yakın olacağı bildirildi. 
     





</TEXT>
</DOC>
