<DOC>
<DOCNO> 106494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun01.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağlayan Meryem Ana heykeli izdiham yarattı... 
</HEADLINE>
<TEXT>

     Avustralya'nın batı kesimlerindeki Rockingham'da, bir kilisede bulunan Meryem Ana heykelinin ''ağlamaya'' başlaması Katolikler arasında heyecan yaratırken, binlerce kişi kiliseye akın etti. 
     Kilisede pazar günleri ziyaret edilen heykelin ilk kez St. Joseph yortusunda ''ağlamaya başladığı'' ve ''gül kokulu gözyaşı'' döktüğü belirtildi. 
     Kilise cemaatinden Patty Powell, heykeli 8 yıl önce 150 Avustralya doları karşılığında Tayland'daki bir dükkandan aldığını söyledi. Heykelin ikinci kez Paskalya yortusunda ağladığını belirten Powell, Ağustos ayında sürekli ağladığını kaydetti. 
     Ağlayan heykeli görmeye gelen binlerce kişi arasında hasta ve tekerlekli sandalyeye bağlı olanlar da bulunuyor. 
     Heykelin gözyaşı dökmesine şüphe ile yaklaşanlar, bu gözyaşlarının bir hile ya da heykeldeki bir çeşit buğudan kaynaklanabileceğini belirtiyor. 
     Gözyaşlarının gerçek olup olmadığının anlaşılması için tahlil edilmesi gerektiği ifade ediliyor. 
     





</TEXT>
</DOC>
