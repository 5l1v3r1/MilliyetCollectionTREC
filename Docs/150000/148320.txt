<DOC>
<DOCNO> 148320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sondun35.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon ''Iraklı nişancılar Filistin Oteli'nden ateş açıyordu'' 
</HEADLINE>
<TEXT>

     Amerikan Savunma Bakanlığı'ndan Pentagon bir yetkili, Iraklı keskin nişancıların, vurulan Filistin Oteli'nden ateş açtıklarını, oteller gibi sivil yerlerden faaliyet gösteren Irak güçlerinin ''meşru hedef'' olduğunu söyledi. 
     Yetkili, Reuters'e açıklamasında, Filistin Oteli'nin vurulmasından Amerikan askerlerinin sorumlu olduğu yönünde herhangi bir yorumda bulunmadı. 
     İsminin açıklanmasını istemeyen yetkili, Iraklı keskin nişancıların Filistin Oteli çevresinden ateş açtığı yönünde haberler edindiklerini, bunun, ''ümitsiz ve ölmekte olan bir rejimin, iktidarı bırakmamak için her şeyi göze alacağını'' gösterdiğini belirtti. 
     Otelin hedef olamayacağını, sadece askeri güçleri hedef aldıklarını kaydeden yetkili, ''Irak güçlerinin sivil yerlere girmesi halinde, meşru bir askeri hedef haline geleceklerini'' ifade etti. 
     Yetkili, Pentagon'un, gazetecileri, Bağdat'ta kalmanın tehlikeleri konusunda uyardığını, ''medya temsilcilerini hiçbir zaman kasıtlı olarak hedef alamayacaklarını'' söyledi. 
     Reuters'in geçtiği haberde, gazetecilerin kaldığı Filistin Oteli'nin, Amerikan askerlerinin binadan Iraklı keskin nişancıların kendilerine ateş ettiğini söylemesinden sonra vurulduğu bildirilmişti. 
     
     General "Tank hedefe top attı" 

     Amerikan 3. Piyade Tümeni'nden General Buford Blount, Reuters'a, ''Otelden el bombası ve küçük silahlarla üzerine ateş açılan bir tank, karşılık olarak hedefe bir top attı. Ateş durduruldu'' açıklaması yaptı. 
     Filistin Oteli'nin, Amerikan askerlerinin binadan Iraklı keskin nişancıların kendilerine ateş ettiğini söylemesinden sonra vurulduğu bildirilmiş, Pentagon yetkilisi, Iraklı keskin nişancıların, vurulan Filistin Oteli'nden ateş açtıklarını kaydetmişti. 
     Sky TV'nin deneyimli savaş muhabiri David Chater ise otelden ateş açılmadığını söylemişti. 
     





</TEXT>
</DOC>
