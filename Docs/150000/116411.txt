<DOC>
<DOCNO> 116411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo16.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe tur umudunu yitirmedi... 
</HEADLINE>
<TEXT>

     UEFA Kupası 2. tur ilk maçında kendi sahasında Yunanistan'ın Panathinaikos takımıyla 1-1 berabere kalan Fenerbahçe, tur umudunu yitirmedi. 
     Fenerbahçe Kulübü İkinci Başkanı Nihat Özdemir, Panathinaikos karşısında iyi mücadele ettiklerini belirterek, ''Özellikle 2. yarıda çok gol kaçırdık. 5 gol pozisyonunu değerlendiremedik. Çocuklar canla başla mücadele etti. Eğer şanssız olmasaydık, karşılaşma 3-1, 4-1 gibi bir skorla biterdi'' diye konuştu. 
     Atina'ya yapacakları rövanş maçı için umutlu olduklarını anlatan Özdemir, ''Tur şansımız devam ediyor. Fenerbahçe bu takımı Atina'da eleyecek güçtedir'' dedi. 
     
     ''HAKEM KAPRİS YAPTI'' 
     Nihat Özdemir, karşılaşmanın İtalyan hakemi Pasquale Rodomonti'nin yönetimine tepki göstererek, hakemin maçtaki davranışlarını, ''Kapris yaptı'' diye değerlendirdi. 
     Hakemin karşılaşmayı yavaşlattığını belirten Özdemir, ''Rodomonti, frikik atışlarında 9 metre 15 santimi adımla, yavaş yavaş saydı. Kart gösterdikten sonra bunu yavaş yavaş not aldı. Oyunun temposunu düşürdü. Son dakikada herkesin 'gol' diye kabul ettiği pozisyonda, golümüzü vermedi. Ben hakemin bu hareketlerini kapris olarak niteliyorum'' şeklinde konuştu. 
     
     ''FENERBAHÇE SEYİRCİSİ, BAŞARISIZLIĞA TEPKİ GÖSTERİR'' 
     Sarı-lacivertli taraftarların dünkü maçtan sonra Teknik Direktör Werner Lorant'ı istifaya davet etmesine de değinen Özdemir, taraftarların tepkisinin normal olduğunu söyledi. 
     Özdemir, şöyle devam etti 
     ''Herkesin bilmesi lazım. Fenerbahçe seyircisi başarıdan başka bir sonuçtan tatmin olmaz. Başarı bekler ve ister. Başarısızlık halinde de tepkisini gösterir. Bu yüzden Lorant ile futbolcuların dikkat etmesi ve başarısızlık halinde yine bu tepkileri göreceklerini bilmeleri lazım.'' 
     
     ''TARAFTARIMIZ TAHRİKLERE KAPILMADI'' 
     Nihat Özdemir, dünkü maçta Fenerbahçe seyircisinin, Yunan taraftarların tahriklerini kapılmadığını söyledi. 
     Yunan misafirlerini en iyi şekilde karşıladıklarını anlatan Özdemir, şöyle konuştu 
     ''Biz Yunan misafirlerimizi dört dörtlük karşıladık. Bütün yönetim kurulu üyeleri maç sonunda bize teşekkür ettiler. Bazı Yunan dostlarım maçı benim locamdan izledi. Hepsi bizi Atina'ya davet ettiler. Birkaç üzücü olay dışında organizasyon çok iyi geçti. Fenerbahçe taraftarı da centilmenlik örneği verdi. Bu kadar yanlışına rağmen hakeme bile tacizde bulunmadılar.'' 
     
     ''RÖVANŞ MAÇINDAN ENDİŞE DUYUYORUM'' 
     Türk ve Yunan bakanlarla birlikte stat içinde gezerken, Fenerbahçeli seyircilerin Yunanistan Dışişleri Bakanı Yorgo Papandreu'yu alkışladığını ifade eden Nihat Özdemir, Yunan taraftarların ise kendi bakanlarına yabancı madde attığını kaydetti. Sahayı gezerken Papandreu'nun, ''Kendi seyircimizi de görmek istiyorum'' dediğini anlatan Özdemir, ''Papandreu'nun isteği üzerine biz de o tarafa doğru yürüdük. Bizim seyircimiz alkışlarken, 1500 Yunanlı taraftar kendi bakanlarının üzerine yabancı maddeler attı. Benim parmağıma koltuk, üzerimize ayran geldi. Ben 1500 Yunan taraftarının kendi bakanlarına karşı tepkisini gördükten sonra, rövanş maçından endişe duyuyorum'' dedi. 
     Özdemir, Atina'daki rövanş maçına Dışişleri, Spordan Sorumlu Devlet Bakanı ve tüm yönetim olarak giderek, iadei ziyarette bulunacaklarını sözlerine ekledi. 
     





</TEXT>
</DOC>
