<DOC>
<DOCNO> 147214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun11.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon "Fırat nehri üzerindeki Hadisa barajını ele geçirdik" 
</HEADLINE>
<TEXT>

     ABD Savunma Bakanlığı Pentagon , Amerikan birliklerinin Irak'ın başkenti Bağdat'ın kuzeybatısında, Fırat nehri üzerindeki önemli bir barajın kontrolünü ele geçirdiğini açıkladı. 
     Pentagon sözcüsü Victoria Clarke, Hadisa barajının kontrolünün ele geçirilmesiyle sele yol açabilecek bir sabotaj tehdidinin ortadan kalktığını söyledi ve ''Bu, kaydettiğimiz ilerlemelerin iyi bir işaretidir'' ifadesini kullandı. 
     
     MYERS 
     ABD Genelkurmay Başkanı Orgeneral Richard Myers, Irak Devlet Başkanı Saddam Hüseyin'in kimyasal silahlara başvurmasının Amerikan birliklerinin ilerlemesini durdurmayacağını söyledi. 
     Orgeneral Myers, Amerikan Kongresi'nde kapalı kapılar ardında senatörlerle yaptığı görüşmenin ardından düzenlediği basın toplantısında sorulan bir soru üzerine, artan hava sıcaklığının Bağdat yönünde ilerlemeyi yavaşlatacağını, ancak birlikleri durdurmayacağını söyledi. 
     Myers açıklamasında, ''Birlikler bu koşullarda savaşmaya hazırlandılar, kimyasal silahlardan korunmaya yönelik kıyafetler giymek zorundalar. Evet daha sıcak oluyor, ama gece de savaşabiliriz'' dedi ve birliklerin savaş alanındaki üstünlüğünün altını çizdi. 
     Savunma Bakanı Donald Rumsfeld de, çok çeşitli unsurların Bağdat'ta beklenen savaşın süresinde etkili olacağını belirterek, ''Savaşın süresi, rejimin ve Irak askerlerinin dağılma hızına ve Irak halkının Saddam Hüseyin'in sonunun geldiğine ikna olmasına bağlı'' dedi. 
     
     CENTCOM 
     Katar'daki Amerikan Merkez Komutanlığı karargahı, Irak'ın batısında pazartesi günü canlı kalkanları taşıyan otobüs konvoyuna saldırı düzenlendiğini yalanladı. 
     Yapılan yazılı açıklamada, ''Koalisyonun hava operasyonları verileri ve bağımsız kaynaklar temelinde yaptığımız araştırmalar sonucu, 1 Nisan'da Irak rejimi tarafından yapılan suçlamaların gerçeği yansıtmadığı ortaya çıkmıştır'' denildi. 
     Irak Enformasyon Bakanı Muhammed Said Essahaf, bir Amerikan uçağının Bağdat-Amman yolunda aralarında Amerikalıların da bulunduğu canlı kalkanları taşıyan otobüslere saldırı düzenlediğini ve olayda yaralananlar olduğunu açıklamıştı. 
     
     AMERİKAN KUVVETLERİ 
     Amerikan kuvvetlerinin, Fırat nehri üzerindeki stratejik bir köprüye bu sabaha karşı Iraklılar tarafından düzenlenen 2 saldırıyı püskürttüğü açıklandı. 
     AFP muhabiri, Irak askerlerinin, Amerikan birliklerinin Bağdat yönünde ilerlemesi sırasında kontrol altına aldığı köprüye yönelik saldırıda tank ve top ateşi açtığını, Amerikan askerlerinin buna karşılık verdiğini söyledi. 
     Irak askerlerinin kaç kayıp verdiğinin bilinmediğini belirten muhabir, can kaybı ve verilen zararın güneşin doğmasından sonra öğrenilebileceğini kaydetti. 
     





</TEXT>
</DOC>
