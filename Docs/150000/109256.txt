<DOC>
<DOCNO> 109256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/spor/spo10.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

     Başkent’te sıcak savaş 
     GENÇLERBİRLİĞİ, Ankaragücü’nü bombardımana tuttu. Açıklamada, "Bir kısım ahlaki değerini yitirmiş haysiyet cellatları, 21 Eylül’deki Şeker - Ankara maçını seyreden başkanımıza ana - avrat küfür ederek, Ankaragücü maçına gelirse öldüreceklerini beyan etmiştir. İşin vahim tarafı ise canlı şahit olan Cemal Aydın’ın kılını dahi kıpırdatmamasıdır" denildi. Sert açıklamada, "Ankaragücü başkanı ve onun şakşakçı yönetimi" ifadesi yer aldı. 
     
     Kontroller unutuldu 
     LİGDE geçen sezon 13’ü Süper Lig olmak üzere 60’ın üzerinde maçta 250’ye yakın futbolcuya doping kontrolü uygulayan federasyon bu sezon siftah yapamadı. Altı haftadaki 53 maçın hiçbirine kontrol göndermeyen federasyonun bu tavrı şaşkınlık yarattı. 
     
     Hizmet ödülleri 
     TMOK "Türk Sporuna Hizmet Ödülleri"nin 2002 yılı sahipleri açıklandı. Ödül sahipleri şöyle Sporcular Muharrem Dalkılıç, Nejat Nakkaş, Aycan Önel. Antrenörler Cengiz Göllü, Abbas Sakarya, Serpil Hamdi Tüzün. Hakemler Nejat Altav, Doğan Babacan, Nejat Duran. Yöneticiler İbrahim Onuk, Tevfik Sarpkaya, İsmet Sezgin. 
     
     Güneş’e komşu daveti 
     MİLLİ Takım Teknik Direktörü Şenol Güneş, Yunanistan Spor Yazarları Derneği tarafından Atina’ya davet edildi. 50. yıl kutlamaları nedeniyle 27 Eylül’deki törene çağrılan Güneş, Menajer Can Çobanoğlu ile birlikte Yunanistan’a gidecek. 
     
     Çimentaş şampiyon 
     ÇİMENTAŞ Atletizm Takımı, Avrupa Şampiyon Kulüpler Kupası "C 1 Grubu" birincisi oldu. Moskova’daki yarışmalarda Çimentaş 5 birincilik, 4 ikincilik, bir de üçüncülük aldı. Recep Salih Durmuş’a da 3 adım atlamada 14.81’lik derecesiyle özel ödül verildi. 
     



 SPOR 


























</TEXT>
</DOC>
