<DOC>
<DOCNO> 115004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/yasam/yas04.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözyaşları içine akar palyaçonun 
</HEADLINE>
<TEXT>

Kanserin pençesine düşmüş minik yavruları hayata bağlamak için zor bir yükün altına girmişler. Yük öyle ağır ki onlara bile doktor gerekiyor 
     AYŞEGÜL AYDOĞAN İstanbul 

     Onlar, "İlacın yapamadığı şeyi yapıyoruz" sloganıyla 1998’de yola çıkan Theodora Çocuk Hizmetleri Vakfı’na bağlı beş gönüllü palyaço... 
     Daha çok kanserli çocukları hastanelerde ziyaret ederek onları güldürüp eğlendirerek yaşama bağlamaya gayret ediyorlar. 
     Öğretim üyesi, ressam, muhasebeci, anaokul öğretmeni ve tiyatro sanatçısından oluşan ekip haftada üç gün Cerrahpaşa Tıp, İstanbul Tıp Fakültesi ve Kartal Devlet Hastanesi’nde moral dağıtıyor. Eylül 1992’de kanserden ölen İsviçreli Theodora Poulie anısına, iki oğlu tarafından kurulan vakfın Türkiye’deki koordinatörü Asuman Pekakcan da eşini 3 yıl önce 49 yaşında prostat kanserinden kaybetmiş. 
     
     ÖYLE BİR BAĞ Kİ... 
     Bu işe soyunduğunda yakınları "Sen deli misin Bütün gün hasta çocukları görmek seni daha kötü yapacak" diye tepki göstermiş. Ama o bildiğini okumuş ve yola koyulmuş. Pekakcan şimdi, "Onlar için iyi şeyler yaptığınızı düşünüyorsunuz ve yaptığınız iyi şeyler acınızın önüne geçiyor" diyor. 
     Palyaçoların en büyük sorunu çocuklarla kurdukları duygusal bağ. Pekakcan, bu durumun sakıncalarını iyi bildiklerini ama çocuklarla aralarında ister istemez oluşan bu bağın palyaçoları duygusal olarak olumsuz etkilediğini belirtiyor. 
     Bu nedenle palyaçoların gerektiğinde psikolog yardımı alacaklarını söyleyen Pekakcan, psikolojilerinin kötü etkilenmemesi için palyaçolara haftada iki günden fazla çalışmama kuralı getirdiklerini belirtiyor. 
     
     KAHKAHA VE HÜZÜN BİR ARADA 
     Palyaçolardan Ali Çekirdekçi, Akın Beğenmez ve Yeşim Osman’ın Cerrahpaşa Tıp Fakültesi’ndeki hem çok eğlenceli hem de gereğinden fazla hüzünlü ziyaretlerine biz de eşlik ettik. Biz o gün doya doya güldük ama Ali Çekirdekçi yaşadıklarını anlatırken fazlasıyla zorlanıyor "İki yıl ziyaret ettiğiniz, güldürdüğünüz bir hasta bir gün ölüyor. Duygusal bağ kurmamak için çocuğun yatağına oturmamak, yanında çok uzun süre kalmamak gibi kurallar var ama yine de bir süre sonra kaçınılmaz oluyor". 
     Bir diğeri, Yeşim Osman, yaşadığı ikilemi acı bir anıyla anlatıyor "Kartal Devlet Hastanesi’ne gittiğimiz bir gün servise girdiğimizde ağlama sesleri duyduk. Bir çocuğumuzu kaybetmiştik. Bir yanda ağlayanlar varken diğer yanda onları eğlendirmemizi bekleyen başka çocuklar ve aileleri vardı. O anda ne hissedeceğinizi, ne yapacağınızı şaşırıyorsunuz." 
     Ankaralı Akın Beğenmez, palyaçoluk için haftada iki gün İstanbul’a geliyor. Onlara gitar çalıp şarkı söylüyor ve diyor ki "Psikolojik olarak etkilenmemek mümkün değil. Herkes gibi biz de ağlıyoruz." 
     
     



 YAŞAM 


















</TEXT>
</DOC>
