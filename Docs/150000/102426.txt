<DOC>
<DOCNO> 102426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sontur09.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul yine yağmura teslim 
</HEADLINE>
<TEXT>

     İstanbul'da, sabah saatlerinden itibaren etkisini gösteren sağanak yağış nedeniyle bazı bölgelerde su baskınları meydana geldi. 
     İstanbul Büyükşehir Belediyesi İtfaiye Daire Başkanlığı yetkilileri, yağıştan dolayı Beyoğlu, Şişli, Beşiktaş, İstinye, Avcılar ve Kağıthane başta olmak üzere birçok bölgeden, şu ana kadar 150 civarında ev ve işyerinden su baskını nedeniyle başvuru olduğunu söylediler. 
     Yağışın sürdüğünü belirten yetkililer, su baskınlarına müdahaleye çalışıldığını kaydettiler. 
     Mecidiyeköy'deki Ali Sami Yen Stadyumu'nun önünden geçen yol başta olmak üzere, bazı semtlerdeki yol ve köprü altlarını su basması nedeniyle trafik yoğunluğu yaşanırken, yolda kalan araçların kurtarılmasına çalışılıyor. 
     Bu arada, Gayrettepe civarına dolu yağdı. Meteoroloji yetkilileri, yaz mevsiminde de dolu yağışı olabildiğini bildirdiler. 
     
     YAĞMUR UÇAK SEFERLERİNİ AKSATTI 

     İstanbul'da etkili olan sağanak yağış, bazı uçak seferlerinin gecikmeli yapılmasına neden oldu. 
     Atatürk Havalimanı ve çevresinde saat 13.00'ten itibaren etkili olmaya başlayan sağanak yağış nedeniyle, THY'nin Tiran, Düsseldorf, Nürnberg, Antalya, Ankara ve İzmir seferleri 15 ile 30 dakika arasında gecikmeli olarak yapıldı. 
     Uçakların havalimanına inişlerinde herhangi bir gecikme olmazken, sağanak yağıştan dolayı apronda biriken suların tahliyesi de mazgal kapakları açılarak sağlandı. 
     
     BİR HAFTA YAĞMUR VAR 

     Meteoroloji, Türkiye'nin etkili yağışların etkisi altına girdiğini bildirdi. Meteorolojiye göre yağışlar bir hafta sürecek... 
     
</TEXT>
</DOC>
