<DOC>
<DOCNO> 115514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/ekonomi/eko05.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Risk yönetiminde yeni düzenlemeler geliyor 
</HEADLINE>
<TEXT>

BDDK’nın risk yönetiminde yeni düzenlemeler getireceğini bildiren Uluslararası Risk Yöneticileri Derneği GARP Türkiye Temsilcisi Cüneyt Sezgin, sektöre Basel kurallarının geleceğini söyledi 
     FİNANS SOHBETLERİ KADİFE ŞAHİN 

     Global Association of Risk Professionals’ın GARP - Uluslararası Risk Yöneticileri Derneği Türkiye Temsilcisi Cüneyt Sezgin, Bankacılık Düzenleme ve Denetleme Kurumu’nun BDDK risk yönetimi ve denetimine ilişkin bir taslak üzerinde çalıştığını söyledi. 
     BDDK’nın yeni düzenlemeler hakkında Bankalar Birliği ile görüş alışverişinde bulunduğunu belirten Sezgin, "Böylece uluslararası kurallar olan Basel kurallarını yaklaşmış olacağız" dedi. Bilindiği gibi bunlar, Uluslararası Ödemeler Bankası Bank for International Settlements - BIS bünyesindeki Basel Bankacılık Gözetim ve Denetim Komitesi’nin koyduğu kuralları içeriyor. 
     Sezgin, BDKK’nın 8 Şubat 2001 tarihinde uygulamaya konan risk yönetimi ve denetimi tebliğine ek yeni düzenmeler getirerek dünyadaki son uygulamaları da göz önünde tuttuğunu kaydetti. 
     Risk yönetiminin tüm dünyada tartışıldığını söyleyen Sezgin, "Yönetmelik yürürlüğe girdi. Tekrar kriz yaşadık. Dolayısıyla düzenlemeler Türkiye’deki koşullarla da örtüşür hale geldi" dedi. 
     
     İç denetim kuvvetleniyor 
     Sezgin, risk çalışmaları hakkında şöyle konuştu 
     "Raporlama düzeni değişecek. Bunun daha büyük bir çerçeve ile eşzamanlı olarak yapılması düşünülüyor. Bağımsız iç denetimin kuvvetlendirilmesi, kamu denetiminin kuvvetlendirilmesi ve bankanın iç denetiminin kuvvetlendirilmesi ile üçlü bir sac ayağı oluşturulacak. Bu süreç hızlı bir şekilde ilerliyor." 
     



 EKONOMİ 















</TEXT>
</DOC>
