<DOC>
<DOCNO> 123992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sonspo20.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Yeni bir heyecanla yeni bir sayfa açıyoruz... 
</HEADLINE>
<TEXT>

     Fenerbahçe'de Teknik Direktör Werner Lorant'ın yerine takımın başına getirilen Oğuz Çetin, yeni bir sayfa açtıklarını ve herkesten destek beklediklerini söyledi. 
     Futbol şube sorumluluğuna getirilen Sadettin Saran ile Samandıra Tesisleri'nde basın toplantısı düzenleyen Oğuz Çetin, sarı-lacivertli camiada bütünleşmeyi sağlayacaklarını vurgulayarak, öncelikle hedeflerinin önlerindeki Göztepe ve Trabzonspor maçlarını kazanıp, uzun sürecek devre arasına girmek ve bu sürede yeniden yapılanmayı sağlamak olduğunu ifade etti. 
     Bugüne dek kendisi hakkında medyada yapılan eleştirileri olumlu algıladığını ve hepsini geride bıraktığını belirten Çetin, Fenerbahçe'nin başarısı için birlik ve beraberliğin ortaya konulması adına gereken her şeyi yapacaklarını söyledi. 
     
     ''BENİM ADIM OĞUZ ÇETİN'' 

     İddialı olduğunu da ortaya koyan Çetin, şöyle konuştu 
     ''Benim adım Oğuz Çetin. Fenerbahçe camiası içinde Türk futboluna adını yazdırmış bir kimseyim. Fenerbahçe'nin içinde yetişmiş birisi olarak bugünden itibaren 'Fenerbahçeliyim' diyen herkesi, başta taraftarlar olmak üzere, kulüpte geçmişte görev yapmış bütün herkesten destek istiyoruz. Yeniden yapılanma içinde Fenerbahçe'nin çok daha iyi yerlere geleceğini umuyorum.'' 
     
     ''SAYGI ORTAMI OLUŞTURACAĞIZ'' 

     Fenerbahçe Futbol Takımı içindeki bütün futbolcuların birbirlerine saygı duyması gerektiğini vurgulayan Oğuz Çetin, en kısa zamanda takım içinde saygı ortamını oluşturacaklarını kaydetti. 
     Çetin, ''Herkesin birbirine saygı duyması gerekir. Bugünden itibaren takımdaki 29 futbolcu tek yürek olacak. Gerek idmanlar, gerekse maçlardaki ciddiyetlerine son derece dikkat etmelerini sağlayıp, saygı ortamının oluşmasını bir an önce gerçekleştireceğiz. Devre arasındaki çalışmalarımızda da bu yapılanmayı sürdüreceğiz'' dedi. 
     
     ''ÖZLENEN FENERBAHÇE'Yİ OLUŞTURACAĞIZ'' 

     Sarı-lacivertli takımın çiçeği burnunda teknik sorumlusu Oğuz Çetin, camianın özlediği Fenerbahçe'yi en kısa sürede oluşturacaklarını savundu. 
     Bu yolda futbolcuların, teknik heyetin ortaya koyacağı prensiplere uyup, bu doğrultuda çalışmaları gerektiğini anlatan Çetin, ''Ben bütün futbolcularımıza güveniyor ve inanıyorum. Fenerbahçe'nin önümüzdeki yıllara nasıl gideceği konusunu zamanı geldiğinde konuşacağız'' dedi. 
     İlk yarı sonuna kadar kalan 2 maçlarını da kazanarak, devreyi 37 puanla kapatmayı amaçladıklarını anlatan Çetin, ''Ligin ikinci yarısında herkesin özlediği bir Fenerbahçe'yi sahaya çıkaracağımızı düşünüyorum, amacımız şampiyon olmak'' diye konuştu. 
     
     ''ANTRENÖRLÜK GÖREVİM ZORLU GEÇTİ'' 

     Oğuz Çetin, önce Mustafa Denizli, ardından da Werner Lorant'ın yardımcılığını yaptığı antrenörlük görevinin bir hayli zorlu geçtiğini söyledi. 
     Sarı-lacivertli takımda futbolculuk döneminde büyük bir kariyer elde ettiğini vurgulayan Oğuz Çetin, şöyle konuştu 
     ''Fenerbahçe'de 2,5 yıldır görev yapıyorum. Teknik yetkili olma yolunda basamakları en baştan ve sindirerek çıkmayı doğru buldum. Fenerbahçe'deki bu görevimde yapmam gerekenlerin hepsini yaptım ve bugün takımın başına teknik yetkili olarak geldim. Benim için ilk görevim zorlu bir görevdi. Haklı, haksız çok eleştirildim. Ancak bugünden itibaren her şeyi geride bırakıyorum.'' 
     
     SARAN ''YENİ BİR HEYECAN, YENİ BİR KAN'' 

     Fenerbahçe'de futbol şube sorumluluğuna getirilen Sadettin Saran ise sarı-lacivertli takımda Oğuz Çetin ile birlikte yeni bir dönemin başladığına dikkat çekerek, ''Yeni bir heyecan, yeni bir kanla, yeni bir sayfa açıyoruz'' dedi ve camiadan destek istedi. 
     Oğuz Çetin ile birlikte üstlendikleri görevin kolay olmadığını, bu görevi kabul ederken teknik heyet ve futbolculara güvendiğini ifade eden Saran, ''Şampiyon olacağımıza inanıyorum. Ateşten gömlek şeklinde nitelemeler yapıyorlar. Üstlendiğimiz görevin o kadar da zor olduğunu düşünmüyorum. Taraftar ve medya da bize samimi destek verirse, şampiyon olacağımıza inanıyorum'' dedi. 
     Bir gazetecinin, ''Yönetim kurulu toplantısında takıma kendi cebinizden para harcayarak bir transfer yapacağınızı beyan ettiniz. Bu yönde çalışmanız olacak mı '' şeklindeki sorusunu da Saran, ''Bu konu yönetimde görüşüldü, orada kalmalıydı. Nasıl dışarı çıktı, bilmiyorum. Gereken neyse yaparız. Sözümün de arkasındayım'' diye yanıtladı. 
     Sadettin Saran, Ocak ayında transfer yapılıp yapılmayacağıyla ilgili bir soru üzerine de ''Futbol şube sorumlusu olabilirim, ama bu konuda karar verecek kişi Oğuz Çetin'dir. Şu an için bir şey söylemeye gerek yok'' dedi. 
     Bu arada, Oğuz Çetin'in yardımcılıklarına getirilecek isimler ile Oktay'ın affı konusunun devre arasında gündeme geleceği öğrenildi. 

     
</TEXT>
</DOC>
