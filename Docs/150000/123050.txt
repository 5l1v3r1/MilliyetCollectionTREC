<DOC>
<DOCNO> 123050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/dunya/adun.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölme Türkiyem ölme 
</HEADLINE>
<TEXT>

     Alman yetkililer, Türkiye için öngörülen üyelik tarihini 2013 olarak veriyor 
     GÜVEN ÖZALP Brüksel 

     Kopenhag Zirvesi’ne günler kala gündeme gelen Alman - Fransız uzlaşması, Türkiye açısından beklentilerin gerisinde kaldı. Ancak Berlin ve Paris’ten gelen mesajlar, bu iki ülke açısından bu planda esneme marjı bulunmadığı yönünde belirginleşiyor. Müzakere başlangıç tarihinin 2005 yılına atılması, tam üyelik süreci açısından da beklentilerin "bir başka bahara" kalmasına neden oluyor. Alman yönetimine yakın kaynaklar Türkiye için üyelik öngörüsünü 2013 olarak dile getiriyorlar. 
     
     Müzakere 7-8 yıl sürer 
     Müzakerelere başladıktan sonra tam üyeliğe hazır hale gelmek her ne kadar Türkiye’nin göstereceği performansa bağlı olacaksa da Avrupa Birliği’nin itici güçlerinden olan Almanya’da daha şimdiden yapılan planlamalar bu müzakerelerin 7 - 8 yıldan önce tamamlanamayacağı şeklinde belirginleşiyor. 2013 tarihinden bahsedilmesinin ardında yatan bir başka neden olarak ise parasal sorunlar görünüyor. Bütçelerini altı yıllık periyotlar için belirleyen AB’nin ilk bütçe dilimi 2006 yılında kapanacak. Bir sonraki bütçe dönemi ise 2012’de sona erecek. Almanya, Türkiye’yi 2012 sonrası bütçe çalışmalarına dahil etme fikrinde. 
     
     Kestirmek zor 
     Ancak Almanya’nın bu eğilimde olması diğer üye ülkelerin aynı yaklaşımı benimseyeceği anlamı taşımıyor. Türkiye ise tam üyelik konusunun çeşitli unsurlara bağlı olacağını ve işin içine ekonomi boyutu ve Maastricht kriterlerinin gireceğini, bu nedenle de şu aşamada bir "kestirme" yapmanın mümkün olmadığı görüşünü savunuyor. 
     



 DÜNYA 





















</TEXT>
</DOC>
