<DOC>
<DOCNO> 106609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur11.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de ilk liste firesi... Zaimoğlu ''Clinton olsa seçilemezdi'' 
</HEADLINE>
<TEXT>

     Giresun Milletvekili Rasim Zaimoğlu, DYP'den istifa etti. Zaimoğlu'nun istifasıyla DYP'nin TBMM'deki sandalye sayısı 84'e düşerken, bağımsız milletvekilleri 23 oldu. 
     Zaimoğlu, Parlamento'da düzenlediği basın toplantısında, DYP'nin Giresun'da yaptığı önseçime hile karıştığını öne sürdü. Zaimoğlu, önseçimde DYP'li olmayanların ve ölenlerin yerine oy kullanıldığını, mükerrer üye yazımlarının bulunduğunu ileri sürdü. 
     ''MHP milletvekili Mustafa Yaman üye görünüyor, istese gelip oy kullanabilirdi'' diyen Zaimoğlu, ''Orada bir tiyatro oynandı. Bu tiyatro içinde hem Genel Merkez vardı hem de bazı adaylar vardı. Dünyanın en güçlü lideri olan Clinton bile gelseydi seçilemezdi'' şeklinde konuştu. 
     Zaimoğlu, bir soru üzerine, önseçime girmesinin başka bir partiden adaylığına engel oluşturup oluşturmadığını incelettiğini, bağımsız aday olmayı da düşündüğünü bildirdi. 
     





</TEXT>
</DOC>
