<DOC>
<DOCNO> 105313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo01.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant maçın 85 dakikasından memnun... 
</HEADLINE>
<TEXT>

     Fenerbahçe Teknik Direktörü Werner Lorant, sarı-lacivertli takımın, Denizlispor maçında 85. dakikaya kadar sergilediği futboldan çok memnun olduğunu söyledi. 
     Lorant, maçtan sonra düzenlediği basın toplantısında, 85. dakikadan sonra yenilen iki golün kendisini çok kızdırdığını belirterek, ''Güzel goller attık. Ancak yenilen 2 gol beni çok kızdırdı. Maç 3-0'a geldikten sonra 4. ve 5. gol aranmamalı. Kontrollü oynamalıydık. Dikkatsizlik sonucu golleri yedik, ancak 2 gol yedik diye de takımın performansını küçümsemek istemiyorum'' şeklinde konuştu. 
     Özellikle Feyenoord ile yapılan karşılaşmada gol atamadığı için eleştirilen Washington'un da becerisini bugünkü maçta ortaya koyduğunu kaydeden Alman çalıştırıcı, ''Hücum oyuncularında biraz sabırlı davranmak lazım. Ancak profesyonel futbolcuların da iyi oynayamadıkları zamanlar, eleştirilmeye alışık olmaları gerekiyor. Washington, bugün golcülüğünü kanıtladı ve gollerini attı'' dedi. 
     Fenerbahçe Kulübü Yönetim Kurulu'nun maç öncesinde Samandıra Tesislerinde yaptığı toplantıyla ilgili bir soru üzerine de Alman teknik adam, yöneticilerin kendilerine iyi şanslar dilediğini ve arkalarında olduklarını söylediğini kaydetti. 
     Bu sezon ilk kez 11'de şans bulan Cem ve Ali Güneş'in performansından da son derece memnun olduğunu vurgulayan Lorant, Cem'i, daha hazır olduğuna inandığı için Abdullah'ın yerine kadroya dahil ettiğini sözlerine ekledi. 
     Fenerbahçe Kaptanı Ogün Temizkanoğlu ise stres yüklü bir maçta galibiyet aldıkları için mutlu olduklarını belirterek, ''Kazanmak zorunda olduğumuzu biliyorduk. 2 golü yemeseydik daha iyi olacaktı. Seyirciye de çok teşekkür ederim, hepimize sahip çıktı'' dedi. 
     Fenerbahçe, Malatyaspor ile ligin 5. haftasında yapacağı maçın hazırlıklarına yarın sabah başlayacak. 
     
     BU SEZON İLK GOLLERİ YEDİLER 
     Fenerbahçe, 2002-2003 futbol sezonunda ilk gollerini de Denizlispor karşısında yedi. 
     Ligin ilk haftasında Trabzonspor ile 0-0 berabere kalan sarı-lacivertliler, 2. haftada da Ankaragücü'nü 1-0 yenerken kalesinde gol görmemişti. 
     Performansı nedeniyle eleştirilerin odağı haline gelen Brezilyalı futbolcu Washington, attığı 3 golle, yöneticiler, teknik heyet ve taraftarları sevindirdi. Brezilya futbolcu, Fenerbahçe'nin ligde attığı 4 gole de imza atarak kalitesini ortaya koydu. 
     Feyenoord maçındaki performansı nedeniyle yuhalanan Washington, bugünkü maç sonunda, tribünlerdeki taraftarlar tarafından ayakta alkışlandı. 
     Bu arada maçın son 5 dakikasında 2 gol birden yiyen sarı-lacivertli takım, kısa süre de olsa maç sonunda bazı taraftarlarca protesto edildi. 
     





</TEXT>
</DOC>
