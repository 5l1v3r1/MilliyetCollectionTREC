<DOC>
<DOCNO> 139534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur33.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Arkadaşların konuşmaları bitmemişti" 
</HEADLINE>
<TEXT>

     AK Parti Genel Başkanı Recep Tayyip Erdoğan, parti grubundaki müzakerelerin bitmemesi nedeniyle Başbakanlık tezkeresinin görüşülmesinin 1 Mart gününe kaldığını söyledi. 
     AK Parti Grubu'nun toplantısının ardından gazetecilerin sorularını yanıtlayan Erdoğan, tezkerenin görüşülmesiyle ilgili gelinen son noktayı değerlendirmesinin istenmesi üzerine, ''Bugün müzakereleri bitiririz diye tahmin etmiştim ama beklediğim süratte gitmedi iş. Konuşma talepleri de fazla olunca yarıda kesmek de uygun düşmezdi'' dedi. 
     Erdoğan, ''Cumhurbaşkanı ile Meclis Başkanı'nın görüşmesinden kaynaklanan bir sorun mu var '' sorusuna da, ''hayır hayır onlarla alakası yok'' yanıtını verdi. 
     ''MGK'nın yarın toplanmasının görüşmenin ertelenmesine etkisi sözkonusu mu '' şeklindeki soruyu da ''o ayrı bir olay, bu ayrı bir olay'' diye yanıtlayan Erdoğan, AK Parti grubunun tezkere konusundaki eğiliminin sorulması üzerine de şöyle konuştu 
     ''Bütün arkadaşlar eğilimlerini olumlu-olumsuz koyuyorlar ortaya. Daha sonra bu kararları netleştikten, ortaya koyduktan sonra, - tabii bir de söz almayan arkadaşlarımız var, diğer arkadaşların bakalım kanaatleri hangi istikamette gelişmiş olacak- bunları da tespit edip ona göre hep birlikte bir kararı çıkartmış olacağız. Ama dediğim gibi bir grup kararı falan almayı düşünmüyoruz.'' Erdoğan, bir soru üzerine de tezkerenin görüşülmesinin kapalı oturumda yapılacağını bildirdi. Parti grubunun dün ve bugünkü toplantılarında, tezkere konusunda kendisinin bir görüş bildirmediğini de ifade eden Erdoğan, ''Arkadaşlarımı dinleyeceğim, ondan sonra...'' diye konuştu. 
     ''BM kararını bekleyecek misiniz '' sorusuna da Erdoğan, BM'nin kararının ne zaman belli olacağına ilişkin net bir tarih bulunmadığını belirtti. 
     Erdoğan, tezkerenin Cumartesi gününden sonraya da kalıp kalmayacağı sorusuna cevap verirken de, ''Arkadaşlarımızın görüşü 'uzatmayalım, tezkereyi getirelim' yönünde'' diye konuştu. 
     
     ''BM KARARI OLMADAN ALINMIŞTI'' 
     Cumhurbaşkanı Ahmet Necdet Sezer'in, ancak uluslararası meşruiyetin varolduğu hallerde yabancı silahlı kuvvetlerin Türkiye'ye gelebileceği yönünde görüş açıkladığını bildiren bir gazeteciye de Erdoğan, ''Bu konuyla ilgili biliyorsunuz birçok çıkmış kararlar var. Daha önce Türk askerinin dışarıya çıkabilmesiyle alakalı karar, BM kararı olmadan alınmıştı. Uluslararası meşruiyet bakımından o zaman da böyle bir karar çıkmadan alınmıştı'' diye konuştu. 
     Erdoğan, bir soru üzerine de, TBMM Başkanı Bülent Arınç'ın, Cumhurbaşkanı Sezer ile dünkü görüşmesinden ''BM oylamasını bekleyin'' şeklinde bir mesaj getirmediğini de kaydetti. Erdoğan, Cumhurbaşkanı Sezer'in bu görüşünü daha önce açıkladığını, Başbakan Abdullah Gül ile görüşmesinde de aynı görüşü ifade ettiğini hatırlattı. 
     





</TEXT>
</DOC>
