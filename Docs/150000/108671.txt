<DOC>
<DOCNO> 108671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/soneko08.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa beklentileri... 
</HEADLINE>
<TEXT>

     Uzmanlar, seçim ve sonrasına ilişkin belirsizliklerin etkisiyle sıkışmanın devamını beklediklerini piyasada açılışta ABD piyasalarındaki sert düşüşlerin olumsuz yansıyabileceğini belirtiyorlar. 
     Şirketlerden gelen kar uyarıları ve Irak ile olası savaşa ilişkin korkuların yenilenmesiyle New York Borsası'nda dün Dow Jones endeksi yüzde 2.82, Nasdaq Endeksi yüzde 2.85 değer kaybetti. 
     Bilgisayar hizmetleri alanında IBM'in arkasından ikinci sırada gelen ABD'li Electronic Data Systems Corp.'un EDS kar uyarısının dün Avrupa borsalarını olumsuz etkilemesinin ardından, bugün Asya'daki diğer borsalarda da yüzde 2'leri bulan kayıplar gözleniyor. 
     Uzmanlar, AKP Genel Başkanı Recep Tayyip Erdoğan'ın milletvekili adayı olup olamayacağına ilişkin Yüksek Seçim Kurulu'nun kararının bugün beklendiğini ancak çoğunlukla kararın piyasa üzerinde fazla bir etkisinin olmasını beklemediklerini ifade ediyorlar. 
     Piyasanın gündeminde seçimlerin beklenen tarihte yapılıp yapılmayacağı ve bu bağlamda seçim barajı düşürülmesini de içeren yasa değişiklik tekliflerinin getirebileceği belirsizlikler bulunuyor. SP Rize Milletvekili ve Genel Başkan Yardımcısı Mehmet Bekaroğlu, seçimlerde ülke barajının mevcut yüzde 10'dan 5'e düşürülmesi, seçmenlerin tercihli oy kullanması ve sandık seçim kurullarındaki yapının yeniden düzenlenmesini öngören yasa teklifi vermişti. 
     Uzmanlar, seçime ilişkin kesinleşme olsa dahi seçim sonrasında kurulacak hükümete ilişkin netleşmenin henüz mümkün görünmediğini ve bu yüzden seçim öncesi yaşanan hareketliliği bu kez beklemediklerini belirtiyorlar. 
     





</TEXT>
</DOC>
