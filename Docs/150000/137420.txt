<DOC>
<DOCNO> 137420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/siyaset/asiy.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç bir dakika’ eylemini kaçırmıyor 
</HEADLINE>
<TEXT>

TBMM Başkanı Arınç, Barış İçin 1 Dakika Karanlık’ eylemine ailece katıldıklarını belirtti. Arınç, "Her yurtsever insan barışçı olmalı" dedi 
     ANKARA Milliyet 

     ABD’de 500 bin kişinin katılımıyla yapılan barış gösterisinde "gözü kalan" TBMM Başkanı Bülent Arınç, Türkiye’deki gösterilere en çok 5000 kişinin katılmasını eleştirdi. "Barış İçin 1 Dakika Karanlık" eylemine ailece katıldıklarını belirten Arınç, ikinci gün saat 20.00’yi kaçırmalarının kendisini çok üzdüğünü söyledi. 
     Arınç, "Türkiye BM kararını bekleyecek mi " sorusuna "Başbakanın da, hükümet üyelerinin de bütün söyledikleri BM Güvenlik Konseyi kararına ihtiyaç duyulduğu’dur. Anayasa’nın 92. maddesinde de yer alan hadise, uluslararası meşruiyetin aranmasıdır" yanıtını verdi. 
     Hükümetin, ABD ile "ekonomik yardım" konusunda anlaşmadığı için tezkereleri göndermediği yönündeki hatırlatmalar üzerine Arınç, "Hükümet birini önce, birini daha sonra düşünmek niyetinde değil. Bütün ihtimalleri gözardı etmeden, aynı zaman sürecinde değerlendiriyor" dedi. 
     "Barış İçin 1 Dakika Karanlık" eylemine ilk gün katıldığını da dile getiren Arınç, "İkinci gün unutmuşuz. Saat 20.00’yi geçirmişiz, sonradan üzüldüm. Her yurtsever insan barışçı olmalı. Bütün eylemleri destekliyorum. Yeter ki, Kadıköy’de yaşanan olaylar tekrarlanmasın" dedi. Arınç, "Dünyadaki gösteriler Türkiye’dekilerin en az yüz katı. ABD’de bile 500 bin kişiyle miting yapılabiliyor. Türkiye’deki en kabadayı mitinge katılanların sayısı 5000’i geçmedi" diye konuştu. 
     Arınç, ABD’nin hesabının tutmayabileceğini şu örnekle dile getirdi 
     "Herodot Cevdet gibi bir şeyler söyleyeyim. İran’da Humeyni rejimi geldiğinde, ABD Büyükelçiliği’ndeki 54 kişiyi rehine aldılar. ABD, Habas Çölüne helikopterlerle gelecek ve Tahran’daki rehineleri kurtaracaktı. Ama hiç hesapta olmayan çöl fırtınası başladı, helikopterler havada birbirlerine çarptı. Carter gitti, Reagan başkan seçildi. Yani uçaklar havalanır, sonra Allah işe karışır." 
     
     Gulu gulu’ demişlerdi 
     Arınç’ın, savaş karşıtı eylemi desteklediğini açıklaması, Refahyol döneminde Susurluk olayının aydınlatılması için başlatılan "Sürekli Aydınlık İçin 1 Dakika Karanlık" eylemine yönelik RP’lilerin aleyhte sözlerini akla getirdi. Dönemin Başbakanı Necmettin Erbakan, sözkonusu eylemleri "gulu gulu dansı"na benzetmiş, dönemin Adalet Bakanı Şevket Kazan da "Mum söndü oynuyorlar" sözleriyle büyük tepki almıştı. 
     



 SİYASET 

















</TEXT>
</DOC>
