<DOC>
<DOCNO> 122420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/spor/spo15.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Ankaragücü seyircisiz      GALATASARAY maçında taraftarının kötü tezahüratı nedeniyle hakem Ali Aydın tarafından iki anons yaptırılan Ankaragücü bu haftaki Gaziantep maçını seyircisiz oynayacak. Hakem ve gözlemci raporlarının aynı paralelde yazılması yüzünden Başkent ekibinin cezasının kesinleştiği bildirildi. 
     
Beşiktaş tırmanışta      ULUSLARARASI Futbol Tarih ve İstatistikçileri Federasyonu’nun ekim ayı "Dünyanın En İyi Takımları" sıralamasında 58. sıraya çıkan Beşiktaş, kasım ayında ulaştığı 168,5 puanla 19 sıra daha yükselerek 39’unculuğa yerleşti. Galatasaray 72. sıraya gerilirken, Denizlispor 53 basamak atladı ve 85. oldu. Fenerbahçe 112. sırada bulunuyor. 
     
Siena farklı      İTALYA Birinci Basketbol Ligi’nde Ergin Ataman’ın çalıştırdığı Montepaschi Siena, ligin 11. haftasında sahasında Lauretana Biella’yı 85 - 68 yendi. Maçın ilk yarısını 37 - 35 yenik bitiren Siena, ikinci yarıda 50 sayı üretti. 
     
Buzda zirve      20 Yaş altı Dünya Buz Hokeyi Şampiyonası ocak ayında İzmit’te organize edilecek. 21 - 26 Ocak’taki şampiyonaya Türkiye’nin yanı sıra G.Kore, Belçika, Avustralya ve Lüksemburg’un katılacağı bildirildi. 
     
En büyük kim      FUTBOLDA Kıtalararası Dünya şampiyonunu belirleyecek olan Dünya Kulüpler Kupası finali bugün oynanacak. Avrupa Şampiyonu Real Madrid, Paraguay’ın Olimpija takımı ile Japonya’nın Yokohoma kentinde bu sabah, karşı karşıya gelecek. 
     
Maç saatleri belli oldu      UEFA Kupası 3. turunda mücadele eden Beşiktaş ve Denizlispor’un rövanş maçlarının saatleri belli oldu. 12 Aralık Perşembe Beşiktaş, Dinamo Kiev ile Olimpysky Stadı’nda 20.00’de, Denizlispor ise Olympique Lyon ile Gerland Stadı’nda 19.00’da karşılaşacak. 
     



 SPOR 
























</TEXT>
</DOC>
