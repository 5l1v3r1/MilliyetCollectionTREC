<DOC>
<DOCNO> 106734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun16.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, Türkçe konusunda tereddütlü... 
</HEADLINE>
<TEXT>

     AB Komisyonu, Türkçe'nin AB resmi lisanları arasına katılması konusunun henüz bir karara bağlanmadığını açıkladı. 
     Komisyon, 2004 yılında 10 aday ülkenin AB'ye tam üye olmasının öngörülmesi çerçevesinde, 9 yeni lisanın, AB dilleri arasına alınmasının kararlaştırıldığını belirtti. 
     AB Komisyonu sözcülerinden Jean-Christophe Filori, bir gazetecinin, ''Kıbrıs'ın resmi lisanı Türkçe'nin neden yeni lisanlar arasında yer almadığını'' sorması üzerine, bu konunun henüz karara bağlanmadığını bildirdi. 
     Filori, Türkçe konusunun, Kıbrıs Rum kesimi ile yapılan müzakereler çerçevesinde ele alınacağını, henüz tartışılmadığını ifade ederek, ''Bu konuda önerinin AB'den değil, aday ülkeden Kıbrıs Rum kesiminden gelmesi gerekiyor'' dedi. 
     Filori, Türkçe'nin AB dilleri arasına alınması için ''Kıbrıslılarla'' bir uzlaşma gerektiğini söyleyerek, bu konunun, adadaki gelişmelere ve Kıbrıs sorununun ne şekilde çözüleceğine bağlı olduğunu ifade etti. 
     





</TEXT>
</DOC>
