<DOC>
<DOCNO> 121868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur14.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale Boğazı'nda tehlike atlatıldı... 
</HEADLINE>
<TEXT>

     Çanakkale Boğazı'nda, makine arızası yaparak sürüklenen Kamboçya gemisi, Kepez İskelesi'ne çarpmaktan son anda kurtuldu. 
     Alınan bilgiye göre, Tekirdağ'dan yüklediği unu, İzmir'in Aliağa Limanı'na götürmekte olan 130 metre uzunluğunda, 5 bin 987 grostonluk Kamboçya bayraklı ''Mars'' adlı yük gemisi, Çanakkale Boğazı Kepez açıklarında, makine arızası yaptı. 
     Kontrolsuz kalarak sürüklenmeye başlayan gemi, akıntının etkisiyle yüzlerce balıkçının bulunduğu Kepez İskelesi'ni adeta sıyırarak çarpmaktan son anda kurtuldu. 
     Boğaz Trafik Kontrol İstasyonu yetkililerinin uyarısıyla bulunduğu yerde demirletilen geminin kaptanı, yardım talebinde bulundu. 
     Yetkililer, boğazın tam ortasında kalan geminin arızasının giderilemediğini, hareket kabiliyeti bulunmayan geminin römorkör aracılığıyla güvenli bir bölgeye çekilinceye kadar, boğaz geçişi yapan gemilerin dikkatli olmaları konusunda uyarıldıklarını kaydettiler. 
     





</TEXT>
</DOC>
