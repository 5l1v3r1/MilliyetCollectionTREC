<DOC>
<DOCNO> 111183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sonspo13.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Fenerbahçe, Efes Pilsenli Erkan ile anlaştı 
</HEADLINE>
<TEXT>

     Fenerbahçe Erkek Basketbol Takımı, Efes Pilsen'in genç oyuncusu Erkan Veyseloğlu ile 1 yıllık sözleşme imzaladı. 
     Erkan Veyseloğlu, Fenerbahçe Kulübü'nde düzenlenen törenle kendisini 1 yıllığına kiralık olarak sarı-lacivertli renklere bağlayan sözleşmeye imza attı. 
     Törene, kulüp basketbol şube sorumlusu Sıtkı Murat Aşık ve yönetim kurulu üyesi Işık Eyigüngör'ün yanı sıra Erkan Veyseloğlu'nun sarı-lacivertli takıma kazandırılmasında desteği olan Sarı-Lacivert Derneği Başkanı Ahmet Aksoy da katıldı. 
     Sıtkı Murat Aşık, tören sonrası yaptığı açıklamada, Erkan Veyseloğlu'nun Ümit Milli Basketbol Takımı'nda başarılı bir grafiğinin olduğunu ve Fenerbahçe'de de aynı performansı sergileyeceğine inandığını kaydetti. 
     Aşık, yabancı oyuncu transferini de ligin 2. haftasında Galatasaray'la oynayacakları derbi maçına kadar sonuçlandıracaklarını ifade etti. 
     Erkan Veyseloğlu ise Fenerbahçe'ye transferinden dolayı mutlu olduğunu belirterek, ''Elimden gelen her şeyi yapıp, takıma yararlı olmaya çalışacağım'' dedi. 
     Efes Pilsen'in altyapısında 9 yıldır bulunan ve 6. Ümitler Avrupa Basketbol Şampiyonası'nda forvet mevkiinde 13 sayı ortalamasıyla oynayan Erkan Veyseloğlu, 19 yaşında, 1.98 metre boyunda. 
     





</TEXT>
</DOC>
