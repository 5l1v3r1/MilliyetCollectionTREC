<DOC>
<DOCNO> 118602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun01.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'in yaşadığına dair ilk ipucu ''Ses kayıtları...'' 
</HEADLINE>
<TEXT>

     Katar'ın El Cezire televizyonundan dün yayınlanan ve El Kaide lideri Usame Bin Ladin'e ait olduğu ileri sürülen banttaki sesi inceleyen uzmanlar, ilk belirlemelere göre sesin Bin Ladin'e ait olduğunu belirtti. 
     Amerikan NBC televizyonundaki haberde, çeşitli istihbarat bürolarından 2 üst düzey görevlinin, ses kaydının Bin Ladin'e ait olduğunu söylediği, Amerikan Merkezi İstihbarat Teşkilatı CIA'nın ise kaydı hala incelemekte olduğu kaydedildi. 
     Adının açıklanmasını istemeyen bir başka yetkili de NBC televizyonuna yaptığı açıklamada, ''Sesin bin Ladin'e ait olduğunu düşünüyoruz, çünkü ona ait olmadığını düşünmemizi gerektirecek belirgin bir neden yok'' dedi. 
     CBS News televizyonu da yapılan incelemelerin ilk sonuçları hakkında benzer açıklamaları yayınladı ve haberde Amerikalı uzmanların kasetin yayınlanmasının Irak Devlet Başkanı Saddam Hüseyin'in BM Güvenlik Konseyi kararı hakkında karar vermesi gereken zamana denk gelmesinin tesadüf olmadığını düşündükleri belirtildi. 
     Dünyada Nisan 2002'den bu yana meydana gelen batılı karşıtı terör eylemlerini öven sesin Bin Ladin'e ait olduğu kesinleşirse, kaydın, 11 Eylül'deki saldırılardan sonra El Kaide liderinin yaşadığına dair ilk ipucu olacağı belirtiliyor. 
     
     TEHDİT ETTİ 

     Terör örgütü El Kaide'nin Lideri Usame Bin Ladin olduğu ileri sürülen ses, ''yeni saldırıların hedefi olacakları'' konusunda uyardığı ABD müttefikleri arasında, özellikle İngiltere, Fransa, İtalya, Kanada, Almanya ve Avustralya'yı saydı. 
     Katar'ın El Cezire Televizyonu'ndan bu akşam yayınlanan ve Ladin'e ait olduğu ileri sürülen banttaki ses, ABD müttefiklerine, ''Eğer kendi ölülerinize bakmaktan hoşlanmıyorsanız, Irak'taki çocuklar da dahil bizim ölülerimizi hatırlayın'' dedi. 
     ''Filistin'de halkımız yaklaşık bir yüzyıldır öldürülüyor, en kötü acılara maruz kalıyor'' diyen banttaki ses, ''Filistin'de halkımızı koruduğumuzda ise dünya rahatsız oluyor ve terörizmle savaş bayrağı adı altında Müslümanlara karşı birleşiyor'' dedi. 
     
     ''BU KİŞİYİ NEDEN HİÇ GÖREMİYORUZ ''- 

     Bu arada, ABD yetkililerinin, kasetteki sesin Ladin'e ait olup olmadığını incelemeye başladıkları bildirildi. 
     Beyaz Saray Ulusal Güvenlik Konseyi Sözcüsü Sean McCormack, ''Haberleri gördük. Kaydı inceleyeceğiz. Kasette konuşanın o Ladin olup olmadığını bilmiyoruz'' dedi. 
     Beyaz Saray yetkililerinin, ''Aslında bu kişiyi niye hiç göremediğimizi merak ediyoruz'' diyerek, sesin Ladin'e ait olduğu konusunda şüpheli olduklarını belirtirken, bu konuda istihbarat kurumlarının incelemesinin sonuçlarını bekledikleri kaydedildi. 
     





</TEXT>
</DOC>
