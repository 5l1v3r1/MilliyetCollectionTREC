<DOC>
<DOCNO> 140070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun14.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Blair vicdanım rahat 
</HEADLINE>
<TEXT>

     İngiltere Başbakanı Tony Blair, ''inanan bir Hıristiyan olarak, Irak ile yaşanacak muhtemel savaş konusunda vicdanının gayet rahat olduğunu'' söyledi. 
     The Independent on Sunday gazetesinin okurlarından gelen soruları yanıtlayan Blair, ''bu savaşın ahlaki olarak yanlış olduğunu düşünsem asla desteklemezdim'' dedi. 
     Blair, geçmişte İngiliz askerini Kosova ve Afgnanistan'a da gönderdiğini, şimdi bu kararlarını yeniden gözden geçirdiğinde doğruyu yaptığına inandığını belirtti. 
     İngiltere Başbakanı Blair, okurların ''bir baba olarak Irak'taki sıradan insanların yaşamına girecek korkuyu düşünmüyor musunuz '' sorusu üzerine de şunları söyledi 
     ''Siz bunu, oradaki kadın ve çocukların şu anda hiç korku yaşamadıklarını varsayarak söylüyorsunuz. Oysa bu doğru değil. Bu insanların yaşamları Saddam Hüseyin rejimi iktidara geldiğinden bu yana hiç normal olmadı zaten. Hep korku içinde, baskı altında yaşadılar. Şunu unutmayın ki, bu savaş kazanılırsa bu savaşın asıl galipleri, Saddam'dan kurtulan Iraklı kadınlar ve çocuklar olacaktır.'' ''Irak'ta savunduğu doğruların galip gelmemesi halinde bile, hiç değilse doğru olduğuna inandığı şeyleri samimiyetle gerçeğe dönüştürme çabası içinde olduğunu'' ifade eden Blair, ''BM'nin 1441 sayılı kararının özellikle Irak yönetiminin 'işbirliği yapmıyor durumuna düşürülmesi' için mi çıkarıldığının'' sorulması üzerine de ''bu gayet açık ve net bir dille kaleme alınmış bir karar. Irak'ın silahları konusunda net bilgi vermesini istiyor. Ve uluslararası kamuoyu bunun bugüne kadar yapılmadığına inanıyor'' diye konuştu. 
     





</TEXT>
</DOC>
