<DOC>
<DOCNO> 137800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sontur28.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nda tezkere için karar alınmadı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, özelleştirmenin artık işsizlik riskini getirmeyeceğini belirterek, özelleştirilecek kurumlarda işsiz kalabileceklerin, müracaatları halinde kamu kurumlarında memur olabileceklerini bildirdi. 
     Şener, Türkiye'de asker bulundurma ve göndermeye ilişkin tezkere konusunda herhangi bir karar alınmadığını söyledi. 
     Başbakan Yardımcısı Şener, Bakanlar Kurulu'ndan sonra yaptığı açıklamada, toplantıda, Çalışma ve Sosyal Güvenlik Bakanı Murat Başesğioğlu'nun 1475 sayılı İş Yasası'nda yapılması düşünülen değişikler konusunda bilgi verdiğini belirtti. Konuyla ilgili çalışmaların sosyal tarafların görüşleri alınarak yürütüldüğünü ifade eden Şener, hazırlanacak yasa tasarısının Mart ayının ilk haftasında hazır olacağını bildirdi. 
     Milli Eğitim Bakanı Erkan Mumcu'nun da YÖK Yasası ile ilgili değişiklik çalışmaları konusunda Bakanlar Kurulu'na bilgi sunduğunu anlatan Şener, söz konusu yasada yapılan değişiklikle akademik özgürlük ve idari ve mali özerkliğin sağlanmasının hedeflendiğini kaydetti. 
     Bakanlar Kurulu'nda özelleştirme konusunun da ele alındığını belirten Şener, 17 yıldır gündemde olan özelleştirme konusunda büyük mesafe alındığının söylenemeyeceğini ifade etti. 
     Şener, özelleştirme sonucu işçilerin işsiz kalma tehlikesinin söz konusu olduğunu hatırlatarak, 4046 sayılı yasaya eklenecek bir madde ile bunun önleneceğini ve özelleştirmenin işsizlik riskini getirmeyeceğini kaydetti. 
     Şener'in verdiği bilgiye göre, söz konusu düzenleme özelleştirme sonucunda işsiz kalabilecek işçilerin 3 ay içinde başvurmaları halinde diğer kamu kurumlarında memur olarak istihdam edilmelerini öngörüyor. 
     Şener, bir soru üzerine de, Bakanlar Kurulu'nda Türkiye'de asker bulundurma ve göndermeye ilişkin tezkere konusunda herhangi bir karar alınmadığını bildirdi. 
     





</TEXT>
</DOC>
