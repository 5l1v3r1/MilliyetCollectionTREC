<DOC>
<DOCNO> 121974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/soneko08.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK "Tüm baskılara karşın sırları hükümete açıklarız" 
</HEADLINE>
<TEXT>

     Bankacılık Düzenleme ve Denetleme Kurumu'nun BDDK tüm baskılara rağmen ''sır'' olarak tanımlanan bilgileri açıklamama yükümlülüğüne, kendi saygınlığının zedelenmesi pahasına uyacağı, ancak bu sırları hükümetle paylaşmaya devam edeceği bildirildi. 
     BDDK'dan yapılan yazılı açıklamada, BDDK'nın, tüm işlem ve kararlarında şeffaflığa özel bir önem verdiği, şeffaflığın hesap verilebilirliğin temel taşını oluşturduğuna inandığı belirtildi. 
     Bu ilkesini yaşama geçirmek için TBMM'de gündeme gelen ve gelecek olan soru önergelerine ilgili bakan aracılığıyla bilgi verildiği hatırlatılan açıklamada, ancak BDDK'nın şeffaflıkla ''Bankalar Kanunu'nda öngörülen sırların açıklanmaması yükümlülüğü'' arasındaki ince ayrıma dikkat etmek zorunlulguna işaret edildi. 
     Kurumun tüm eylem, işlem ve kararları ile harcamalarının iddia edildiğinin aksine denetime tabi olduğu ifade edilen açıklamada, kurumun eylem ve işlemlerinin yargı denetimine tabi olduğu, ayrıca Cumhurbaşkanı'nın Devlet Denetleme Kurulu vasıtasıyla Kurumu, her türlü işlemleri nedeniyle yaklaşık iki yıldır denetlettirdiği hatırlatıldı. 
     Bankalar Kanunu'nun kurumun harcamalarına yönelik mali denetimin Sayıştay denetçisi, Başbakanlık müfettişi ve Maliye müfettişinden oluşan üç kişilik bir komisyonca yapılmasını düzenlediği belirtilen açıklamada, ancak, 4743 sayılı Kanunla bahse konu denetimin, Başbakanlık tarafından belirlenen Başbakanlık müfettişi, Başbakanlık Yüksek Denetleme Kurulu denetçisi ve Maliye müfettişinden oluşan bir komisyon tarafından yapılacağı yönünde değişiklik yapıldığı, bu değişikliğin, Anayasa Mahkemesi tarafından iptal edildiği, ancak gerekçeli kararın henüz Resmi Gazete'de yayınlanmadığı anlatıldı. 
     Açıklamaya göre, yıllık raporlar ibra için ilgili Bakan tarafından Bakanlar Kurulu'na sunulurken, bununla birlikte kamuoyunu bilgilendirme ilkesi gereğince basın açıklamalarına önem verilirken, tüm açıklama ve raporların internet sitesinde dikkatlere sunulmasına özen gösteriliyor. 
     Uluslararası finans dünyasının güvenini tesis etmek için Hazine, Merkez Bankası, DPT ve Maliye Bakanlığı'ndan transfer edilmiş deneyimli uzmanlarla çalışan BDDK'nın saygınlığıyla ilgili olarak tüm çevrelerin özel bir dikkat göstermesinin önemine dikkat çekilen açıklamada, bu özen ve önemin, en azından yurt dışındaki banka denetim ve yönetim otoriteleri, finans ve kredi kurumlarının duyduğu güven ve takdir seviyesinde olması istendi. 
     Açıklamada, şunlar kaydedildi 
     ''Gazete, dergi, televizyon, internet ve radyolar kanalıyla BDDK'ya ve yönetimine yöneltilen bitmek bilmeyen saldırılara, basının otokontrol mekanizmalarından bir uyarı gelmediği gibi, kişi haklarına saldırı sayılabilecek haber anlayışı hiçbir kurum tarafından da sorgulanmamaktadır. Oysa Türkiye'nin tüm yapılarıyla kurumsallaşma sürecinde, BDDK gibi sistem için yaşamsal önemi bulunan kurumları koruma sorumluluğu tüm kesimlere ait olmak durumundadır. 
     Dünyada bankacılık alanındaki en iyi denetim ve gözetim kurumundan biri olmayı hedefleyen BDDK, tüm çalışanlarıyla ekonominin hassas dengelere sahip olduğunun farkındadır ve bankacılık sektörünün güven çatısı olmaya devam edecektir.'' 
     
     PROGRAM 
     Açıklamaya göre, halen uygulanmakta olan Program ile, bankacılık sektöründe konsolidasyon sürecine girilerek, kamu ve Fon bankalarının sistem içindeki ağırlığı azaltıldı, sektörün finansal riskleri yönetilebilir düzeylere düşürüldü, sermaye yapıları güçlendirildi ve sektörün mali tablolarında azami şeffaflık sağlandı. 
     BDDK kurulduğu günden bu yana ödeme gücünü yitirmiş ve sektörün genel sağlığını tehdit eder hale gelmiş 12 bankayı sistemin dışına çıkararak, çözümlenmesi için Fona devretti. 
     Tasarruf Mevduatı Sigorta Fonu TMSF bünyesine daha önce alınan 8 banka ile birlikte toplam 20 bankanın süratle çözümlenmesi BDDK'nın temel önceliklerinden birisi olurken, geçiş süreci için yeniden yapılanan Bayındırbank ile yargı süreci devam eden Pamukbank ve Türk Ticaret Bankası dışındakiler çözüme kavuşturuldu. 
     Sorunlu bankalar sistemde tutulmuş olsaydı, herşeyden önce mevduat sahipleri, mali ve reel sektördeki kurumlar ve sonuçta da milli ekonominin bütünü risk altında bırakılmış olacaktı. 
     BDDK, bir bankanın yönetim ve denetimini mevduat sahiplerinin hakları ve mali sistemin güven ve istikrarı bakımından tehlike arzedecek şekilde mali performansın bozulması ve hakim ortakların, banka kaynaklarını doğrudan ve dolaylı olarak kendi lehlerine kullanmaları veya bu suretle bankayı zarara uğratmaları hallerinde ve en az beş üyenin aynı yönde kararıyla TMSF'ye devrediyor. Kararlar alınırken yerinde denetim görevini ifa eden Bankalar Yeminli Murakıplarının raporları, uzaktan gözetim ve değerlendirme raporları esas alınıyor. 
     
     KAMU ALACAKLARININ TAHSİLİ 
     Açıklamaya göre, BDDK, kamu alacaklarının tahsili, kamu haklarının korunması ve sorumluların cezalandırılması için yasal sınırlar içerisinde yoğun bir hukuk mücadelesi veriyor. 
     Alacaklarının tahsili için TMSF tarafından bugüne kadar hakim ortaklar aleyhine İcra ve İflas Yasası'na göre 546 adet, 6183 sayılı Kanun gereğince 99 adet ve şahsi iflas davalarını da içeren diğer davalar da 184 adet dahil olmak üzere toplam 829 adet dava açıldı. 
     Açıklamada, şöyle denildi 
     ''Alacak tahsilinde sağlanan anlaşmalar bir yana bırakıldığında, BDDK için, hukuki mücadele dışında başka bir tahsilat yolu olmadığının kamuoyu tarafından bilinmesinde de yarar bulunmaktadır. 
     Hakim ortakların şirketleri, kamuoyunda zannedildiği gibi, bankalarla birlikte otomatik olarak TMSF'ye devredilmemektedir. Bankalar Kanunu gereğince TMSF, sadece hakim ortakların mal varlıkları üzerine ihtiyati tedbir ve ihtiyati haciz konulmasını mahkemeden talep edebilmektedir.'' 
     





</TEXT>
</DOC>
