<DOC>
<DOCNO> 122461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun12.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Ankara'ya tarih verilmesi için çabalarını artırdı 
</HEADLINE>
<TEXT>

     İngiltere'de yayınlanan günlük ekonomi ve siyaset gazetesi Financial Times, ABD'nin Türkiye'ye Kopenhag zirvesinde müzakere tarihi verilmesi için çabalarını artırdığını yazdı. 
     Bu çerçevede ABD Savunma Bakan Yardımcısı Paul Wolfowitz'in yaptığı temaslara dikkat çeken gazete, Wolfowitz'in Türkiye'ye kapının açılması için görüşmelerini sürdürdüğünü belirtti. 
     Wolfowitz'in BM tarafından hazırlanan Kıbrıs çözüm planına da destek verdiğini kaydeden gazete, ABD Savunma Bakan Yardımcısı'nın, ''Kıbrıs'ta sürdürülebilir ve adil bir çözüme temel sağlayan bir plan olduğu'' görüşünde bulunduğuna dikkat çekti. 
     The Guardian gazetesi de Wolfowitz'in Avrupa turu ve temaslarını ''ABD'nin Şahinleri Türkiye'yi AB'de Görmek İstiyor'' başlıklı haberiyle değerlendirdi. 
     Wolfowitz'in, önümüzdeki iki haftalık dönemi, ''Türkiye'nin batı ile ilişkileri açısından hayati öneme haiz bir dönem olarak'' nitelediğine dikkat çeken Guardian, ABD'nin bu dönemde her zeminde Türkiye'ye desteğini sürdüreceğini yazdı. 
     





</TEXT>
</DOC>
