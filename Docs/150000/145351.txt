<DOC>
<DOCNO> 145351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur19.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'nin Hazine Yardımından yoksun bırakılması istendi 
</HEADLINE>
<TEXT>

     Yargıtay Cumhuriyet Başsavcısı Sabih Kanadoğlu, AK Parti'nin kapatılması yerine Hazine yardımından yoksun bırakılmasını talep ettiğini bildirdi. 
     Kanadoğlu, AK Parti ve Türkiye Komünist Partisi'nin TKP kapatılmaları istemiyle açtığı davalar kapsamında Anayasa Mahkemesi heyetine sözlü açıklamalarda bulundu. 
     Başsavcı Kanadoğlu, bir saat süren açıklamalarının ardından, Anayasa Mahkemesi Başkanı Mustafa Bumin ile öğle yemeği yedi. 
     Kanadoğlu, Anayasa Mahkemesi'nden ayrılırken gazetecilerin soruları üzerine, her iki parti hakkında da Anayasa Mahkemesi'nin verdiği ihtar kararına uymamaktan dava açtığını anımsatarak, davaların geldiği aşamada sözlü açıklamalarda bulunduğunu bildirdi. 
     Bir gazetecinin, ''Siyasi Partiler Yasası SPY ve Milletvekili Seçimi Kanunu'nda yapılan değişikliklerle verilen ihtarın yasal dayanağı kalmadı. Açıklamanızda bunlara değindiniz mi '' sorusunu Kanadoğlu, şöyle yanıtladı 
     ''Bu değişikliklerle yaptırım konusunda elbette ki kapatma artık bahse konu değildir. Ancak, yaptırımsız kaldığı yolundaki görüşe katılmıyorum. Yani bir anayasal düzen ihlal edildiği anda hukuki sonuç doğurur. Burada korunması gereken, Anayasa Mahkemesi kararının bağlayıcılığıdır ve hukuk düzeninin ihlal edilmemesidir. Eğer bu ihlal hukuki neticesini doğurmuşsa, sonradan yapılacak değişiklikler bu hukuk ihlaline hukuksallık kazandırmaz.'' 
     
     ''KAPATMA BAHSE KONU DEĞİLDİR'' 
     SPY'nin 104. maddesinin, ihtarın gereğini yerine getirmeyen siyasi partiler hakkında kapatma davası açılamayacağı, bu partilerin Hazine yardımından yoksun bırakılması şeklinde değiştirildiğini anımsatarak, sözlü açıklamasında bu konuyu nasıl değerlendirdiğini soran bir gazeteciye Kanadoğlu, ''Gayet tabii, kapatma davasının konusu kalmadığı için, bundan sonra uygulanacak yaptırım, lehe kanunun uygulanması ilkesi ceza yaptırımına ilişkindir. Elbette ki artık kapatma bahse konu değildir. Onun yerine devlet yardımından kısmen ya da tamamen yoksun bırakma cezası gelmiştir'' yanıtını verdi. 
     Kanadoğlu, bir başka soruyu yanıtlarken de, yasalarda yapılan değişikliğin bozulan anayasal ve kamusal düzen ile ihlal edilen hukuki duruma yeniden hukuksallık kazandıramayacağına dikkati çekti. 
     
     TKP HAKKINDAKİ KAPATMA DAVASI 
     Başsavcı Kanadoğlu, TKP hakkındaki kapatma davasına ilişkin sözlü açıklamasında esas hakkındaki görüşlerini tekrarladığını bildirdi. 
     Kanadoğlu, esas hakkındaki görüşünde, SPY'nin parti adlarını düzenleyen 96 son maddesinde yer alan ''komünist'' sözcüğünün iptalini istemişti. Kanadoğlu, ''komünist'' sözcüğünün iptali durumunda dava konusu kalmayacağından, parti hakkındaki kapatma davasının reddine karar verilmesini talep etmişti. 
     Başsavcı Kanadoğlu, ''Bir siyasi partinin komünizmin bugün almış olduğu şekil itibariyle artık tüzük, program ve eylemleri bir tarafa bırakılarak sadece komünist sözcüğünü taşıması nedeniyle kapatılması hiçbir şekilde hukuki değildir ve Anayasa'ya aykırıdır'' diye konuştu. 
     Bir gazetecinin, ''aynı kural faşist sözcüğü için de geçerli mi '' sorusu üzerine ise Kanadoğlu, ''Hayır. İptalini istediğim sadece komünist sözcüğüdür. Çünkü, artık komünizm bir sınıf diktatörlüğü isteme durumunda değildir. Ama faşizm öyle değil'' dedi. 
     




</TEXT>
</DOC>
