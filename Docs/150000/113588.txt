<DOC>
<DOCNO> 113588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/siyaset/siy04.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, genel başkan kaldı 
</HEADLINE>
<TEXT>

Son gün kurucu üyelikten ayrılacak 
     ANKARA Milliyet 

     AKP Genel Başkanı Recep Tayyip Erdoğan, Anayasa Mahkemesi’nin ihtarının dolmasına iki gün kala kurucu üyelikten istifa etme dilekçesini Genel Sekreterliğe verdi. Ancak, dilekçenin ihtarın son günü olan 19 Ekim’de işleme konulacağı öğrenildi. Erdoğan, kurucu üyelikten ayrılma kararına rağmen genel başkanlıktan ayrılmayacak. 
     Yönetim, Erdoğan için iki gündür toplantı üstüne toplantı yaptı. Kapatma davasının açılıp açılmayacağı tartışmalarını da masaya yatıran yönetim, Erdoğan’ın genel başkanlıktan ayrılması için hukuki bir nedenin olmadığı kararına vardı. Bu çerçevede Erdoğan, genel başkanlıktan ayrılmayacak ve kurucu üyelikten ayrılma kararını da Yargıtay’a bildirecek. 
     Genel merkezde dün de MKYK ve Kurucular Kurulu toplandı. Ancak Erdoğan’ın kararı çerçevesinde genel başkanlık seçimi gündeme alınmadı. 



 SİYASET 

















</TEXT>
</DOC>
