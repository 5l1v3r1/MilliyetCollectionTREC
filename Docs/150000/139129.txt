<DOC>
<DOCNO> 139129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun04.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, savaş sonrası Irak'ta yüzbinlerce asker bulunduracak 
</HEADLINE>
<TEXT>

     ABD Kara Kuvvetleri Komutanı Orgeneral Eric Shinseki, Irak'ta olası savaş sonrası bulundurulacak askeri gücün, yüz binlere ulaşabileceğini söyledi. 
     Shinseki, ABD Senato Silahlı Hizmetler Komitesi'nde yaptığı konuşmada, Irak'ın çok önemli bir coğrafyada bulunduğuna dikkati çekerek, savaş sonrası bölgede etnik gerginliği önleyip güvenliği sağlamak için yeterince büyük bir askeri güce ihtiyaç duyulduğunu kaydetti. 
     Irak'ta savaş sonrası bulundurulması gereken gücün büyüklüğü hakkında kesin bir rakam veremeyeceğini söyleyen Shinseki, bölgedeki komutanların tavsiyelerine güveneceğini ancak sayının yüz binleri bulacağını kaydetti. Shinseki, ABD'nin bunun için dost ve müttefik ülkelerin yardımına da gereksinim duyacağını söyledi. 
     Demokrat Partili Senatör Edward Kennedy, Amerikan yönetiminin çok fazla Irak'a odaklandığı ve Kuzey Kore'nin nükleer programı ile terörist Usame bin Ladin'i ele geçirme konularından uzaklaşmış olabileceğine dikkati çekti. 
     





</TEXT>
</DOC>
