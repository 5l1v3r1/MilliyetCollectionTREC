<DOC>
<DOCNO> 145228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun25.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana "Türkiye'nin sorun yaratacağını sanmıyorum" 
</HEADLINE>
<TEXT>

     AB Ortak Dış Politika ve Güvenlik Yüksek Temsilcisi Javier Solana, ''Türkiye'nin kuzey Irak'ta sorun yaratacağını düşünmediğini'' söyledi. 
     Solana, Alman birinci televizyon kanalı ARD'ye yaptığı açıklamada, Türk birliklerinin kuzey Irak'taki mevcudiyetiyle ilgili tartışmaların bir an önce sona ermesini dilediğini belirtti. Solana, ''Türklerin bölgede bir sorun yaratacağını sanmıyorum. Kuzey Irak sınırındaki durumun istikrarlı kalacağını ve Türkiye'den kaynaklanan bir sorun olmayacağını düşünüyorum'' dedi. 
     AB'nin Irak halkına insani yardım da yapacağını kaydeden Solana, ''Ancak bölgede siyasi alanda da yoğun çaba harcamalıyız. Bunun için de BM Güvenlik Konseyi kararlarına ihtiyacımız var'' diye konuştu. 
     Almanya Savunma Bakanı Peter Struck ise Stuttgart kentinde katıldığı bir toplantıda, Alman askerlerinin Türkiye'deki AWACS erken uyarı uçaklarında görev yapmasıyla ilgili mecliste yapılacak olası bir oylamada, büyük çoğunlukla bu yönde karar alınacağından emin olduğunu söyledi. 
     Struck, Federal Anayasa Mahkemesi'nin, Hür Demokrat Parti FDP tarafından bu yönde Federal Meclis'te bir oylama yapılması istemi ile yaptığı başvurunun kabul edilmesi durumunda, Alman askerlerinin AWACS'larda görev yapmalarının büyük çoğunlukla kabul edileceğinden hiç şüphesi olmadığını belirtti. 
     Alman Silahlı Kuvvetleri Birliği Başkanı Bernhard Gertz ise ARD'ye yaptığı açıklamada, Alman askerlerinin AWACS uçaklarından çekilmeleri yönünde alınacak bir kararın NATO açısından ''çok sorunlu'' olacağını ifade etti. 
     Türkiye'nin savaşa taraf olması durumunda, bu ülkenin gerçekten tehdit altında olup olmadığının gözden geçirilmesi gerektiğini savunan Gertz, ''Böyle bir durumda, AWACS'ların görevine tümü ile son verilip verilmemesi konusunda NATO müttefiki ülkeler ile görüşülmesi gerekir'' dedi. 
     Ekonomik İşbirliği Bakanı Heidemarie Wieczorek-Zeul da, Irak savaşını ''utanç verici'' olarak nitelendirerek, savaştan sonra yeni bir düzen yaratılması şeklindeki düşüncelerin, savaşın gerçeklerini görmezlikten gelme anlamına geldiğini söyledi. 
     İnsani yardımların ön planda tutulması gerektiğini ifade eden Wieczorek-Zeul, ''İnsanlara yardım çerçevesinde gıda ve ilaç gönderilebilmesi için BM içindeki çabalarımızı sürdürüyoruz'' dedi. 
     




</TEXT>
</DOC>
