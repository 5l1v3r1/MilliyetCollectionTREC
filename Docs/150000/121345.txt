<DOC>
<DOCNO> 121345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko11.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD, AB için ilanlar hazırlıyor... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Türkiye'nin Kopenhag Zirvesi'nden tarih almasına yönelik çabalara destek vermek amacıyla başlattığı ilan kampanyasının hazırlıklarını sürdürüyor. 
     TÜSİAD ilanı, 12-14 Aralık tarihlerinde yapılacak Kopenhag Zirvesi öncesinde, AB üyesi 15 ülkede 2'şer gazeteye vermeyi düşünüyor. 
     TÜSİAD Yönetim Kurulu Başkanı Tuncay Özilhan, A.A muhabirine bilgi verirken, ilanı verecekleri günü henüz belirlemediklerini belirterek, ''Zirve öncesi, 10-12 Aralık tarihleri arasında düşünüyoruz'' dedi. 
     Özilhan, ilanın içeriğinin henüz belli olmadığını ifade ederek, ''Üzerinde çalışıyoruz. Nasıl olacak, hangi şartlarda olacak belli değil'' diye konuştu. 
     İlanın şu aşamada bütçesinin 1 milyon dolar civarında olduğunu belirten Özilhan, ''Biraz daha aşağı olabilir mi ona da bakacağız'' dedi. 
     TÜSİAD Başkanı Özilhan, ilan için diğer sivil toplam örgütleriyle görüşmelerinin devam ettiğini bildirerek, ilan parasını sivil toplum örgütleri ile bölüşeceklerini söyledi. 
     Tuncay Özilhan, ''Bununla ilgili olarak görüşmelerimiz devam ediyor. Katılan olur, katılmayan olur. Dolayısıyla onlar belli olduktan sonra tam teferruatıyla açıklayacağız'' dedi. 
     Özilhan, 15 Kasım 2002'de yapılan TÜSİAD Başkanlar Kurulu toplantısının ardından basın mensuplarının sorularını yanıtlarken de, ilanlarda her ülkenin kendi lisanıyla birtakım mesajlar bulunacağını kaydetmişti. 
     





</TEXT>
</DOC>
