<DOC>
<DOCNO> 125247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sonspo32.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Trabzonspor maçı hazırlıkları sürüyor... 
</HEADLINE>
<TEXT>

     Fenerbahçe, Trabzonspor ile oynayacağı lig maçının hazırlıklarını bu akşam yaptığı antrenmanla sürdürdü. 
     Teknik sorumlu Oğuz Çetin yönetiminde Samandıra Tesisleri'nde gerçekleştirilen ve yaklaşık 1,5 saat süren antrenmanda, sarı-lacivertli futbolcular pas çalışmasının ardından, çift kale maç yaptı. 
     Çetin, antrenman maçında as takımda Oğuz, Mustafa, Ümit, Fatih, Hakan, Johnson, Ceyhun, Abdullah, Ali Akdeniz, Tuncay ve Semih'e yer verdi. 
     Maç sırasında oyunu sık sık durduran Çetin, hata yapan futbolcularını uyardı. Özellikle serbest vuruşlar ve korner atışlarını futbolcularına üst üste yaptıran Çetin, oyuncularına duracakları yerleri ve ortaların nasıl yapılması gerektiğini gösterdi. Antrenmanda sarı-lacivertli futbolcuların son derece istekli ve hırslı oldukları gözlendi. 
     Antrenmana sakatlıkları süren Rüştü, Serhat, Yusuf, Zoran Mirkoviç, Rapaiç, İsmail Güldüren, Almanya'dan bu akşam dönmesi beklenen Steviç ile 19 Aralık Perşembe günü İstanbul'da olacağı bildirilen Ortega katılmadı. Bu futbolcuların yokluğunda Oğuz Çetin'in isteğiyle PAF takım oyuncuları Kerim, Serkan, Bilal ve Fahri de A takım antrenmanına katıldı. 
     Bu arada teknik sorumlu Oğuz Çetin'in Riva'da süren teknik direktörlük kursuna katılmayacağı, gelecek yıl düzenlenecek kursa gideceği öğrenildi. 
     Fenerbahçe, yarın yapacağı antrenmanla Trabzonspor maçının hazırlıklarını sürdürecek. 
     





</TEXT>
</DOC>
