<DOC>
<DOCNO> 145916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun09.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta dün gece neler oldu 
</HEADLINE>
<TEXT>

     ABD ve İngiliz güçlerinin Irak'a yönelik başlattığı hava saldırısı ve kara harekatında 9. güne girilirken, Bağdat dün gece yine yoğun bombardıman altındaydı. 
     Bağdat'ta dün gün boyu düzenlenen bombardıman, havanın kararmasından sonra da sürdü. Gece TSİ 19 00, 21 00, 22 00 civarında kentte duyulan büyük patlamaları gece yarısından sonra 02 00 civarında ki daha büyük patlamalar ve Dicle kıyısındaki büyük alevler takip etti. 
     Bölgedeki kaynaklar, Amerikan ve İngiliz saldırılarında genellikle Dicle kıyısındaki Saddam Hüseyin'in sarayı, kamu ve ordu tesislerinin hedef alındığını belirtiyorlar. 
     ABD ordusu da, Irak uçaksavarların da karşılık verdiği bu hava saldırılarında Bağdat'taki komuta kontrol ve iletişim merkezlerinin hedef alındığını açıkladı. 
     El Cezire, son saldırıda Bağdat'taki ana telefon santralının vurulduğunu duyurdu. Gece, Irak uydu televizyonunun yayını da bir süre kesildi. 
     Bağdat'ta Dicle nehrinin doğu kıyısındaki haberleşme kulesine hava saldırısında bir B-2 uçağının yaklaşık 2350 kilo ağırlığında 2 bomba attığı, uydu güdümlü sığınak delici kullanıldığı belirtiliyor. 
     El Cezire de, Irak'ın kuzeyindeki Musul kentini dün sabah hedef alan Amerikan-İngiliz bombardımanlarında çocuk ve kadınların da aralarında bulunduğu 50'den fazla kişinin öldüğü veya yaralandığı bildirildi. Musul'a gece de bombardıman düzenlendi. 
     
     IRAK GENELKURMAYI GÜNEYDE ÇATIŞMALAR SÜRÜYOR'' 
     Irak Genelkurmayı, savaşın güney illerinin tamamında ve tüm cephelerde şiddetlenerek sürdüğünü açıkladı. 
     Genelkurmay açıklamasında, Zikar'da 4 askeri aracın tahrip edildiği ve Amerikan askerlerinden 7'sinin öldürüldüğü, Kudüs Ordusu'nun Necef'de 4 Amerikan tankıyla bir zırhlı aracı tahrip ettiği kaydedildi. 
     Saddam fedailerinin faaliyetleriyle ilgili olarak da, Basra'da ''düşmana ait'' bir askeri araç, 3 tank ve 2 zırhlı aracının tahrip edildiği, 2 Amerikan askerinin öldürüldüğü, orta Fırat kesiminde bir helikopterin düşürüldüğü, 3 askeri aracın tahrip edildiği ifade edildi. Basra'da bir pilotsuz uçağın düşürüldüğü, Musenna'da bir zırhlı aracın tahrip edildiği kaydedildi. 
     Irak Genelkurmayı'nın ikinci açıklamasındaysa, kuzey bölgesinde Irak füze bataryalarının Amerikan güçlerine 4 füze fırlattığı, ayrıca Irak askerlerinin bölgedeki güçlerle çarpıştığı, ''düşmanın'' bir tankıyla 13 zırhlı aracını imha ettiği belirtildi Savunma Bakanı Sultan Haşim Ahmet de, ABD birliklerinin Bağdat'a 140 kilometre mesafede olduklarını ve şehri 5-10 gün içinde kuşatmalarını beklediklerini söyledi. Iraklı bakan, bundan sonra aylar süren sokak çatışmaları yaşanacağını belirtti. 
     ABD öncülüğündeki güçlerin güney, güneydoğu ve güneybatıdan Bağdat'a ilerlediklerini kaydeden Ahmet, ancak bu güçlerin Ümmü Kasr da dahil herhangi bir Irak şehrini ele geçiremediklerini söyledi. Bu arada, Irak yönetimi Devlet Başkanı Saddam Hüseyin başkanlığında toplanarak yeni önlemleri görüştü. 
     Ordu, Saddam'ın Fedaileri ile aşiret ve Baas Partisi milislerinin Amerikan ve İngiliz askerlerine karşı direndiklerinin aktarıldığı toplantıda, güneydeki özellikle Basra'daki direniş ele alındı. Toplantıda, savaşta halka ve orduya her türlü gıda maddesinin sağlanması ve ulaştırılmasına ilişkin önlemler de tartışıldı. 
     
     SAVAŞA KARŞI TEPKİLER 
     Rusya, Irak'taki savaşın durdurulması çağrısını yineledi. Rusya Dışişleri Bakanı İgor İvanov, savaşı en kısa sürede durdurmak, en kısa sürede BM Güvenlik Konseyi'nde Irak konusunu görüşme masasına yatırmak gerektiğini, uluslararası topluluğu kaygılandıran sorunların en kısa sürede çözümünü istediklerini söyledi. 
     Savaş karşıtı eylemler dün gece ABD'de devam ederken, New York'ta Irak savaşını protesto eden 200 civarında gösterici tutuklandı. 
     Bu arada, savaşta Irak'tan bilgi veren El Cezire televizyonunun internetteki İngilizce sayfası ''hack edilerek'' ABD bayrağı koydu. Kendilerine ''Özgürlük Siber Güç Milisleri'' adını veren bilgisayar korsanları sayfaya ayrıca ''vatanseverler'' imzasıyla, ''Tanrı birliklerimizi korusun'' şeklinde mesaj bıraktı. 
     El Cezire televizyonu yetkilileri bunu basın özgürlüğüne yapılmış saldırı olarak nitelerken, konuyla ilgili bilgisi olanların kendilerini haberdar etmelerini istediler. 
     
     ABD'NİN YIĞINAĞI VE TARTIŞMALARI 
     ABD'nin 101. Hava İndirme Tümeni birlikleri, Kuveyt'ten Irak'a geçmeye başladılar. Ayrıca, Körfez'deki koalisyon güçlerine destek amacıyla 3 ülkeye ait 6 savaş gemisi daha Süveyş'ten geçiyor. Bu gemilerin ABD'nin Cape Inscription ve Cape Intrepid destek gemileri, Danimarka'nın Olfert Fischer adlı korveti ve İspanya'nın Marques de la Ensenada ve Galicia, Reina Sofia olduğu belirtiliyor. 
     Şu ana kadar 23 ABD gemisi Süveyş kanalını kullanarak Akdeniz'den güneye geçti. 
     ABD hükümeti yetkililerinin açıklamasına göre, Irak savaşında ABD bölgeye 100 bin asker daha yığacak. Halen bilfiil savaşın içinde 100 bini Amerikan, 25 bini İngiliz toplam 125 bin asker bulunuyor. 
     ABD Savunma Bakanı Donald Rumsfeld de, Irak savaşında ateşkes ihtimali bulunmadığını söyledi. Rumsfeld, Cumhuriyet Muhafızları'nın, Bağdat'ın 70-80 kilometre dışına mevzilenmiş halde olduklarını ve çok daha şiddetli çatışmaların oralarda olacağını açıkladı. 
     Bu arada, Irak'taki savaşı yönlendiren Amerikan Kara Kuvvetleri generallerinden William S. Wallace, ''Savaş, planladığımız, umduğumuz gibi gitmiyor'' diyerek, savaşın planlandığından çok daha uzun sürecek gibi göründüğünü açıkladı. Wallace, 10 gün önceki açıklamasında, Irak'ta savaşın başlamasından birkaç gün sonra ''zafer'' kazanacaklarını söylemişti. 
     Öte yandan, ABD'nin Irak savaşının mimarı olan ABD Savunma Bakanlığı Pentagon'un baş danışmanı Richard Perle, bu görevinden istifa etti. 
     Perle, istifa mektubunda bir firmaya yaptığı danışmanlık nedeniyle hakkındaki tartışmaların ABD Savunma Bakanı Rumsfeld'in Irak savaşındaki tutumunu etkilememesini istediğini, teamül gereği de istifasını sunması gerektiğini açıkladı. Rumsfeld, istifayı kabul etti, ancak Perle'nin savunma yönetimindeki yerinde kalmasını istedi. 
     
     LİDERLER ARASI GÖRÜŞMELER 
     ABD Başkanı George W. Bush ve İngiltere Başbakanı Tony Blair, Maryland'da ortak basın toplantısı düzenleyerek, Irak'a yönelik askeri operasyonu savundu. 
     İki lider, ateşli sözlerle Irak savaşında, çok az zaman içinde önemli hedeflerin sağlandığını ve ne kadar zaman alırsa alsın, Irak lideri Saddam Hüseyin rejiminin devrileceğini ifade etti. 
     İngiltere Başbakanı Tony Blair, daha sonra New York'ta, BM Genel Sekreteri Kofi Annan ile 2 saate yakın görüştü, ancak açıklama yapmadı. 
     Bu arada, Blair'in İngiliz askerlerinin idam edildiği iddiası bir askerin kardeşi tarafından ''ordunun kendilerine kardeşinin çatışmada öldüğünü söylediğini'' belirterek yalanladı. 
     
     GIDA KARŞILIĞI PETROL ANLAŞMASI VE BM GÖRÜŞMELERİ 
     Irak halkının yüzde 60'ının acil insani ihtiyaçlarını sağlayan petrol karşılığı gıda programının devam etmesini öngören karar tasarısı üzerinde gece bir anlaşma sağlandı. Tasarının bugün oylanarak kabul edilmesi bekleniyor. 
     Yapılan değişiklikle şimdiye kadar 6'şar aylık sürelerle uygulanan gıda karşılığı petrol programının bu kez 45 gün süreyle yürürlükte kalması kararlaştırıldı. Bu sürenin bitiminde nasıl hareket edileceğine, savaşın bitip bitmediğini de göz önüne alacak olan Güvenlik Konseyi karar verecek. 
     Diplomatik kaynaklar, Genel Sekreter, Irak'ta durumun güvenli hale geldiğine kanaat getirirse, dağıtım görevlilerini Irak'a göndereceğini kaydettiler. 
     BM'deki görüşmelerde Irak'ın BM Büyükelçisi Muhammed Elduri'nin suçlamalarına sinirlenen ABD'nin BM Daimi Temsilcisi John Negroponte, BM Güvenlik Konseyi salonunu terk etti. 
     Bu arada, BM Güvenlik Konseyi'nin Irak savaşıyla ilgili açık toplantı düzenlemesini sağlayan Arap ülkeleri, gerekli 9 oyu toplayamadıkları için ''savaşa son verilmesini, Amerikan ve İngiliz birliklerinin Irak'tan derhal çekilmelerini'' öngören bir karar tasarısını Konseye sunma fikrinden vazgeçtiler. 
     




</TEXT>
</DOC>
