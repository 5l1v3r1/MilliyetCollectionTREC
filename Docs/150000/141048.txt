<DOC>
<DOCNO> 141048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo24.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Aurelio, gelecek hafta sözleşmeyi imzalayacak... 
</HEADLINE>
<TEXT>

     Trabzonspor Teknik Direktörü Samet Aybaba, bordo-mavili takımın 6 kez lig şampiyonu olarak dördüncü büyüklük unvanını elde ettiğini, 50-100 yıl içinde de bu unvana ulaşacak ligde takım görmediğini söyledi. 
     Üniversiteli Trabzonsporlular Derneği'nin KTÜ İktisadi ve İdari Bilimler Fakültesi'nde düzenlediği panele katılan teknik direktör Samet Aybaba, öğrencilerin sorularını yanıtladı. Aybaba, bazı Anadolu kulüplerinin dördüncü büyük olma hevesini doğru bulmadığını belirterek, ''Trabzonspor, 6 kez şampiyon olarak dördüncü büyük unvanını elde etmiştir, 50-100 yıl içinde de bu ünvana ulaşacak bir takım olacağını sanmıyorum'' dedi. 
     Bordo-mavili takımın öne geçtiği maçların çoğunluğundan yenilgiyle ayrılmasıyla ilgili olarak da Aybaba, şöyle devam etti 
     ''Maç içinde önde olduğumuz bölümlerde de 7-8 kişiyle hücumu düşünüyoruz. Ben oyunculara, 'arkadaşlar böyle oynadığımız müddetçe maç kazanamayız' diyorum. Defans oynadığımızı gördüğüm zaman mutluluktan uçacağım. Oyunu da hiç yavaşlatamıyoruz. Daha kaleci topu tutmadan degaj yapmaya başlıyor. Geçen hafta Gençlerbirliği maçında oyunun iyi oynadığımız son bölümünde, rakip takım kalecisi yere yatarak 4 dakika geçirdi. Oyunu yavaşlatmamız lazım. Daha sakin oynamamız gerek.'' Bir öğrencinin, ''Yabancı oyunculardan fazla verim almadık, sizce bunun nedeni ne '' sorusu üzerine de Aybaba, esprili bir biçimde ''Yabancıları başkan aldı da onun için'' yanıtını verdi. 
     Aybaba, bir başka öğrencinin, ''Gelecek yıl şampiyonluğa oynayacak bir kadro oluşturulmazsa takımda kalmayacak mısınız '' biçimindeki sorusunu da, ''Her yıl bir takım hedef büyütmeli. Bu yıl UEFA Kupası'na katılmayı ve Türkiye Kupası'nı almayı hedefliyoruz. Gelecek yılda şampiyonluk için bazı şartların yerine getirilmesi lazım. Eğer getirilmezse, ben 'hayır' diyorum'' diye yanıtladı. 
     
     AURELIO MÜJDESİ 
     Aybaba, Trabzonspor ile sezon sonunda sözleşmesi sona erecek olan ancak sözleşmesinin uzaması konusunda bir anlaşma imzalamayan Aurelio'nun, büyük olasılıkla gelecek haftadan sonra bordo-mavili kulüple sözleşme imzalayacağını söyledi. 
     Aybaba, bu futbolcuyla Trabzonspor arasında bazı anlaşmazlıkların bulunduğunu ve bunun gelecek haftadan itibaren büyük olasılıkla olumlu bir biçimde sonuçlanacağını kaydetti. 
     Bir öğrencinin, ''Kulüp başkanı Özkan Sümer'in yıldız oyuncuyu takımda görmek istemediği biçimde basında açıklamaları çıkıyor, siz bunu nasıl değerlendiriyorsunuz '' sorusuyla ilgili olarak Aybaba, şunları söyledi 
     ''Biz bu yıl İkinci Lig ve altyapıdan aldığımız oyuncularla temelimizi sağlam kurduk. Artık böyle oyunculara ihtiyacımız yok. Üst düzeyde oyunculara ihtiyacımız var. Ancak başkan da yıldız oyuncu istiyor.'' Bir başka öğrencinin, ''Petkoviç'i Fenerbahçe'nin istediği biçiminde de basında haberler yer alıyor'' sorusu üzerine Aybaba, ''Verelim. Her oyuncudan daha iyisi vardır. Trabzonspor büyük kulüpse, maçlara göre oyuncusuna görev verir. Her maça göre de bir sistem belirler. Oyuncu değişiklikleri de olabilir'' diye konuştu. 
     Aybaba, bu haftaki rakipleri Beşiktaş'ın son haftalarda fazla ofansif futbol oynamadığına dikkati çekerek, rakipleri karşısında sahadan galibiyetle ayrılmayı hedeflediklerini sözlerine ekledi. 
     





</TEXT>
</DOC>
