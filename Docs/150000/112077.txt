<DOC>
<DOCNO> 112077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur16.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da artık evcil hayvanlar için bir mezarlık var 
</HEADLINE>
<TEXT>

     İstanbullu iki işadamı, kedi, köpek, kuş gibi evcil hayvanları öldükten sonra gömecekleri yer bulamayan hayvanseverlerin bu ihtiyaçlarını karşılayabilmek için Şile Ahmetli Köyü'ndeki 2.5 dönüm alanı hayvan mezarlığına dönüştürdü. 
     ''İstanbul Pet Cemetery'' İstanbul Evcil Hayvan Mezarlığı ortağı Emlak Pazarlama İnşaat Şirketi sahibi Hayri Ekinci, yaptığı açıklamada, mermer satış ve imalat işiyle uğraşan Ali Uyar ile birlikte aldıkları araziyi mezarlık olarak düzenlediklerini söyledi. 
     Yaşlanmış, ölmek üzere olan bir köpeği olan arkadaşıyla, köpeğin öldükten sonra ne olacağını konuşurken bu fikrin kendisinde oluştuğunu anlatan Ekinci, ''Bu fikri çevreme açtığımda olumlu tepkiler almadım. Gülerek karşıladılar, dalga geçtiler. Neredeyse gizli olarak bu aşamaya geldim'' dedi. 
     Böyle bir girişimin ilk kez yapılması nedeniyle önceleri çekindiğini ifade eden Ekinci, şöyle konuştu 
     ''Türkiye'de böyle bir şey yok. Olmayan birşeyin de uçuk olmasına rağmen tutacağını düşündüm. Mama, kuaför, veteriner, giysi ve benzeri ihtiyaçları için bir taraftan milyarlarca dolar harcanan, insanlara hayatlarında eşlik eden, birşeyler paylaşılan evcil hayvanlar, öldükten sonra çöpe atılıyor. Böyle mantık olmaz. İnsan bu kadar vefasız olamaz.'' Karar verdikten sonra yer arayışına girdiğini ve İstanbul'a 40, Şile'ye 11 kilometre uzaklıkta Ahmetli Köyü'nde Eski Şile-İstanbul Yolu'na cepheli 2.5 dönüm araziyi aldığını belirten Ekinci, konuyu açtığı arkadaşı Ali Uyar'ın da kendisine ortak olduğunu söyledi. 
     Daha sonra kadastrocularla araziyi 1x1 metre olarak bin 100 parsele ayırdıklarını kaydeden Ekinci, ''Bir metrekare olduğu için hisseli satış yapamıyoruz. Bu nedenle parseller istek sahiplerine 10 yıllığına kiralanacak. Parsel sahibi bu süre içinde mezar yerine birden fazla evcil hayvanı da gömebilir. 10 yıl sonunda ise kira süresi ya uzatılacak ya da sona erecek'' dedi. 
     
     EVDEN AMBULANSLA ALINIYOR 

     Bir parselin 10 yıllık kirasını 500 dolar olarak belirlediklerini anlatan Ekinci, ''Ambulans hizmetiyle evcil hayvan evden alınıp, plastik torbaya konulduktan sonra mezarlığa getirilerek, veterinerin belirlediği usulle gömülecek. Mezarlıkta 24 saat de bekçi duracak. Hayvanının mezarını düzenlemek isteyenlere de ayrıca hizmet verilecek'' diye konuştu. 
     Ekinci, ambulans hizmetini 50 milyon lira, gömülme hizmetini ise 40 milyon lira olarak belirlediklerini bildirdi. 
     Hayvan mezarlığının sıhhi birşey olduğunu, çevreye zararı bulunmadığını kaydeden Ekinci, gömülme işleminin veteriner kontrolünde yapılacağını, fermuarlı plastik torba ve sönmemiş kireç kullanılacağını bildirdi. 
     Ekinci, kendilerine ''istanbulpetcemetery.com'' internet sitesi aracılığıyla ulaşabileceğini söyledi. 
     
     ŞİLE BELEDİYE BAŞKANI ÇAYIROĞLU 

     Şile Belediye Başkanı İhsan Çayıroğlu da, böyle bir girişime olumlu baktıklarını, ancak kendilerine henüz bir resmi başvuru gelmediğini ifade ederek, ''Gelişmiş toplumlarda varsa bizde de olabilir. Sonuçta sıhhi bir olay. İnsanlar sevdikleri canlıların kaybından sonra ne yapacaklarını bilemiyorlar'' diye konuştu. 
     





</TEXT>
</DOC>
