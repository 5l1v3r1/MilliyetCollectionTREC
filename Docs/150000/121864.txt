<DOC>
<DOCNO> 121864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sontur10.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutanlardan Arınç'a ''mesaj'' gibi ziyaret... 
</HEADLINE>
<TEXT>

     Genelkurmay Başkanı Orgeneral Hilmi Özkök ile kuvvet komutanları TBMM Başkanı Bülent Arınç'ı ziyaret etti. Ancak Komutanlar Arınç'ın yanında birkaç dakika kaldıktan sonra ayrıldı. 
     Orgeneral Özkök ve beraberindeki Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral Cumhur Asparuk, Deniz Kuvvetleri Komutanı Oramiral Bülent Alpkaya ve Jandarma Genel Komutanı Orgeneral Şener Eruygur'u Meclis'e gelişlerinde TBMM Genel Sekreter Vekili Hayati Şener karşıladı. 
     Komutanların Arınç'ı ziyareti ise yalnızca 5 dakika sürdü. Komutanlar Arınç'ın yanında sadece birkaç dakika kaldı. Komutanlar hiç konuşmadı sadece koltuklara oturdular, Genelkurmay Başkanı "hayırlı olsun" dedi ve ardından hep birlikte kalktılar. 
     Oysa protokol gereği yapılan bu ziyaretler genel olarak yarım saat sürüyordu. Ankara kulislerinde Komutanların kendi aralarında ziyaret öncesinde konuşarak süreyi belirledikleri konuşuluyor. Komutanlar arasında görüş birliği oluştuğu, devlet geleneği gereği yapılması gereken ziyaretin çok kısa tutulmasının kararlaştırıldığı belirtiliyor. Komutanların tavrının, Arınç'ın eşinin Cumhurbaşkanı Sezer'i uğurlama törenine türbanla katılmasndan kaynaklandığı öne sürülüyor. 
     Basına kapalı yapılan görüşmenin ardından herhangi bir açıklama yapılmadı. 
     
</TEXT>
</DOC>
