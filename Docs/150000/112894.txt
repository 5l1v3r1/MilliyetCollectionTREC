<DOC>
<DOCNO> 112894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/soneko20.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
EİT Toplantısı... Pervez Müşerref "KKTC halkının yanındayız" 
</HEADLINE>
<TEXT>

     Pakistan Devlet Başkanı Pervez Müşerref, KKTC halkının yanında olduklarını söyledi. 
     Ekonomik İşbirliği Teşkilatı EİT 7. Devlet Başkanları Doruk Toplantısı'nda konuşan Pervez Müşerref, zirvenin modern medeniyetin tarihi bir dönemecinde yapıldığına işaret etti. 
     11 Eylül saldırılarının terörizm olarak toplumları tehdit eden bir olayın simgesi olduğunu vurgulayan Müşerref, terörizmin her türünü kınadıklarını belirtti. 
     Müşerref, komşuları Hindistan ile olan gerginliğe de değinerek, şunları kaydetti 
     ''Maalesef doğu komşumuz olan Hindistan, terörizmi bahane ederek Keşmir halkının bağımsızlık hareketini önlemeye çalışmaktadır. 700 bin kişilik bir güvenlik gücü, terörü bahane ederek son 10 yıl içinde 80 bin suçsuz kadın, erkek ve çocuğu öldürmüştür. Ve Keşmir halkının arzusu hilafına Hint istilası devam etmektedir. Hindistan uluslararası dikkati terör konusundaki uygulamalarından uzak tutmaya çalışmaktadır. Bir milyonluk gücü Pakistan sınırlarına yığmış ve buna savunma demiştir.'' İki ülke arasında yaşanan gerginliğin, çatışmaya dönüşmesi korkularını ortaya çıkardığına işaret eden Müşerref, ''Bizler Hindistan ile savaşı başlatmayacağız ama onlar savaş yaparsa kararlılıkla kendimizi çok ciddi şekilde savunacağız'' diye konuştu. 
     Azerbaycan'ın Dağlık Karabağ bölgesindeki şiddeti de kınayan Pervez Müşerref, sözlerini şöyle tamamladı 
     ''Biz Azeri halkının yanındayız. Aynı şekilde KKTC halkının yanındayız. Onların temel ve vazgeçilmez haklarını koruma ve güvenlik altına alma çabalarını destekliyoruz.'' 
     





</TEXT>
</DOC>
