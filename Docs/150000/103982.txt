<DOC>
<DOCNO> 103982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun08.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada'nın elmas sanayii, suç örgütlerinin yeni hedefi. 
</HEADLINE>
<TEXT>

     Kanada'nın elmas sanayiinin, terör ve organize suç örgütleri tarafından yasadışı faaliyetleri finanse etmek amacıyla kullanılmış olabileceği belirtildi. 
     Kanada İstihbarat Servisi tarafından hazırlanan yıllık raporda, Kanada'dan elde edilen elmasların, terör örgütleri tarafından uyuşturucu ve silah alımında kullanılabileceği yolunda ifadelere yer verildi. 
     Raporda, dünya çapında en büyük 5 üretici ülke arasında sayılan Kanada'da giderek büyüyen işlenmemiş elmas sanayii sektörünün, Asya ya da Doğu Avrupa kökenli suç örgütleri tarafından da muhtemelen uyuşturucu kaçakçılığı, insan tacirliği, kalpazanlık ve diğer suç faaliyetlerinde araç olarak kullanıldığı kaydedildi. 
     İstihbarat raporunda, Kanada'da faaliyet gösteren Hells Angels adlı motosikletli suç şebekesinin yanı sıra Bandidos, Outlaws, Renegades ve Nomads gibi grupların kara para aklama, cinayet, beyaz kadın ticareti, silah satışı, uyuşturucu üretimi ve kaçakçılığı gibi suçlarla doğrudan bağlantılı oldukları belirtildi. 
     Uzun yıllardan beri Kanada'da faaliyet gösteren İtalyan kökenli mafya örgütlerinin yasadışı gelirlerini ticari yöntemlerle piyasaya sürdükleri de, raporda ifade edildi. 
     





</TEXT>
</DOC>
