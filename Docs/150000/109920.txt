<DOC>
<DOCNO> 109920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sonspo16.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü ile Gençlerbirliği arasında Yanal krizi çözüldü... 
</HEADLINE>
<TEXT>

     Başkentin Birinci Süper Futbol Ligi'ndeki 2 temsilcisi Ankaragücü ile Gençlerbirliği kulüpleri arasında yaşanan gerginlik aşıldı. 
     Ankaragücü Kulübü'nün eski başkanı Nevzat Karataş'ın hafta içindeki girişimleriyle yumuşama eğilimine giren gerginlik, bugün iki başkanın Cemal Aydın'ın bürosunda biraraya gelmesiyle sona erdi. 
     Kulüpler Birliği Vakfı Genel Sekreteri Ufuk Özerten'in de yer aldığı buluşmada, Cemal Aydın ve İlhan Cavcav el sıkışarak, sezon başında Ersun Yanal'ın Ankaragücü'nden Gençlerbirliği'ne geçişiyle başlayan krizi sona erdirdiler. 
     2 kulüp arasındaki uzlaşma, Kulüpler Birliği Vakfı Genel Sekreteri Ufuk Özerten aracılığıyla, yazılı bir biçimde kamuoyuna açıklandı. 
     Gençlerbirliği Kulübü'nün başkan İlhan Cavcav imzalı açıklamasında, Ankaragücü ile yapılan lig maçının ardından yayınladıkları basın bildirisinde, maksadı aşan ifadelerin bulunduğu vurgulanarak, şu görüşlere yer verildi 
     ''Kamuoyunun da yakından bildiği gibi, Ankara'nın iki güzide kulübü arasında bu sezon gerilimli günler yaşanmış ve en son olarak da son maçta üst seviyeye çıkmıştır. Yayınladığımız basın bildirisi de bu etkiler altında kaleme alınmıştır. 
     İki kulübümüzün de yine eskiden olduğu gibi Ankara'yı dostça temsil etmeleri en büyük arzumuzdur. 
     Amacımızın, Ankaragücü taraftarını, başkanını ve yöneticilerini kırmak olmadığını belirtir, bu düşüncemizi kamuoyuyla paylaşırız.'' Ankaragücü'nün de kulüp başkanı Cemal Aydın imzalı açıklaması ise şöyle 
     ''Şekerspor-Büyükşehir Belediyesi Ankaraspor maçında, Gençlerbirliği Kulübü Başkanı İlhan Cavcav'a ve sporcularına, Ankaragücü'nü temsil etmeyen birkaç insanın sportmenliğe aykırı hareketini tasvip etmediğimizi kamuoyuyla paylaşır, her zaman iki kulübün Ankara'yı dostça temsil etmelerinin en büyük arzumuz olduğunu bildiririz.'' 
     
     ANKARAGÜCÜ, HUKUKSAL GİRİŞİMLERİNDEN VAZGEÇTİ 
     Ersun Yanal'ın transferiyle ilgili Ankaragücü ile Gençlerbirliği kulüpleri arasında Tahkim Kurulu'na intikal eden kriz de, kırmızı-siyahlıların ödeme garantisiyle aşılırken, Ankaragücü cephesi de buna karşılık olarak, konuyla ilgili hukuksal girişimlerinden vazgeçme kararı aldı. 
     Sarı-lacivertliler, Ersun Yanal ve yardımcılarıyla ilgili gerek kulüp, gerek de yöneticilerin kişisel olarak açtıkları ve açmayı planladıkları davalardan vazgeçtiler. 
     





</TEXT>
</DOC>
