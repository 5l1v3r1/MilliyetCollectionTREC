<DOC>
<DOCNO> 124152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko02.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Babacan ''Kopenhag Türk ekonomisini etkilemez'' 
</HEADLINE>
<TEXT>

     Bugün başlayacak Kopenhag Zirvesi'nde Türkiye için telaffuz edilen 2005 tarihi bir kaç gündür piyasalar tarafından satıldı. Türkiye böyle bir tarihi "haksızlık" olarak nitelerken, temkinli hareketin hakim olduğu piyasalarda bu tarih benimsenmiş görünüyor. Uzmanlar, Zirve'den 2005 öncesi bir tarihin çıkmasının sürpriz olarak algınacağını ve çok olumlu hareketlerin yaşanabileceğini belirtiyorlar. 
     Peki ekonomimizin başındakilerin bu konudaki görüşleri neler 
     Bakan Babacan ve bürokratlara göre, Avrupa Birliği'nin Türkiye'nin üyeliği için alacağı karar Türk ekonomisini nasıl etkileyecek 
Bu konuda bir görüş birliği bulunmuyor. Devlet Bakanı Ali Babacan, ekonominin kötü etkilenmeyeceğini savunurken, Merkez Bankası ve BDDK ekonomide olumsuz etkiler olabileceğini savunuyor... İşte görüşler... 
     Hazine'den sorumlu Devlet Bakanı Ali Babacan, AB Kopenhag doruğunda Türkiye'nin üyelik sürecine ilişkin alınacak herhangi bir kararın Türk ekonomisini olumsuz etkilemeyeceğini söyledi. 
     Türk-Amerikan Dernekleri Asamblesi'nin ATAA bugün başlayacak yıllık toplantılarında Türk hükümetini temsil edecek olan Babacan, Washington'da Dünya Bankası Başkanı James Wolfensohn ve ABD Hazine Bakan Vekili John Taylor ile görüştü. 
     Wolfensohn ile görüşmesinden sonra yaptığı açıklamada, ''tanışma görüşmeleri'' yaptığını belirten Babacan, AB'nin Türkiye'ye ilişkin alacağı herhangi bir kararın ekonomiye yansımaları konusunda şöyle dedi 
     ''Avrupa Birliği'nde çok ihtimal ve senaryo var, sonuçlarla ilgili. Fakat bu senaryolar aşağı yukarı şu anki fiyatlara yansımış durumda. Sonuç ne olursa olsun biz reform sürecine devam edeceğiz. Yani AB kriterlerine uyum süreci devam edecek. Bunun için sonucun ekonomiye bir etkisinin olacağını düşünmüyoruz. Beklediğimizden daha olumlu sonuç çıkarsa ekonomiye daha olumlu etkisi olabilir''. 
     ''Kopenhag'da zaten çok olumsuz bir sonuç beklemediklerini'' ifade eden Babacan, ''İyi ve çok iyi arası bir şey bekliyoruz. Ne kadar iyi sonuç alırsak ekonomimize etkisi o kadar iyi olur'' şeklinde konuştu. 
     Babacan, ATAA toplantısında konuştuktan sonra Washington'dan ayrılacak. 
     Devlet Bakanı Babacan'a Washington gezisinde Merkez Bankası Başkanı Süreyya Serdengeçti ve Hazine Müsteşarı Faik Öztrak eşlik ediyor. 
     
     BDDK Likidite krizi riski için eylem planı yapılmalı 

     Bankacılık Düzenleme ve Denetleme Kurumu BDDK Başkanı Engin Akçakoca, olası Irak müdahelesi, Kıbrıs ve Avrupa Birliği ile müzakerelerinde olumsuz sonucun faizleri yükseltebileceğini, bankaların likidite ihtiyaçlarının ortaya çıkabileceğini belirtti. Akçakoca, yeni milletvekillerine gönderdiği raporda, likidite riskine karşı eylem planı yapılması gerektiğini belirtti. 
     Raporda, bunun için de TL ve döviz likidite pencerelerinin açık tutulması, disponibilite ve zorunlu karşılıkların serbest bırakılması, reeskont penceresi açılarak kısa vadeli alacakların reeskonta kabul edilmesi, Hazine’nin iç borçlanma senedi geri alım ihaleleri düzenlenmesi gibi uygulamaların önceden eylem planına bağlanmasını istedi. Ayrıca likidite krizi halinde bankaların ihtiyaçları için piyasa faiz oranı yerine makul bir faiz oranı tespit mekanizması kurulması istendi. Akçakoca, bu amaçla Maliye, BDDK, Merkez Bankası, SPK ve Hazine’nin ortak bir çalışma yapmasını da istedi. 
     
     MB AB’de olumsuzluk enflasyon hedefini zorlar 

     Merkez Bankası, MB Türkiye’nin AB üyelik müzakere süreciyle ilgili olası olumsuz gelişmelerin beklentilere ve döviz kuruna yansıyarak 2003 enflasyon hedefi açısından risk taşıdığını, ancak risklere rağmen, mali ve para disiplinin korunması halinde 2003 yılında da aynı başarının sağlanmasının mümkün olduğu kaydedildi. 
     Yazılı açıklamada yıllık TÜFE artışının 1988 Ocak - 2002 Kasım döneminin en düşük seviyesi olan yüzde 31.8’e gerilediğine dikkat çekilerek, beklenti anketi verilerine göre, gelecek 12 aylık enflasyon bekleyişinin düşerek yüzde 26.2 seviyesine gerilediği ifade edildi. Aralık ayında da düşüşün devam edeceği belirtilen açıklamada, "Enflasyonun hedefin altında kalacağı anlaşılıyor" denildi. 
     Açıklamada, üçüncü çeyrekte ihracat ve kamu harcamalarının büyümeye daha çok katkıda bulunduğu, özel tüketim artışının ise kısıtlı kaldığı ve iç talebin enflasyon üzerinde baskı oluşturmadığı kaydedildi. Büyümeyle birlikte iç talep canlanmasının 2003 yılında enflasyon üzerinde baskı yaratacağının öngörüldüğü bildirilen açıklamada, yatay seyir izleyen hizmet grubu fiyatları artışının hızlanma riski bulunduğu kaydedildi. 

     
</TEXT>
</DOC>
