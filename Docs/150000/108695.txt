<DOC>
<DOCNO> 108695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/soneko32.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker "AKP birinci parti değil, barajı geçerse, şükretsin" 
</HEADLINE>
<TEXT>

     Devlet Bakanı Masum Türker, Türkiye'nin krizde IMF ve Dünya Bankası'nı tanıyan birine ihtiyacı olduğunu belirterek, ''Dolayısıyla Başkanımızın Kemal Derviş tercihi doğrudur'' dedi. 
     Türker, DSP Antalya İl Başkanlığı'nı ziyaretinde yaptığı konuşmada, Kemal Derviş ve DSP'den kopan diğer bakan ve arkadaşlarının aslında halktan koptuklarını kaydederek, ''Onların yerine yenisi yarım saatte geldi. Hiç birinin yeri boş kalmadı. Aslında benim işim zor görünüyordu. Çünkü Türkiye'de bir efsane yaratılmıştı. Bu efsane öyle ki, neredeyse Türkiye'nin kurtarıcısı gibiydi'' diye konuştu. 
     Başbakan Bülent Ecevit'in herkesin bildiği, düşündüğünün tersine her tedbiri önceden aldığını kaydeden Türker, bu tedbirlerden birinin de krizden sonra ekonomiyi izlemek için kurulan komite olduğunu söyledi. 
     
     KEMAL DERVİŞ KONUSU 
     Türker, gazetecilerin sorularını da yanıtladı. Bir gazetecinin ''Başbakan, 'Masum Türker, Kemal Derviş'ten daha iyi görev yapıyor' dedi. Öyleyse siz parlamentodayken Başbakan sizin yerinize ABD'de olan Kemal Derviş'i neden seçti '' şeklindeki sorusuna Türker, şu yanıtı verdi 
     ''Siyasetin dinamikleri ve görevleri vardır. Siyasetin dinamikleri, görevleri içerisinde ben, Başbakan'ın verdiği görevle, sayın Derviş'in gelip de kamuoyuna Derviş Yasaları olarak tanıtılan yasaları çıkarmakla görevliydim. Örneğin o krizi yaşadığımız gün biz, o yasaların 8'ini Plan Bütçe Komisyonu'nda tamamlamış, görüşülmek üzere ara komisyona göndermiştik. Diğer 3 tanesi üzerinde çalışıyorduk. 4 'ü de bekliyordu. Krizin olduğu gün, Türkiye'nin süratli bir şekilde IMF ve Dünya Bankası ile ilişki kurabilecek arkadaşa ihtiyaç vardı. Dolayısıyla Başbakan'ın tercihi doğrudur.'' Kemal Derviş'in faydalı işler yaptığını, iyi bir arkadaş olduğunu kaydeden Türker, ''İşler düzene girdikten sonra insan dokusunun devreye girdiği yerde siyasete merak sardı. Kendine göre yoğurt yiyiş şekli vardı. Artık, Türkiye'de, yaratılan krediden, yaratılan katma değerden, olanaklardan Türk vatandaşının yararlanabilmesi için Türkiye'yi bilen bir arkadaşa ihtiyaç vardı. Benim gibi daha bir çok arkadaş vardı. Ben onlardan biriydim. Görev bana verildi'' diye konuştu. 
     
     ''TEK İDEALİMİZ AB STANDARTLARINDA BİR TÜRKİYE'' 
     Seçim bildirgesini tamamlamış, halka tanıtmış, hangi konuda olursa olsun ne yapacağını bilen tek partinin DSP olduğunu iddia eden Masum Türker, ''DSP'nin tek ideali, Avrupa Birliği AB standartlarına ulaşmış bir Türkiye'yi çocuklarımıza bırakmaktır'' dedi. 
     DSP'nin bu seçimde, geçen seçimden daha fazla oy alacağına inandıklarını da kaydeden Türker, seçimin ertelenmesini veya baraşın düşürülmesini istemediklerini belirtti. 
     
     "AK PARTİ BİRİNCİ PARTİ DEĞİL" 
     Türker, bir başka soru üzerine de, AK Parti'nin Türkiye'nin en büyük partisi olmadığını söyledi. ''AK Parti'nin bu seçimde Türkiye'nin birinci partisi olması söz konusu değildir. Barajı geçerlerse şükretsinler'' diyen Türker, sözlerini şöyle sürdürdü 
     ''Çünkü Türkiye'de belli odaklar, kapalı kapılar ardından Türkiye'ye elbise biçmeye çalışıyorlar. Anketler dar çerçevede yapıldı. Bu anketlerle ahkam kesiliyor. AK Parti'nin ne yapmak istediği ortada değil. Kapalı kapılar ardından IMF politikalarını izleyeceklerini söylerlerken, televizyonlarda ve halkın önünde gerçeği söylemiyorlar.'' 
     





</TEXT>
</DOC>
