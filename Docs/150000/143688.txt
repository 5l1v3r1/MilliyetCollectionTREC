<DOC>
<DOCNO> 143688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo13.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Pistons, Wizards'ı 94-90 yendi, Mehmet Okur, 12 sayı attı... 
</HEADLINE>
<TEXT>

     ABD Profesyonel Basketbol Ligi NBA'de Detroit Pistons'ın, Washington Wizards'ı uzatmada 94-90 yendiği maçta Mehmet Okur 12 sayı atarken, Sacramento Kings'in Golden State Warriors'a 117-91 üstünlük sağladığı karşılaşmada Hidayet Türkoğlu 5 sayı kaydetti. 
     Doğu Konferansı'ndaki maçta Merkez Grubu lideri Detroit Pistons, Atlantik Grubu beşincisi Washington Wizards ile Washington'da karşı karşıya geldi. 
     Oyuna sonran giren Pistons'ın Türk basketbolcusu Mehmet Okur, toplam 23 dakikada 9 şuttan 5'ini değerlendirerek, 12 sayı attı, 1'ü hücumdan 4 ribaunt aldı ve 1 blok yaptı. Faul atışı kullanmayan Okur, 2 sayılık atışlarda 6'da 3, 3 sayılık atışlarda 3'te 2 isabet sağladı. Doğu Konferansı'nın en başarılı takımı olan Pistons'da Chauncey Billups, 26 sayıyla en skorer oyuncu olurken, ligin ribaunt kralı Ben Wallace 6'sı hücumdan 20 ribaunt aldı. Ayrıca 7 blok yapan Wallace, skora da 6 sayılık bir katkı sağladı. Richard Hamilton, Corliss Williamson ile birlikte 16 sayı atarak play-off serisine kalma mücadelesi veren eski takımını bozguna uğrattı. 
     Wizards, Milwaukee Bucks ile birlikte Doğu Konferansı'nda play-off mücadelesinde sınırda bulunuyor. Normal sürede 12'de 4 isabet sağlayan Hamilton, uzatmalarda ise 5 şuttan 3'ünde topu çemberden geçirmeyi başardı. 
     Wizards'da Jerry Stackhouse 28 sayı, Michael Jordan 23 sayı ve 11 ribaunt, Christian Laettner de 18 ribaunt ve 12 sayı gerçekleştirdi. 
     Batı Konferansı Pasifik Grubu lideri Kings, aynı grupta 5. sırada bulunan Golden State Warriors ile Sacramento'da karşılaştı. 
     Warriors karşısında üstüste 14. galibiyetini elde eden Kings'de Hidayet Türkoğlu, 12 dakika oynadı. Hidayet, bu süre içinde 4 şuttan 2'sini değerlendirerek, 5 sayı kaydetti. 2 ve 3 sayılık atışlarda 2'de 1 isabet sağlayan Hidayet, faul atışı ise kullanmadı. Türk basketbolcu ayrıca, 1'i hücumdan 5 ribaunt aldı, 2 asist yaptı, 1 top çaldı. 
     Sacramento'daki son 19 maçta 18. galibiyetini alan ve 7 oyuncunun çift haneli skor ürettiği Kings'de, Predrag Stojakoviç 20 ile sayı liderliğini elde ederken, Scot Pollard 15 sayı, 12 ribaunt, Chris Webber da 13 sayı ve 10 ribauntla ''double-double'' yaptı. 
     Warriors'da ise Gilbert Arenas, 22 sayıyla en çok sayı atan oyuncu olurken, ligde ilk maçına çıkan ''çaylak'' Mike Dunleavy 15 sayı, 7 ribaunt gerçekleştirdi. 
     Sonuçlar şöyle 
Boston Celtics-New Jersey Nets 74-87 
Miami Heat-Philadelphia 76ers 83-103 
Washington Wizards-Detroit Pistons 90-94 uzatmada 
Minnesota Timberwolves-Memphis Grizzlies 96-80 
Chicago Bulls-Atlanta Hawks 103-78 
Dallas Mavericks-Cleveland Cavaliers 114-93 
Utah Jazz-Denver Nuggets 99-81 
San Antonio Spurs-New York Knicks 97-105 
Sacramento Kings-Golden State Warriors 117-91 
Seattle Supersonics-Houston Rockets 100-94 

     





</TEXT>
</DOC>
