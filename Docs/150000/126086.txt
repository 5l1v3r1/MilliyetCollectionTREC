<DOC>
<DOCNO> 126086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sontur08.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Emniyet Müdürünün adresi tespit edilemedi... 
</HEADLINE>
<TEXT>

     Emniyet Genel Müdürlüğü Merkez Disiplin Kurulu Başkanlığı, hakkında ''5 gün göreve gelmemek'' iddiasıyla soruşturma açılan ve adresi tespit edilemeyen eski Emniyet Müdürü Mahmut Yahşi'ye, gazete ilanıyla ulaşmaya çalışıyor. 
     Sabah Gazetesi'nde yayımlanan ilana göre, Mahmut Yahşi hakkında, Giresun Emniyet Müdürlüğü kadrosunda görevli bulunduğu sırada 19-23 Ocak arasında göreve gelmediği gerekçesiyle soruşturma açıldı. Kurul, savunması alınması gereken Yahşi'ye, tüm aramalara rağmen ulaşılamayınca, gazeteye ilan vererek tebligat yaptı. 
     Emniyet Genel Müdürlüğü Merkez Disiplin Kurulu Başkanlığı'nca verilen ilanda, eski 4. Sınıf Emniyet Müdürü Mahmut Yahşi'nin, Emniyet Genel Müdürlüğü Merkez Disiplin Kurulu'na ait bir soruşturma dosyasının karara bağlanabilmesi için savunmasının alınması gerektiği kaydedildi. 
     İlanda, ''Giresun Emniyet Müdürlüğü kadrosunda görevliyken 19-20-21-22-23 Ocak günlerinde işlediği iddia olunan 5 gün göreve gelmemek'' suçuyla ilgili olarak, savunmasını 7 gün içinde Emniyet Genel Müdürlüğü Merkez Disiplin Kurulu Başkanlığı-Ankara adresine göndermesi istendi. 
     





</TEXT>
</DOC>
