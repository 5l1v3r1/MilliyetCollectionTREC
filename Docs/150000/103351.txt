<DOC>
<DOCNO> 103351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/soneko07.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
''Mavi yakalılar'' performansa dayalı ödüllendirmeden yana... 
</HEADLINE>
<TEXT>

     Konya Ticaret Odası'nca yaptırılan bir araştırma, ülkemizde ''mavi yakalılar'' olarak bilinen yüksek kademe yöneticilerinin performansa dayalı ödüllendirme beklediğini ortaya koydu. 
     Şirketlerin, personellerini ödüllendirme politikalarının ortaya çıkardığı sonuçları değerlendiren araştırmada, personelden yüksek verim elde etmek için şirketlerin etkili bir personel politikası uygulamaları gerektiği belirtildi. 
     Şirketler, hızla gelişen iş dünyasına ayak uydurması ve ödül sisteminin ayakta durabilmek için, 5 aşamalı bir programı uygulayarak personelden en yüksek verimi elde edebiliyor. 
     Birinci adımda etkili bir kurum stratejisi oluşturmakla işe başlayan firmaların, çalışanların beklentilerini gözönüne alarak doğru ödüllendirme yöntemini bulmaları ve hangi davranışın ödüllendirileceğini açıkça çalışana bildirmeleri gerekiyor. 
     İkinci aşamada personele verilen ödüllerin etkili olup olmadığı değerlendirilerek, patronun, parasal ödüllendirmenin yanı sıra personele, resmi motivasyon şemaları yerine günlük çalışma ortamında teşekkür etmesi ve başarılarını takdir etmek için kısa sürede olsa zaman ayırması gerekiyor. 
     Bunun da işe yaramadığını farkeden işverenin, çalışanın motivasyonunu artırıcı programlar uygulayıp, performans beklentilerini çok iyi ayarlaması isteniyor. 
     Araştırmada, şirketlerden ödüllendirme stratejilerini değiştirirken şirket hedeflerini ve maliyetlerini gözönünde bulundurmaları da öngörülen koşullar arasında yer alıyor. 
     
     ÖDÜLLENDİRME ORANI DÜŞÜK 
     Mavi yakalılar olarak bilinen yüksek kademe yöneticilerinin Türkiye'de performansa dayalı ödüllendirilemediği belirtilen araştırma sonucunda, mavi yakalıları performansa göre ödüllendiren şirketlerin Türkiye'deki oranının yüzde 27 ile çok düşük bir düzeyde olduğu vurgulanıyor. 
     ABD'de yaygın olarak uygulanan performansa bağlı ödüllendirme yönteminin firmaların rekabet gücünü yükselttiği, çalışanlara maaş artışı ve prim yerine kar payı ve hisse senedi gibi ödüllerin verilmesinin firmaların gelişimi ve verimliliği açışından büyük önem taşıdığı belirtiliyor. 
     





</TEXT>
</DOC>
