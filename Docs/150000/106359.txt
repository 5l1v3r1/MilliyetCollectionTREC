<DOC>
<DOCNO> 106359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/spor/ysenay.html </URL>
<DATE> 2002/09/08/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Enfes bir gece 
</HEADLINE>
<TEXT>

     Slovakya, Avrupa Şampiyonası’nın açılış maçında müthiş bir kazanma inadıyla başlıyordu oyuna... Çok çabuk ve gol arayan çizgi ataklarıyla kalemize sokulmaya çalışmaları beş - altı dakika sürdü sadece. 
     Slovakya’nın bu ateşli başlangıcı bizim takımı çok tahrik etmiş olacak ki, Dünya Üçüncüsü Türkiye, orta sahada kurduğu olağanüstü pres ve top kapma kavgalarıyla yavaş yavaş rakibini sahadan silmeye başlıyor, oyunun bütün pas viteslerini de milli formalı ayaklarımız ele geçiriyorlardı... Yıldıray, Emre, Hakan Ünsal ve Tugay’ın çıkardıkları zıpkın gibi sivri ve gol maksatlı toplar rakip savunmanın kademe anlayışını alt üst ediyordu... Bu tempo ve pas üstünlüğünün sahadaki diğer bir unsuru da tabii ki Okan’ın sakatlık sonrası oynama azgınlığından da kaynaklanıyordu... Türkiye şık ataklar ve gollerle serinin ilk maçında bütün tribünlerin alkışlarıyla sarmaş dolaş oluyordu bir anda... 
     Hakan Şükür’süz ve İlhan Mansız’sız Türkiye hücumda ne yapar suali bizim de kafamızı kurcalıyordu işin aslında sahaya gelirken... Ama maçın erken dakikalarında anlaşıldı ki, ne Arif, ne de Serhat oyunu kazanma çalışmalarında kimselerden geride kalmıyor ve sürekli bölge değiştirerek Slovakyalı markajcıları devamlı açığa düşürüyorlardı... Ayrıca Arif hareket halindeyken ani çıkışlarında birkaç metre daha geride kalıp, ofsayt çizgisini kontrol edebilse, Slovakya’nın ilk 45 dakikada gol havuzuna düşüp, sırıl sıklam hale gelmesi işten bile değildi... Bülent Korkmaz hem geçen yıl şampiyon Galatasaray’ın vazgeçilmez ismi olurken, hem de Şenol Güneş’in Dünya Üçüncüsü takımında ve dün akşam Slovakya karşısında enfes savunma kahramanlıklarına imza atarak, Yıldıray, Alpay, Tugay, Okan, kaleci Rüştü’yle birlikte takımının bel kemiğini oluşturuyordu... Yani Bülent, bir yerde de "futbol nüfus kağıdına bakarak oynanmaz" diyenleri ne kadar da haklı çıkarıyordu dün akşamki maçın keyif zevki içerisinde. 
     Özetlersek, Şenol Güneş hocamızın eldeki imkanlara göre en mükemmel isimlerden oluşturduğu Ay - Yıldızlı kadro dün Avrupa Şampiyonası’nda perdeyi net gol skoruyla süslüyor, oynadığı tempo kalitesiyle de gelecek adına bütün umut kapılarını sonuna kadar açıyordu. 
     



 SPOR 





























</TEXT>
</DOC>
