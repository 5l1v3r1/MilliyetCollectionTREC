<DOC>
<DOCNO> 124559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/siyaset/siy03.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa değişti, Erdoğan’ın yasağı kalktı 
</HEADLINE>
<TEXT>

     AKP Genel Başkanı Tayyip Erdoğan’ın milletvekili olmasını sağlamak için hazırlanan ve CHP’nin de destek verdiği üç maddelik Anayasa değişikliği jet hızıyla kabul edildi. 
     Teklifin, Erdoğan’ın yasağını kaldıran ve CHP’nin bir önerge vererek işkence yapanların milletvekili olamamasını eklemeye çalıştığı ancak başaramadığı 1. maddesinin gizli oylamasına 501 milletvekili katıldı. 444 kabul, 45 ret oyu, 9 çekimser, 3 de boş oy çıktı. Erdoğan’ın yasağını kaldıran madde kabul edildikten sonra katılım giderek düştü. Teklifin tümü üzerinde yapılan oylamaya 465 milletvekili katıldı. 440 kabul oyuna karşılık 18 ret oyu, 4 çekimser ve 3 de boş oy çıktı. 
     TBMM komisyonlarından geçmesi ve iki tur oylaması beş günde tamamlanan Anayasa değişikliğinin yürürlüğe girmesi, Cumhurbaşkanı Ahmet Necdet Sezer’in onayına kaldı. Anayasa uyarınca Sezer, değişikliği onaylayabilir, referanduma götürebilir ya da istediği maddeleri veto edebilir. 
     



 SİYASET 














</TEXT>
</DOC>
