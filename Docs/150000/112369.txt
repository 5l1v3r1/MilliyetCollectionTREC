<DOC>
<DOCNO> 112369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/spor/spo20.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Binicilikte Bayram      GENÇLİK ve Spor Genel Müdürlüğü İstanbul İl Müdürlüğü tarafından başlatılan 100 gönüllü 100 tesis projesi kapsamında tekrar elden geçirilen ve yapımı tamamlanan Maslak Binicilik Tesisleri bugün hizmete giriyor. İl Müdürü Vedat Bayram’ın girişimleri sonucu kulüplerle yapılan protokol sonucu 2.5 milyon dolar harcanarak yenilenen Atlıspor Kulübü, Spordan Sorumlu Devlet Bakanı Erdoğan Toprak’ın da katılacağı bir törenle saat 11.30’da hizmete girecek. 
     
TSYD’den anlamlı girişim      SPORDAN Sorumlu Devlet Bakanı Erdoğan Toprak, Onur Belge başkanlığındaki Türkiye Spor Yazarları Derneği TSYD genel merkez yöneticilerini kabul etti. Bakan Toprak ile Belge’nin daha önceki görüşmelerde TSYD’nin tesislerinden dar gelirli ailelerin çocukları ile özürlü vatandaşların yararlanabilmesi için bir protokol imzalanması konusunda anlaşmaya vardıkları, bu protokolün önümüzdeki günlerde TSYD’nin Levent’teki genel merkezinde imzalanacağı bildirildi. 
     
Collina geliyor      İTALYA’NIN Dünyaca ünlü futbol hakemi Pierluigi Collina, Aria’nın davetlisi olarak 12 Ekim’de İstanbul’a gelecek. FIFA tarafından 4 kez "yılın en iyi hakemi" seçilen 42 yaşındaki Collina’nın, Atatürk Havalimanı’nda aynı gün saat 15.00’de basın toplantısı düzenleyeceği bildirildi. 
     
Hakem hatası maç tekrarlatıyor      FRANSA 1. Ligi’nde oynanan ve lider Auxerre’in 3-1 üstünlüğüyle biten Auxerre-Sedan maçı hakem Moulin’in kural hatası yapması sonucu ileri bir tarihte tekrarlanacak. Yetkililer, maçın 75. dakikasında N’Diefi’nin Sedan adına attığı beraberlik golünden sonra, N’Diefi ve takım arkadaşı Camara’nın Auxerre yarı alanında olduğunu buna rağmen hakemin maçı başlatığını gerekçe gösterdiler. 
     
İtalyan iddiası      İTALYAN gazetesi Tutto Sport, Inter’in sezon sonunda Galatasaray’dan Hasan Şaş’ı ücretsiz alacağını yazdı. Tutto Sport ayrıca, Galatasaray’ın Milan’dan Serginho’yu istediğini, ancak bu öneriyi reddeden Brezilyalı futbolcunun ara transferde Türkiye’ye gidebileceğini yazdı. 
     
Birmot’ta muhteşem final      KOÇ Holding’e bağlı Birmot’un ana sponsorluğunda ve Drive dergisi tarafından Shell ve Oltaş’ın katkılarıyla düzenlenen Birmot Drive Fotoralli muhteşem bir finalle sona erdi. İzmit Körfez Yarış Pisti’nde ilk beşe kalan ekipler 2003 model Fiat Palio’yu kazanabilmek için nefes kesen bir mücadeleye giriştiler. Noter huzurunda yapılan yarışmada birinciliği Sercan - Özcan Ballı çifti kazandı. 
     
Filede yarı final heyecanı      ARJANTİN’DE devam eden Dünya Voleybol Şampiyonası’nda yarı finale yükselen ekipler belirlendi. Ev sahibi Arjantin, Fransa karşısında 3 - 1’lik sonuçla mağlup olurken, rakiplerini yenen Yugoslavya, Rusya ve Brezilya yarı final bileti alan diğer ülkeler oldu. Yarı finallerde Brezilya - Yugoslavya ve Fransa - Rusya karşı karşıya gelecek. 
     
     
     



 SPOR 


























</TEXT>
</DOC>
