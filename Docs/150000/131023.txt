<DOC>
<DOCNO> 131023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko39.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Piyasalar için yeterli güven ortamı sağlanamadı 
</HEADLINE>
<TEXT>

     Merkez Bankası Başkanı Süreyya Serdengeçti, yeterli güven ortamının hala sağlanamadığını belirterek, ''enflasyonun daha da aşağı çekilebilmesi için, daha fazla ve kalıcı bir güven ortamının oluşması gerekir'' dedi. 
     Serdengeçti, Bakanlar Kurulu'nun bugünkü toplantısında, ''Para politikası uygulamaları, makro ekonomik görünüm ve bekleyişler'' başlıklı bir sunum yaptı. 
     Merkez Bankası'nın internet sayfasında da yer alan sunumunda ''fiyat gelişmeleri ve enflasyon bekleyişlerine'' değinen Serdengeçti, uygulanan program çerçevesinde enflasyondaki gelişmelerin, temel referans noktaları olduğunu söyledi. 
     Orta ve uzun vadeli hedeflerinin, enflasyonu tek haneli rakamlara indirmek ve bu seviyelerde fiyat istikrarını sağlamak olduğunu hatırlatan Serdengeçti, ancak bu hedeflere yönelik çabalarda karşı karşıya kalabilecekleri bir takım risklerin de söz konusu olduğunu söyledi. Serdengeçti, bu risklerden bazılarını şöyle sıraladı 
     ''Program uygulamasında rehavete kapılınması. Kamu zamları, pogram dışında KİT açıklarını kapatmak için sürdürülür, bunun yanı sıra gevşemiş olan kamu maliyesi disiplini düzeltilemezse bunların 2003 enflasyon hedefini tehlikeye sokacağı açıktır. Bu noktada,aslında siyasi bir belge olan bütçenin temel dengesinin artık siyasi değil teknik bir gösterge olduğu kabul edilmelidir. 
     2002 yılı bütçe gerçekleşmelerinde karşımıza çıkan bazı sorunların 2003 yılı bütçesinde çözüme kavuşturulmadan tekrarlanması mali disiplin anlayışı açısından 2003 yılı enflasyon hedefimiz için önemli bir risktir. Fiyatlama ile vergi politikalarının kamu kesiminin finansman ihtiyaçları doğrultusunda oluşturulması bir risk unsurudur. 
     Yeterli güven ortamı hala sağlanamamıştır. Enflasyonun daha da aşağı çekilmesi için daha fazla ve kalıcı bir güven ortamının oluşması gerekir.'' Geçmiş enflasyona endeksli fiyatlama davranışlarının devamının özellikle eğitim, sağlık, konut sektöründe önemli bir risk oluşturduğuna da işaret eden Sergençti, şöyle devam etti 
     ''Uluslararsı siyaset alanında Irak'ka askeri harekat düzenlenmesi gibi belirsizlik yaratabilecek gelişmeler sonucu uluslararası petrol fiyatları ve bbuna bağlı olarak enerji fiyatlarında hpükümet ve Merkez Bankası'nın kontrol edemeyeceği ani yükselişler gibi dışsal şoklar yine birer risk unsurudur.'' 
     
     TEK TARAFLI EURO'YA GEÇMEK MÜMKÜN DEĞİL 

     Merkez Bankası Başkanı Süreyya Serdengeçti, kur rejimi konusunda zaman zaman gündeme getirilen, Avrupa Para Birliği'ne Türkiye'nin üyeliği gerçekleşmeden, tek taraflı olarak euro'ya geçilmesinin mümkün olmadığını söyledi. 
     Merkez Bankası Başkanı Süreyya Serdengeçti, Bakanlar Kurulu'na yaptığı sunumda, dalgalı kur rejimi altında oluşturulan para politikası uygulamalarının başarılı olmasının, bazı unsurlara bağlı olduğunu belirtti. 
     Serdengeçti bunları, '''dalgalı kur rejiminin fiyat istikrarına yönelik olarak etkin işleyişinin taviz verilmeksizin devam ettirilmesi, kamu borç stokunun azaltılması amacı ile faiz dışı fazlanın hedefler çerçevesinde sürdürülmesi, bankacılık sektörünün yeniden yapılandırılması sürecinin sonuçlandırılması, mali sektör-reel sektör fon aktarım kanalının kalıcı olarak işler duruma gelmesi ve ekonomide özel sektörün rolünün güçlendirilmesi'' olarak sıraladı. 
     Sunumunda, gelinen noktada, sabit veya öngörülebilir artışlı kur sistemine dönüşün mümkün olmadığını vurgulayan Serdengeçti, şöyle devam etti 
     ''Kur rejimi konusunda zaman zaman gündeme getirilen konu ise Avrupa Para Birliği'ne üyeliğimiz gerçekleşmeden, tek taraflı olarak Euro'ya geçilmesinin mümkün olup olmadığıdır. Bu, bize göre mümkün değildir. Çünkü öncelikle bu tür uygulama, Merkez bankası'nın borç veren son merci fonksiyonunu kaybetmesine neden olacaktır. Merkez Bankası, mali piyasalarda ortaya çıkabilecek ve nihai aşamada sistemin likidite sorunlarının giderilmesini gerektirecek durumlara, doğrudan müdahale edemeyecektir. 
     Tek taraflı euro uygulamasının bir diğer sakıncası ise para basma yetkisinin ortadan kalkması ile para basma yetkisini elinde tutan Merkez Bankası'nın, bu yetki dolayısıyla para basarak elde ettiği ve Hazine'ye aktardığı reel gelirden yoksun kalmasıdır. Bunlara ek olarak tek taraflı Euro uygulamasına Avrupa Merkez Bankası'na olumsuz baktığı görüşü yaygındır.'' Bu arada Dalgalı kur rejimi uygulamasına, Hükümet ve Merkez bankası tarafından birlikte karar verildiğinin altı çizilen sunumda, kur rejiminin belirlenmesinde bu ortak yetki ve sorumluluk geçmişte olduğu gibi bugunkü yasal çerçevede de varolduğu bildirildi. 
     
     KARARLAR, GELECEKTEKİ ENFLASYONA GÖRE ALINIYOR 

     Merkez Bankası'nın temel hedefi olan fiyat istikrarını sağlamak için, tüm kararlarını gelecekteki enflasyona bakarak aldığı belirtilen sunumda, enflasyonla mücadelede kararlılık, sıkı para ve maliye politikalarının uyumlu bir biçimde bugün olduğu gibi gelecekte de tavizsiz şekilde uygulanması ve ekonomide verimliliği artıracak yapısal reformların süraetle hayata geçirilmesinin önemine değinildi. 
     Sunumda, mevcut para politikası nominal çapasının, örtük enflasyon hedeflemesi olduğu ve para tabanında ek çapa işlevi gördüğü kaydedildi. 
     
     ENFLASYON HEDEFLEMESİ 

     Merkez Bankası para politikası stratejisinin nihai tasarımda şartlar oluştuğunda, enflasyon hedeflemesi rejimine geçilmesinin öngörüldüğü belirtilen sunumda, bu rejim altında para politikasının, enflasyonun kendisini doğrudan hedefleyeceği ve bu hedef sisteminin nominal çapası olacağı bildirildi. 
     Sunumda enflasyon hedeflemesi uygulamasının rol oynayacak etkenler hakkında bilgi de verildi. 
     Bugün itibarıyla Türkiye'de enflasyon hedeflemesine geçilmesi için gerekli ön koşullara bakıldığında pek çok alanda ilerlemenin kaydedildiği ifade edilen sunumda, bunlar hakkında açıklamalar yer aldı. Eflasyon hedeflemesinin rejimine geçiş sürecinde elde edilen kazanımlar sonrasında uygulamanın 2002 yılı sonunda başlatılmasının hatırlatıldığı sunumda, şöyle denildi 
     ''Ancak siyasi alanda yaşanan ve bekleyişleri etkileyen gelişmeler, seçim öncesi dönemde faiz oranlarında gözlenen artışın 2003 yılı borç yönetimi üzerinde baskı yaratması, sosyal güvenlik sistemi kaynaklı açıklar, vergi tahsilatında görülen gecikmeler gibi gelişmelerle kamu maliyesinin tekrar bozulma riskini gündeme getirmesi, kamu maliyesindeki bu bozulmanın yeniden yoğun kamu zamlarına neden olma ihtimali, gelirler politikasında gevşeme görülmesi uygulamaya daha ileri bir tarihte geçilmesini gerektirmektedir. Bunlara ek olarak, düşüncemiz, 2003 yılı içinde, söz konusu tablonun net biçimde ortaya konması sonrasında, enflasyon hedeflemesi rejimine resmi olarak geçilmesidir.'' 
     
     PROGRAMIN SÜRDÜRÜLEBİLİRLİĞİ 

     Serdengeçti sunumunda, son haftalarda görüldüğü gibi programın sürdürülebilirliğine ilişkin kuşkuların, bekleyişlerde çok çabuk bozulmalara yol açabildiği ve program hedefleri açısından tehlike yaratabildiği de vurguladı. 
     Kasım ayında yapılan seçimler sonrası, siyasi belirsizlik algılamasının ortadan kalkması ile oluşan iyimser havanın yanı sıra kamu maliyesindeki son yedi aydaki bozulmanın kısa vadedeki etkisi ile iç talepte belirgin bir canlanma gözlendiğine işaret edilen sunumda, ''Uzun vadede tehlikeli sonuçlar verebilecek kamu maliyesi bozulmasının yeniden düzelme sürecine girmesinin, son dönemdeki bu iyimser havanın bozulmasını önleyerek, faiz oranlarında ve döviz kurlarında kazanılacak istikrar ile birlikte üretimi olumlu etkileyeceği düşünülmektedir'' denildi. 
     Uygulanan program ve kamu sektöründe yapılan reformların, gönüllü veya gönülsüz Türkiye'de sermaye birikim sürecini değiştirdiği ifade edilen sunumda, esas olarak bankacılık reformu tamamlanmadan, bankalar tekrar kredi verme yeterliliği kazanmadan, reel sektörün toparlanmasının mümkün olmadığı bildirildi. 
     
     CARİ İŞLEMLER DENGESİ 1.9 MİLYAR DOLAR AÇIK VERECEK 

     Merkez Bankası Başkanı Süreyya Serdengeçti, 2002 yılı Cari işlemler dengesinin, dengeye çok yakın bir değerde gerçekleşeceğinin tahmin edildiği bildirdi. 
     Serdengeçti, cari işlemler dengesinin 2003 yılında ise 1.9 milyar dolar açık vermesinin öngörüldüğünü kaydetti. 
     Serdengeçti, sunumunda, 2002 yılındaki sermaye girişlerinin 6.4 milyar dolar ve 2003 yılında ise 6.5 milyar dolar düzeyinde olmasının beklendiği ifade edildi. 
     Sunumda, mevcut programın altında döviz kurunun artık bir neden değil, sonuç haline geldiği ifade edilerek, şöyle denildi 
     ''Bugün kurun seviyesi, mevcut tüm politika uygulamalaranın sonucunu yansıtır bir niteliktedir. Bu kapsamda, kurun genel eğilimine bakıldığında yapısal reformların yapılması, kamu maliye disiplininin sürmesi ve dış finansal destek Türk Lirası'na değer kazandırırken siyasi belirsizlik algılaması dolayısı ile programın sürdürülebileceğine ilişkin kuşkular Türk Lirası'na değer kaybettirmektedir.'' Kur politikasının sahibi olan Merkez Bankası'nın, döviz kurundaki gelişmeleri sadece enflasyon hedefi doğrultusunda değerlendireceği belirtilen sunumda, kurun seviyesinin mevcut herhangi bir kesime bankalara, ihracatçılara, ithalatçılara, döviz borcu ve alacağı olanlara göre ayarlanmasının söz konusu olmadığı bildirildi. 
     Ülkelerin rekabet gücünün sadece reel döviz kurunun seviyesi ile belirlenmediği ifade edilen sunumda, daha sonra rekabet gücünü belirleyen unsurlar hakkında bilgi verildi. 
     Sunumda, ''bu kapsamda Türkiye, ihracata dayalı bir büyüme stratejisi izleyecekse, ekonomide tüm birimler rekabet gücü kazanmak için ve verimlilik artışı ve teknolojik yenilenmeye yönelmeli ve firmaların artan girdi maliyetleri yakından incelenmelidir'' denildi. 
     Merkez Bankası'nın döviz piyasalarının gelişmesi ve etkinliğinin artmasına yönelik tedbirlere önem verdiği de vurgulanan sunumda, bu konuda yapılan çalışmalara açıklık getirildi. 
     





</TEXT>
</DOC>
