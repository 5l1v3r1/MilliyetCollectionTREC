<DOC>
<DOCNO> 145477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun33.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD-Rusya arasında soğuk savaş tarzı suçlamalar.." 
</HEADLINE>
<TEXT>

     ABD'de yayınlanan ''The Christian Science Monitor'' gazetesi, küresel terörle mücadelenin iki ana ortağı Rusya ve ABD arasında, son dönemde Irak krizi nedeniyle ortaya çıkan suçlamaların Soğuk Savaş dönemi tarzında olduğuna dikkat çekti. 
     Son dönem gelişmelere yer verilen haberde, ABD'nin hafta sonunda ''Irak'taki Amerikan askerlerinin Rus şirketlerinden sağlanan Rus yapımı silah ve teçhizatın tehdidi altında olduğu'' suçlaması hatırlatıldı. Haberde, Kremlin'e göre Rusya Devlet Başkanı Vladimir Putin'in, ABD Başkanı George Bush'la yaptığı telefon görüşmesinde bu iddiayı kızgın bir şekilde yalanladığı ve İran konusunda olduğu gibi yanıtlanmayan benzer sorulara da sert cevap verdiği aktarıldı. 
     Haberde, Moskova'nın da Rus sınırlarında U2 casus uçağı uçması nedeniyle ABD'yi ''soğuk savaş pratiklerine dönmekle'' suçladığı, Duma'nın nükleer silah başlıklarının 3'te 2 oranında azaltılmasını öngören Moskova anlaşmasını belirsiz bir süreyle ertelediği gibi gelişmeler değerlendirildi. 
     
     RUSYA'DA AMERİKAN POLİTİKASINA TEPKİLER 
     Gazeteye, son dönem Rusya-ABD ilişkilerini değerlendiren Moskova Devlet Üniversitesi'nden karşılaştırmalı siyaset bölüm başkanı Aleksandır Panarin, ülkede ''1960'lardan beri Amerikan karşıtı hassasiyetin bu denli yükselmediği'' değerlendirmesinde bulundu. 
     Panarin, Rusya'da seçimlerin yaklaştığını ve bütün politikacıların kamuoyunun görüşlerini hesaba katmak zorunda olduğunu ifade etti. 
     Aleksandır Panarin ayrıca, Moskova'da, ABD'nin gelecekteki niyetlerinin belirsiz olduğu görüşünün bulunduğunu kaydederek, ''Amerikalılar Irak'ın direnişini hızla kırarsa bir sonraki hedefleri İran mı olacak Rusya, bölgede olabilecek tehditlerden korkmak için haklı nedenlere sahip'' dedi. 
     Rusya Dışişleri Bakanlığı'nın Çağdaş Uluslararası Araştırmalar Enstitüsü yöneticisi Yevgeni Bazhanov da Irak meselesinin dışında kalmanın Rusları kızdıracağını açıkladı ve ''bunun nedeninin çok fazla ekonomik olmadığını, Rusya'nın ABD'nin dünyayı yönetiyor gibi davranmasını kabul etmeyeceğini'' söyledi. 
     Bazhanov da Panarin gibi, ABD'nin Irak'tan sonra yeni hedeflere yönelmesi halinde çok tehlikeli bir durum olacağına dair endişelerini aktararak, ''Çok yakında ya da sonra, ABD dünyadaki bütün sorunları çözemeyeceğini anlamak zorundadır. BM ile Rusya ve diğerleriyle işbirliği yapması gerek'' diye konuştu. 
     Bazhanov, iki ülkenin birlikte çalışmasının önemine de dikkat çekti. 
     Rusya'da yapılan son kamuoyu yoklamalarında, ABD'nin Irak'taki müdahalesine karşı çıkan Rusların oranının yüzde 90'larda olduğu belirtiliyor. 
     
     ''TOMAHAWK KANADINDA DEMOKRASİ'' 
     Irak konusunda Fransa ve Almanya ile birlikte hareket eden Rusya'nın Dışişleri Bakanı İgor İvanov, Cumartesi günü yaptığı açıklamada, ''Irak'ın Tomahawkların kanadında gelen demokrasiye ihtiyacı yok'' demişti. 
     Putin de Irak savaşının Ortadoğu'yu istikrarsızlığa itebileceği ve kargaşanın eski Sovyetler Birliği topraklarına yayılabileceği endişesini dile getirmişti. 
     




</TEXT>
</DOC>
