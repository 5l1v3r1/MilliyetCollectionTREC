<DOC>
<DOCNO> 118924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur14.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Kıbrıs planı için zamanlama kötü oldu'' 
</HEADLINE>
<TEXT>

     CHP Genel Başkanı Deniz Baykal, BM Genel Sekreteri Kofi Annan'ın hazırladığı Kıbrıs raporunun, Türkiye açışından uygun olmayan bir zamana rastladığını belirterek, ''Yeni hükümet göreve başlamadı. Mevcut hükümet, konuya sorumluluğunu devretme psikolojisi içinde baktı. Denktaş, çok önemli bir sağlık sorunu ile karşı karşıya. Bunlar da ciddi bir engel oluşturuyor'' dedi. 
     Avrupa Sosyalistleri Partisi PES Konsey toplantısı için Varşova'da bulunan CHP Genel Başkanı Baykal, bugün katılacağı toplantı ve yapacağı ikili temaslar öncesinde, Türkiye'den kendisi ile birlikte gelen gazetecilere bir değerlendirme yaptı. 
     Yunanistan Başbakanı Kostas Simitis ile yarın yapacağı görüşme anımsatılarak, bu görüşmede Kıbrıs planının gündeme gelip gelmeyeceğine ilişkin bir soruyu yanıtlarken Baykal şunları kaydetti 
     ''Görüşmemizde bu konunun öncelikle ele alınması söz konusu olmaz. Görüşmemizin amacı Türkiye'nin AB içinde yer almasına yönelik bekleyişlerimizi ele almak, değerlendirmek. Kıbrıs konusunda Türkiye'nin daha ayrıntılı bir değerlendirme yapmaya ihtiyacı var. Türkiye'de iktidar boşluğu söz konusu. Var olan hükümet görevden ayrılıyor, yeni hükümet daha göreve gelmedi. Bu konu çok ciddi ele alınıp, incelenmesi gereken bir konu. Yunanlılar'ın bu konuda daha hazırlıklı olduğu anlaşılıyor. 
     Türkiye açısından, BM Genel Sekreteri Kofi Annan'ın yapmış olduğu hazırlık, uygun olmayan bir zamana denk geldi. Yeni hükümet göreve başlamadı, mevcut hükümet, sorumluluğunu devretme psikolojisi içinde bu konuya baktı. Denktaş çok önemli bir sağlık sorunu ile karşı karşıya. Bunlar da ciddi bir engel oluşturuyor. Hepimiz, bir an önce barışçı bir çözümün ortaya çıkmasını destekliyoruz. Simitis ile yapacağım görüşmede, konuyu ben açmayacağım. Sadece bazı temennilerde bulunacağım.'' 
     
     ''MİLLETVEKİLLİĞİ SAYGINLIĞI İNŞA EDİLMELİ'' 

     CHP Lideri, bir gazetecinin, etik yasası ile ilgili çalışmalara dikkat çekerek, milletvekillerinin, ''siyaset mi ticaret mi'' tercihi ile karşı karşıya kalması durumunda tavırlarının ne olacağını sorması üzerine, milletvekili saygınlığının inşa edilmesine ihtiyaç bulunduğunu söyledi. 
     CHP olarak, bu yöndeki bir düzenlemeye katkı vereceklerini kaydeden Baykal, ''Milletvekillerinin yapamayacağı işler ile ilgili yasal düzenlemeler bir an önce gerçekleştirilmelidir'' görüşünü dile getirdi. 
     
     IRAK SORUNU 

     Baykal, Irak ile ilgili gelişmelere ilişkin bir soru üzerine de BM'nin Irak ile ilgili kararının çok memnuniyet verici olduğunu ve Türkiye'nin zaman kazandığını söyledi. Baykal, ''Umarım, askeri harekat olasılığı tümüyle ortadan kalkar. Bunun gerçekleşmesi Türkiye'ye önemli bir şans getirir. Türkiye, güvenliğini artırmış, barışı sağlamış vaziyette temel sorunlarına yönelme imkanı elde eder'' diye konuştu. 
     Terörist Usame bin Ladin'in, dolaylı olarak Irak harekatına yönelik tehditler içeren bir kasetin yayınlandığına dikkat çeken Baykal, ''Bu Ladin ile Irak arasında bağlantı kurmak isteyenlere fırsat verecek galiba. Umarım barış bir an önce gerçekleşir'' dedi. 
     
     GALATASARAY'IN YENİLGİSİ 

     Baykal, gazetecilerin Galatasaray'ın dün akşam Barcelona karşısındaki yenilgisini anımsatmaları üzerine de yenilgiden mutsuz olduğunu ifade ederek, ''Maçı izlemedim. Sonucunu bile öğrenmek istemedim ama bazı Fenerbahçeli arkadaşlar kulağıma fısıldadı'' diyerek, espiri yaptı. 
     





</TEXT>
</DOC>
