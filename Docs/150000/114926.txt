<DOC>
<DOCNO> 114926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur22.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
15 bin dolar fidye için kaçırılan çocuk öldürüldü 
</HEADLINE>
<TEXT>

     Konya'nın Kulu ilçesinde, kaçırılarak serbest bırakılması için babasından 15 bin dolar fidye alınan çocuğun cesedi okulunun yanındaki bir kuyuda bulundu. Fidye olayına karıştığı belirlenen Burhan Ç. 16 adlı bir genç yakalandı. 
     Kulu'da kuyumculuk yapan Ali Akkaya'yı dün telefonla arayan bir kişi, "İlhan elimizde, biz seni daha sonra ararız" diyerek telefonu kapattı. 
     Telefonu kapatır kapatmaz evi arayan ve 12 yaşındaki oğlu İlhan'ın okuldan dönmediğini öğrenen baba Ali Akkaya, gittiği okulda da çocuğunu bulamayarak tekrar işyerine döndü. Çocuğu kaçıran kişi, açtığı ikinci telefonda ise Akkaya'ya çocuğunu teslim etmek için 15 bin dolar hazırlayarak, parayı yarım saat içinde Tuta Petrol İstasyonu'nda bulunan barakaya bırakmasını istedi. 
     Çocuğunu kurtarmak için parayı hemen hazırlayarak istenilen yere bırakan Ali Akkaya, çocuğunun kendisine teslim edilmemesi üzerine polise başvurdu. Fidyeci bu arada, baba Akkaya'yı arayarak "Neden polise haber verdin" diyerek telefonu kapattı. 
     Bölgede geniş çaplı bir soruşturma başlatan güvenlik güçleri, İlhan'ın cesedini, 7.sınıfında öğrenim gördüğü Alparslan İlköğretim Okulu yakınlarındaki bir kuyuda buldular. 
     Fidye olayının kendilerine bildirilmesinden sonra polisin başlattığı geniş çaplı operasyonda, Burhan Ç. 16 adlı bir genç yakalandı. Burhan Ç.'nin ifadesinde, çocuğu Recep K.'nın 18 kaçırdığını söyledi. Öldürülen 12 yaşındaki İlhan Akkaya'nın üzerinde 100-150 milyon lira civarında para bulunduğu belirtildi. 
     





</TEXT>
</DOC>
