<DOC>
<DOCNO> 127413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/yazar/altan.html </URL>
<DATE> 2002/12/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
1903-2003 
</HEADLINE>
<TEXT>

     1903 yılına girerken ne Saddam sorunu vardı ne de Pentagon’un, 5 yıl süreyle Diyarbakır’da konuşlandırmayı düşündüğü 80 bin Amerikan askeri sorunu. 
     II. Abdülhamit, tahta çıkışının 28. yılını yaşamaya hazırlanıyordu. Henüz gizli bir örgüt olan İttihat ve Terakki’nin komitacıları ise, Alman İmparatoru II. Wilhelm’in de el altından desteğiyle Selanik’te Abdülhamit’i devirmeyi planlıyorlardı. 
     
     Ozan ve iyi bir sahne adamı olan Ercüment Behzat Lav, çocukken yaşadığı, Selanik’teki evlerinin alt katındaki gizli komitacı toplantılarını anlatırdı. 
     Her hafta gizli bir toplantı vardı. O hafta toplantıya gelmeyenlerin "hain" çıkmasından kuşkulanılırdı. 
     Ve komitacılardan biri şöyle derdi 
     - Ha gelmemiştir Zeki bu hafta da... Var mısınız koyalım Zeki’yi kur’aya 
     Zeki’yi kur’aya koymak "hain" kabul edildiğinden ötürü Zeki’yi infaz edecek, yani öldürecek komitacının saptanması demekti. 
     Kur’a çekilir ve tetikçi olarak kimin adı çıktıysa hafta içinde o, Zeki’yi vurup öldürürdü. 
     
     Ercüment Behzat Lav, Zeki’nin öldürülmesinden sonraki toplantıyı harika anlatırdı. 
     Komitacılar evin alt katında toplanıp, kapının kol demirini vururlardı. 
     Gizli hücrenin başkanı, gelenleri gözden geçirir ve şöyle derdi 
     - Boküna vurmuşuzdur Zeki’yi... Bak Mustafa yine gelmedi, asıl "hain" Mustafa’dır. Var mısınız koyalım Mustafa’yı kur’aya 
     
     II. Abdülhamit’in tahtından indirilmesi... II. Meşrutiyet’in ilanı, coşkuyla söylenen marşlar, "Çok yaşasın Niyazi’ler, Enver’ler..." 
     Ve kabinenin dahi haberi yokken bir gecede Enver Paşa ile Talat Paşa’nın aldığı kararla Türk bayrağı çekmiş 2 Alman zırhlısının Odesa’yı bombardıman etmesi ve Osmanlı devletinin Rusya’ya, dolayısıyla da İtilaf Devletleri’ne yani İngiltere’ye, Fransa’ya, İtalya’ya, Japonya’ya saldırıya geçerek, I. Dünya Savaşı’na girmesi... 
     
     Ne karşılığında 
     Alman İmparatoru II. Wilhelm’in verdiği 5 milyon altın karşılığında... 
     Sarıkamış’ta soğuktan donarak ölen 73 bin askerden başka Galiçya’da, Çanakkale’de, Yemen’de, Suriye’de ölüp giden 2 milyon insan... 
     Bir gecede İngiltere ve Fransa’ya da savaş ilan ettiğin zaman gerek İngiltere’nin, gerek Fransa’nın Akdeniz’deki filolarının, Çanakkale’ye dümen kıracakları belliydi. 
     Osmanlı devletinin ise askeri deniz kuvveti neredeyse yok gibiydi. 
     Ve Enver Paşa, Alman Genelkurmayı’na sormamıştı bile 
     - Biz Rusya’ya saldırınca, İngiltere’nin Akdeniz donanması ile Fransız savaş gemileri Çanakkale’ye dümen kırarlarsa Akdeniz’deki Alman donanması, onları durdurabilecek mi, diye... 
     
     Alman Genelkurmayı, Alman donanmasını risk etmemiş ve Çanakkale’yi Liman von Sanders komutasında, bizim Mehmetçik’ler ve ilk üniversiteli ihtiyat zabitleriyle savunmayı yeğlemişti. Sonuç 300 bin şehit... 
     Ve sonra yine yenilgi ve kendilerine saldırarak savaşa girdiğimiz İtilaf Devletleri’nin İstanbul’u işgali... 
     
     Sanki İtilaf Devletleri bize saldırmış da, İstanbul’u işgal etmişler gibi de, hamasi şiirler yazılmıştı 
     
     Binlerce can dirilse de nakletse geçmişi, 
     Dağlar lisana gelse de anlatsa hepsini 
     Garbın cebin-i zalimi affetmedim seni 
     Türküm ve düşmanım sana kalsam da tek kişi... 
     
     Okullarda tarih dersleri, politik propagandalara alet edilmemeli ama, nerde bizde o objektivite... 
     
     Şimdi de 2003 yılına giriyoruz... ABD Başkanı Bush Saddam’ı devirmek için Irak’a saldırmaya kararlı görünüyor. 
     Ankara’da bir yığın pazarlık... 
     Pentagon, Türkiye’de konuşlandıracağı askeri güçleriyle, Kuzey Irak’tan mı saldıracak Saddam’a 
     Ankara, neye "evet" diyecek, neye "hayır" 
     Washington’dan alınacak yardım ne kadar olacak 
     Binbir öngörü, binbir spekülasyon, binbir yorum... 
     
     Saçımız ak mı, kara mı, önümüze düşünce anlayacağız... Alt tarafı 45 gün içinde her şey, apaçık ortaya çıkacak... 
     2003 yılı pek hışımlı geliyor... Haydi bakalım, hayırlısı... 
     
     







Başbakan Gül’ün penceresinden 


1903-2003 


YÖK kavgası... 


AKP’nin politikası 


Hayatın gerçekleri ya da ince denge 


Putin ansızın 


Atalet ve Kandırma Partisi 


Üniversiteler neden tedirgin 


Savaşın maliyet hesapları 


Beklerim yolunu, aylar boyunca... 


Ekinciler Holding yaklaşım’ için faiz pazarlığında 


Savaş rüzg rı 2 


AKP frene basıyor 


Türklerin direniş kültürü 


Koş vatandaş koş 1 


AK Parti ne isterse, bu Meclis’ten geçer 


</TEXT>
</DOC>
