<DOC>
<DOCNO> 110139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/yasam/yas06.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kör kurşunlardan sessiz ayakkabılara 
</HEADLINE>
<TEXT>

Bilinçsiz silah kullanımı sonucu can veren binlerce kişi, geride kalan ayakkabılarıyla’ anıldı 
     SEMRA PELEK İstanbul 

     Bireysel Silahlanmaya Hayır’ sloganıyla Umut Vakfı ve İstanbul Büyükşehir Belediyesi’nin Taksim’de düzenlediği anma töreninde onlarca kişi, yitirdikleri yakınlarının ayakkabılarını kırmızı halı üzerine bıraktı. Oğlu Umut Dedeman’ı dokuz yıl önce kaybeden Umut Vakfı Kurucu Başkanı Nazire Dedeman, yaptığı açılış konuşmasında, "Yaralama ve ölüm olaylarındaki faillerin 950’si çocuktu. Başka canların yanmaması için aileler ve siyasiler önlem almalı. Gazetelerde okuduğunuz ölüm haberlerinin hepsi gerçek ve sizin içinizi yakmayan bu haberler geride kalan anne ve babaların yıkımıdır" dedi. 
     
     Onlar artık anılarda kaldı 
     Dedeman, ardından da Sessiz ayakkabıların yürüyüşü’ ismiyle simgeleştirilen kırmızı halı üzerine, oğlu Umut için beyaz güller bıraktı. 
     Daha sonra da yine silahlar yüzünden yakınlarını kaybedenler, halı üzerine yakınlarının ayakkabılarını, resimlerini ve okul formalarını koydu. Balet Tan Sağtürk’ün performansı ve soprano Gülderen Erdoğmuş’un müzik dinletisiyle süren törene İstanbul Büyükşehir Belediyesi Başkanvekili Ümit Özerol ile kızını trafik kazasında kaybeden Boray Uras ve Özlem Taşkent de katıldı. 
     



 YAŞAM 

















</TEXT>
</DOC>
