<DOC>
<DOCNO> 110195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/sontur16.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP salı günü ertelemeyi önlemek için grup kararı alacak... 
</HEADLINE>
<TEXT>

     DYP Genel Başkanı Tansu Çiller partisinin seçimin engellenmesinin karşısında olduğunu belirterek, ertelemeyi önlemek için 1 Ekim Salı günü Meclis'te grup kararı alacaklarını bildirdi. 
     Çiller, İstanbul'da bugünkü seçim çalışmalarına, Büyükçekmece'ye bağlı Mimarsinan'dan başladı. 
     ''ANA'' adlı parti otobüsüne binerek DYP'nin 3. bölge milletvekili adaylarıyla birlikte bölgeye gelen Çiller, burada ''Başbakan Çiller'' sloganlarıyla karşılandı. 
     DYP Mimarsinan Belde Teşkilatı binasının açılışını yapan Çiller, basın mensuplarına, seçimi erteletme girişimleri hakkında açıklamalarda bulundu. 
     Türkiye'nin önünde çok büyük bir engel bulunduğunu kaydeden Çiller, şunları söyledi 
     ''Kimi partiler, artık DYP'nin gümbür gümbür geliyor olmasından korkuya kapılmışlardır. Bu korku refleksi, seçim ertelemelerine doğru gitmektedir. DYP bunun karşısındadır. Bunu önlemek için Salı günü Meclis'te grup toplantısı yapıp, karar alacağız. Ayrıca bütün liderleri dolaşarak, bunun olmaması gerektiğini savunacağız. Bu konuda hiçbir liderin millete rağmen bir şey yapma hakkı yoktur. Türkiye'yi kaosa götürürüz. Millet artık seçim istiyor. Meclis'in yenilenmesini istiyor. Yapılması gereken şey, artık dümdüz bu yolda devam etmektir.'' Çiller, seçimlerde yüzde 10 olan ülke barajının yüzde 5'e indirilmek istendiğine de işaret ederek, bunun anlamının 5-6 partili koalisyonlar olduğunu kaydetti. 
     Ancak, 5-6 partili koalisyonların Türkiye'yi tahrip edeceğini ve istikrarsızlığın kurumsallaştırılacağını savunan Çiller, bunun tümüyle karşısında olduğunu bildirdi. 
     Seçimi erteletmek isteyenlerin arzusunun Seçim Yasası'nı değiştirmek değil, ne olursa olsun Meclis'e girmek olduğunu ifade eden Çiller, bu tutumun demokrasiyle bağdaşmadığını dile getirdi. 
     Çiller, sandığın, demokrasinin onuru olduğunu ifade ederek, ''Meclis'te bu kadar büyük çoğunlukla seçim kararı alındıktan sonra sandıktan kaçmak, demokrasinin onuruna, hukuk ilkelerine aykırıdır. Zaten yurtdışından gelenler, aybaşı itibariyle oy vermeye başlayacaklar. Dolayısıyla bu onların hakkını gasp etmektir'' diye konuştu. 
     
     ''MERKEZ SAĞ ADRESİNİ BULMUŞTUR'' 

     DYP Genel Başkanı Çiller, partisinin ''gümbür gümbür geldiğini'' ve her yerde miting düzenlediklerini belirterek, şöyle devam etti 
     ''Artık merkez sağ adresini bulmuştur. Bu Kırat'tır. Burada birleşildiği zaman çözüm gelecektir. Türk ekonomisini bilen ekip sadece bizde var. Bir 'Milli Takım ruhu' istiyoruz. Bu Milli Takım ruhunun DYP ve Kırat'ta buluşması tavanda zaten olmuştur. Tavanda bütün merkez sağ siyasi hareketi bütünleşmiştir. Menderesler, Akbulutlar, Bayarlar, Türkeşler hepimiz biraraya geldik. Bunun bir anlamı var. Diyoruz ki tabana, siz de birleşin. Millet bunu tabanda yaparsa çözüm gelir. İş, aş gelir. Herkesin ekmeği büyür. Türkiye büyük bir devlet olur. AB'ye büyük bir devlet olarak gireriz. Milli Takım ruhuyla Türkiye'yi şahlandırırız. '' 
     
     ''ECEVİT'TEN RANDEVU İSTEDİM'' 

     ''Seçimi erteletme girişimlerine karşı DYP ve MHP'nin sağlam durduğunu'' söyleyen bir gazetecinin, ''DSP Genel Başkanı ve Başbakan Bülent Ecevit ile özel bir görüşme yapıp, yapmayacağını'' sorması üzerine Çiller, şöyle dedi 
     ''Bilhassa Ecevit'ten randevu istedim. Kendisi eğer samimiyse, bizim gibi grup kararı alır. Bu samimiyeti ispat etme dönemidir. Hem içinde yokum, hem içinde varım gibi bir duruş yakışmaz. Zaten siyasi etikle bağdaşmadığını sayın Ecevit ifade etmiştir. Şimdi onun gereğini millet beklemektedir.'' Partililere hitaben de kısa bir konuşma yapan Çiller, İstanbul'da hedeflerinin birinci parti olmak olduğunu söyledi. 
     





</TEXT>
</DOC>
