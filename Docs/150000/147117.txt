<DOC>
<DOCNO> 147117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/ekonomi/eko01.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Türkiye’nin desteklenmesini istiyor 
</HEADLINE>
<TEXT>

Beyaz Saray Sözcüsü, Bazı Kongre üyeleri Türkiye’ye karşı tepkililer. Ancak Başkan’ın görüşü, Türkiye’nin desteklenmesi gereken bir müttefik olduğu yönündedir’ dedi 
     YASEMİN ÇONGAR Washington 

     Bush yönetiminin Türkiye’ye verilmesini öngördüğü, 1 milyar dolarlık hibe, ABD Kongresi’nin Tahsisler Komitesi’nden onay alırken, Beyaz Saray, bu yardımın Senato ve Temsilciler Meclisi’nin genel kurullarında da kabul edilmesini istediğini bildirdi. Beyaz Saray Sözcüsü Ari Fleischer, "Bazı Kongre üyeleri Türkiye’ye tepkililer. Yardım konusunda nasıl bir karar alacaklarını genel kurullarda göreceğiz. Ancak Başkan’ın görüşü, Türkiye’nin desteklenmesi gereken bir müttefik olduğu yönündedir" dedi. 
     Beyaz Saray Bütçe Direktörü Mitch Daniels de Bush’un Kongre’den Türkiye için talep ettiği 8.5 milyar dolar kredi ve kredi garantilerine dönüşebilir 1 milyar dolarlık hibe konusunda ABD yasama organının duyarlı olacağını umduklarını söyledi. Daniels, CNBC’ye yaptığı açıklamada, "Türk ekonomisinin çökmesi, özellikle bu noktada, ABD’nin çıkarına değildir. Yeni hükümet ile bazı açık görüş ayrılıkları var ama bu onların ilerlemesini sürdüren başarılı bir ülke olma gereğini ortadan kaldırmıyor" dedi. 
     
     Yardımın yolu açıldı 
     Bu arada Bush yönetiminin, savaş bütçesi kapsamında Türkiye’ye verilmesini öngördüğü 1 milyar dolarlık hibe ABD Kongresi’ndeki ilk engeli aştı. Temsilciler Meclisi ve Senato’nun harcamalardan sorumlu Tahsisler Komiteleri, 80 milyar dolara yaklaşan savaş bütçesini onayladı. Bütçe, Türkiye için öngörülen miktarda değişiklik yapılmaksızın, Temsilciler Meclisi ve Senato genel kurullarına sevk edildi. 
     
Harçlık vermeyelim’ dediler      Temsilciler Meclisi Tahsisler Komitesi, savaş bütçesini ele alırken Türkiye’yi tartıştı. Temsilciler Meclisi Uluslararası İlişkiler Komitesi’nin iki lideri Henry Hyde ve Tom Lantos’un, "Türkiye’ye yardımın bir ölçüde azaltılması ve koşullandırılması" yönündeki yazılı talepleri gündeme alınmadı. Cumhuriyetçi Partili Randy Cunningham, "Türkiye bize karşı tavrının anlamını biliyor. Ben, çocuklarım bilerek kötü bir şey yaptıklarında, onlara daha fazla harçlık vermem" diyerek, 1 milyar dolarlık hibenin bütçeden çıkarılmasını istedi. Bu öneri reddedildi. 
     


SİYASET 



















</TEXT>
</DOC>
