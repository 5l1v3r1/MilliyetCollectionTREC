<DOC>
<DOCNO> 136149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/spor/spo03.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz savunmanın 
</HEADLINE>
<TEXT>

Ali Sami Yen Stadı’nın müteahhiti Spor Yapı’nın sahibi Mürsel Meral, Galatasaray Yönetimi’nin isteğine rağmen çimlerin bozulmaması için kendilerinin temizlemeye karşı çıktıklarını belirtti 
     HALİL ÖZER 

     "Mühendisler yanaşmadı" 
     ALİ Sami Yen Stadı’nın çimlerini ve saha bakımını yapan Spor Yapı’nın sahibi Mürsel Meral, Galatasaray’a haksız yere yüklenildiğini söyledi. Meral, yöneticilerin stadın temizlenmesi için kendilerine istekte bulunduğunu belirtti. Meral, "Ama biz bunu kabul etmedik. Geçen sene Kocaelispor maçında sahaya makine girdi, çimler harap oldu. Bu işte kasıt yok. Mühendisler teknik olarak bu sahanın temizlenmesine ve oynanmasına karşı çıktılar" dedi. 
     
     "30 kişilik ekip vardı" 
     KOCAELi’DEKİ sahanın temizlenmesinin, Ali Sami Yen ile karşılaştırılmasını anlayamadığını söyleyen Meral, "Orada 3 santim kar vardı. Temizlenmese de oynanırdı" dedi. Beşiktaş’ın sahasının da bakımını yapan şirketin sahibi, "Aynı olay İnönü’de olsa yine oynatmazdık. Biz doğru olanı yaptık. Ama maç pazar günü olsa oynanırdı. Temizlemek için süre gerekir. Benim o sahada 30 kişilik ekibim vardı ama bu işin olanağı yoktu" diye konuştu. 
     
Dost olmak için dostça davransınlar      Beşiktaş’a karşılık 
     GALATASARAY Yönetimi, Denizlispor maçının ertelenmesi nedeniyle kendilerine yöneltilen eleştirilere bir hayli şaşırdı. Sahanın temizlenmemesi konusunda hiç bir art niyetleri olmadığını söyleyen Futbol Şubesi Sorumlusu Burak Elmas özellikle Beşiktaş’ın tepkisine hayret ettiklerini belirtti, "Bize Mondragon olayında da bu tür sözler söylediler. Dost olmak için önce dost gibi davranmak lazım" diye konuştu. 
     
     "Şirkete sorsunlar" 
     ELMAS, "Eğer Beşiktaş bize inanmıyorsa bu çim şirketiyle görüşmeli. Kendi stadlarının da bakımını aynı şirket yapıyor. Bu sözlerin hiç anlamı yok. Eğer sahaya makine sokulsaydı, çime ciddi zararlar verilirdi" dedi. Elmas şöyle devam etti "Biz de seyircimizle kucaklaşmak istiyorduk. Biz Avrupa’nın en büyük kulüplerinden birisiyiz. Kimseyle oynamaya çekinmeyiz. Olayları başka türlü yorumlamanın alemi yok." 
     
Aslan’dan işbaşı      CİM - BOM ertelemenin ardından, ara vermeden Bursaspor maçının hazırlıklarına başladı. Florya Metin Oktay Tesisleri’nde karla kaplı üst sahada çalışan Sarı - Kırmızılılar’ın neşeli olmaları dikkatlerden kaçmadı. Antrenmana sakatlıkları devam eden Ümit Karan, Suat Kaya, Mehmet Bölükbaşı, milli takım kampına katılmak için ülkesi İsrail’e giden Revivo ve izinli olan Berkant katılmadı. Grip olan Vedat, boynunda ağrı meydana gelen Arif ve sol baldır alt bölümünde gerilme olan Ümit Davala ise idmanı yarıda bıraktı. 
     



 SPOR 






























</TEXT>
</DOC>
