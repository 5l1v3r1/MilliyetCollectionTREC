<DOC>
<DOCNO> 115347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur53.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP MKYK Üyesi Yağcıoğlu tutuklandı 
</HEADLINE>
<TEXT>

     Ankara Kaçakçılık ve Organize Suçlar Müdürlüğü ekiplerince gözaltına alındıktan sonra Antalya polisine teslim edilen ANAP Merkez Karar Yönetim Kurulu MKYK Üyesi ve eski Samsun Milletvekili Süleyman Yağcıoğlu, "çıkar amaçlı suç örgütü kurarak haksız kazanç sağlamak, örgüt adına zorla tahsilat yapmak ve faaliyette bulunmak, tehdit" iddialarıyla çıkarıldığı Antalya'da nöbetçi mahkemece tutuklanarak cezaevine konuldu. 
     Antalya'da Peker Kuyumculuk'un sahipleri Süreyya Pekel ve Kemal Peker'in bir grubun, kendilerini darp ve tehdit ederek, 1 trilyon 100 milyar lira istedikleri iddiasıyla Antalya Cumhuriyet Savcılığı'na şikayette bulunmaları sonucunda soruşturma başlatan Antalya Kaçakçılık ve Organize Suçlar Şube Müdürlüğü ekipleri, aralarında eski ANAP Samsun Milletvekili Süleyman Yağcıoğlu'nun da bulunduğu 7 kişi için "cürüm işlemek amacıyla teşekkül oluşturmak" iddiasıyla gözaltına alınma emri çıkardı. 
     Olayda adı "aracı" olarak geçen ve Süreyya Pekel ile Kemal Peker'i telefonla arayarak tehdit ettiği iddia edilen sanık Süleyman Yağcıoğlu Ankara Kaçakçılık ve Organize Suçlar Şube Müdürlüğü ekipleri tarafından gözaltına alınarak, Antalya'ya getirildi. 
     Burada yapılan sorgulamanın ardından adliyeye getirilen Yağcıoğlu, soruşturmayı yürüten Cumhuriyet Savcısı Cafer Tüfekçi'ye iki saat süreyle ifade verdi. 
     "Çıkar amaçlı suç örgütü kurarak haksız kazanç sağlamak, örgüt adına zorla tahsilat yapmak ve faaliyette bulunmak, tehdit" iddiasıyla Nöbetçi Ağır Ceza Mahkemesi'ne sevk edilen Yağcıoğlu, tutuklanarak cezaevine konuldu. 
     Mahkemenin ardından gazetecilerin hakkındaki iddialarla ilgili sorularına, "Bütün iddialar yalan. Bana komplo kurdular" cevabı veren Yağcıoğlu, iddiaların asılsız olduğunu söyledi. 
     





</TEXT>
</DOC>
