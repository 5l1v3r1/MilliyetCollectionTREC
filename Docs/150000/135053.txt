<DOC>
<DOCNO> 135053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo08.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Ankaragücü maçı hazırlıklarına başladı... 
</HEADLINE>
<TEXT>

     Fenerbahçe, ligin 19. haftasında deplasmanda Ankaragücü ile oynayacağı maçın hazırlıklarına başladı. 
     Teknik sorumlu Oğuz Çetin yönetiminde, Samandıra Tesisleri'nde gerçekleştirilen ve yaklaşık 1 saat süren idmanda, Beşiktaş maçında forma giyen futbolcular kondisyoner Stefano Marone eşliğinde salonda çalıştı. Diğer futbolcular ise pas çalışmasının ardından çift kale maç oynadı. 
     Antrenman maçında Ortega, Beschastnykh, Kemal, Mirkoviç, Cem ve Ali Akdeniz'den oluşan kırmızı takım, Yusuf, Erhan, Rebrov, Semih, Fatih ve Erman'ın yer aldığı mavi takımı 10-7 yendi. Kırmızı takımda 5 gol atan Beschastnykh ile 4 gol atan Kemal performanslarıyla teknik heyeti sevindirirken, 1 golü de Ortega kaydetti. Mavi takımın golleri ise Semih 4 , Erhan, Rebrov ve Fatih'ten geldi. 
     
     STEVİÇ'TE BOYUN FITIĞI 

     Boyun fıtığı teşhisi konan Yugoslav futbolcu Miroslav Steviç, tedavi olmak için Almanya'ya gitti. 
     Sarı-lacivertli takımın yaptığı antrenmanda yer almayan Steviç'in, Almanya'da bir süre tedavi olduktan sonra İstanbul'a döneceği bildirildi. 
     Sakatlığı nedeniyle tedavisi süren İsmail'in takımdan ayrı koşu yaptığı antrenmanda, belinde ağrıları olan Ogün de tesislerde tedavi oldu. 
     Fenerbahçe, Ankaragücü maçının hazırlıklarını akşam yapacağı antrenmanla sürdürecek. 

     
</TEXT>
</DOC>
