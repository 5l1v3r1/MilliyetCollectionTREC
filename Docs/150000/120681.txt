<DOC>
<DOCNO> 120681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/guncel/gun03.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi istedi, kendi aldı 
</HEADLINE>
<TEXT>

Polis Vakfı kaynaklarıyla aldırılan 500 milyarlık zırhlı aracın alımında, Polis Vakfı Başkanı olarak Emniyet Genel Müdürü Önal’ın imzası var 
     TOLGA ŞARDAN Ankara 

     Emniyet Genel Müdürü Kemal Önal’ın terör örgütlerinin eylemlerine karşı korunmak amacıyla Polis Vakfı kaynaklarıyla aldırdığı 500 milyar liralık zırhlı makam aracı için Vakıf Başkanı olarak kendisinin onay verdiği ortaya çıktı. İçişleri Bakanı Abdülkadir Aksu, "Konuyla ilgili olarak detaylı bilgi istedim" dedi. 
     Edinilen bilgiye göre araç alımıyla ilgili ilk teklif vakfın Ocak 2002’deki bir toplantısında gündeme geldi. Emniyet Genel Müdürlüğü demirbaşında kayıtlı olan BMW marka zırhlı aracın yetersiz kaldığı gerekçesiyle hizmet dışı kalması üzerine Önal, toplantıda konuyu görüşmeye açtı. Vakıf yöneticileri öncelikle teklif alınmasında anlaştı. Mercedes firmasının S 500 model için verdiği 486 bin euro’luk fiyatı pahalı bulan yönetim kurulu, araç alımının gereksiz olduğunu belirtince teklif askıya alındı. 
     
     FİYAT DÜŞÜRDÜ 
     Vakfın nisan ayında yapılan bir başka toplantısında gündemi sunan Önal, 38. sırada Batman Emniyet Müdürü’ne, 39. sırada ise Emniyet Genel Müdürü’ne zırhlı makam aracı alınmasını teklif etti. Kurul, 38. sıradaki teklife onay verince 39. maddedeki teklifi de kabul etmek zorunda kaldı. Önal, mevcut BMW ile uzun yola gidilemediğini bildirip yeni aracın gerekliliğine dikkat çekti. 
     Bunun üzerine ikinci kez fiyat veren firma 7 derecelik zırhı 5 dereceye indirip aracın bedelini 313 bin euro’ya düşürdü. Bu sırada Batman Emniyet Müdürü için BMW marka zırhlı bir makam aracı alındı. Görüşmeler sürerken firma bu kez başka bir teklif getirip ellerinde hazır bulunan S 600 Long 6 dereceli zırhlı özel modeli 305 bin euro’ya satabileceğini bildirdi. Önal başkanlığında toplanan yönetim kurulu alımın yapılmasına karar verdi. Toplantıda, "Batman Emniyet Müdürü için ihtiyaç varsa, genel müdür için haydi haydi var" görüşü ağır bastı. 
     
     TAKİPÇİSİ AKSU OLDU 
     İçişleri Bakanı Abdülkadir Aksu, konuyla ilgili bilgi istediğini belirterek, "Takip ediyorum. İlk aldığım bilgi bu alımın 3-4 ay önce yapıldığı yolunda. Araç, 26 Nisan 2002 tarihli vakıf toplantısında alınan karar gereğince alınmış. Ağustos ayında da alım için firmaya akreditif açılmış" diye konuştu. 
     



 GÜNCEL 




















</TEXT>
</DOC>
