<DOC>
<DOCNO> 118502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur16.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'nin Kıbrıs Planı'na Türk Dışişleri nasıl bakıyor.. 
</HEADLINE>
<TEXT>

     BM Genel Sekreteri Kofi Annan'ın dün Kıbrıs'taki taraflara sunduğu çözüm planı, Dışişleri Bakanlığı'nda masaya yatırıldı. 
     KKTC'nin Ankara Büyükelçisi Ahmet Zeki Bulunç'un da katıldığı toplantıda, planda Türk tarafına yakın ve uzak olan yaklaşımlar incelendi. 
     Diplomatik kaynaklar, KKTC'nin egemenliği konusunda herhangi bir sıkıntı bulunmadığını belirtirken, bunun sadece ön değerlendirmeye göre yapılan bir tespit olduğuna işaret ettiler. 
     Kaynaklar, planda yer alan geri dönüşüm, toprak ve mal-mülk konularında ise rahatsızlıkların bulunduğunu, bu konuların müzakere edilmesi gerektiğini ifade ettiler. 
     Dışişleri Bakanlığı'nda konuyla ilgili toplantıların devam edeceği, sonucun siyasi iradeye sunulacağı kaydedildi. 
     Bu arada, Dışişleri Bakanlığı yetkililerinin BM'nin çözüm planı hakkında AK Parti Genel Başkanı Recep Tayyip Erdoğan'ı bilgilendirecekleri belirtildi. 
     
     ERDOĞAN'IN AVRUPA GEZİSİ 
     Erdoğan, Kopenhag zirvesinde Türkiye'ye müzakere tarihi verilmesi için ilk yurtdışı ziyaretini yarın İtalya'ya yapacak. 
     Roma'daki temaslarında Dışişleri Bakanlığı Müsteşar Yardımcısı Büyükelçi Akıp Alptuna'nın eşlik edeceği Erdoğan, 18 Kasım'da Yunanistan'a ve İspanya'ya gidecek. 20 Kasım'da Brüksel'de temaslarda bulunacak olan Erdoğan'a gezilerinde Dışişleri Bakanlığı'ndan farklı isimlerin eşlik etmesi öngörülüyor. 
     
     ''DEĞERLENDİRME BELGESİ'' AB KOMİSYONU'NDA 
     Bu arada, AB Komisyonu'nun Türkiye 2002 İlerleme Raporu'nu açıklanmasının ardından, AB Genel Sekreterliği'nin ABGS katkısıyla, İç Koordinasyon ve Uyum Komitesi'ne İKUK üye kamu kurum ve kuruluşlarının yardımlarıyla hazırlanan ''Değerlendirme Belgesi'' AB Komisyonu'na gönderildi. 
     Edinilen bilgiye göre, ABGS tarafından geçen hafta Dışişleri Bakanlığı'na gönderilen İngilizce metin, bakanlık tarafından AB Komisyonu'na yollandı. 
     ''Değerlendirme Belgesi'', İlerleme Raporu'ndaki bazı eksik bilgilerin ve raporun yayınlanmasından sonraki dönemde Türkiye'de meydana gelen gelişmelerin analizini içeriyor. 
     Belge, Kophenhag süreci kadar, AB Komisyonu tarafından hazırlanacak yeni Katılım Ortaklığı Belgesi'nin doğru verilere dayanması açısından da önem taşıyor. 
     





</TEXT>
</DOC>
