<DOC>
<DOCNO> 134349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur15.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis otosu gasp edilince, soyguncular minibüsle izlendi 
</HEADLINE>
<TEXT>

     Bolu'da gişelerde görevli polis memurunun otosunu gasp eden gaspçı ile gaspçıyı yoldan geçen minibüsle takip etmek zorunda kalan polis arasında, filmleri aratmayacak bir kovalamaca yaşandı. 
     Çaydurt Otoyol gişelerinde bulunan Trafik Bölge İstasyon Amirliği önüne gelen Fuzuli Yıldız 39 , kapıda nöbet tutan polis memuru Turan Markoç'tan sigara istedi. Aniden polise saldırarak, elindeki MP-5 makineli tüfeği ele geçirmeye çalışan Yıldız ile polis memuru arasında kısa süreli bir boğuşma yaşandı. 
     Polis memuru Markoç'un dengesini kaybederek düşmesini fırsat bilen Fuzuli Yıldız, istasyonun önünde park halinde bulunan ve kontak anahtarı üzerinde olan 14 A 0087 plakalı polis otosunu gasp ederek kaçmaya başladı. 
     Polis memuru Turan Markoç da gişelerden çıkış yapan bir minibüse binerek gaspçıyı takibe aldı, 155 Polis İmdat telefonunu da arayarak yardım istedi. 
     
     ''NEFES KESEN KOVALAMACA'' 

     Polis otosunu gasp ederek kaçan Yıldız ve otoyu minibüsle takip eden polis memuru arasındaki kovalamaca, yaklaşık 15 dakika sürdü. 
     Takip, gaspçı Fuzuli Yıldız'ın aracın hakimiyetini kaybederek, önünde seyreden Mehmet Becikoğlu'nun kullandığı 14 DY 757 plakalı kamyonete arkadan çarpmasıyla son buldu. Kaza sonucu araçta sıkışan gaspçı, olay yerine gelen polis ve 112 Acil Yardım ekipleri tarafından kurtarılarak Bolu İzzet Baysal Devlet Hastanesi'ne kaldırıldı. 
     Başından ağır yaralanan Yıldız'ın hayati tehlikesi bulunduğu, Ankara'ya sevk edilebileceği öğrenildi. 
     
     PSİKOLOJİK TEDAVİ GÖRDÜĞÜ BELİRLENDİ 

     Olay yerine gelen Bolu Emniyet Müdürü Uğur Gür, ''Polis otosunu gasp ederek kaçmak, ölümüne bir davranış'' dedi. 
     Gür, şu bilgileri verdi 
     ''Şahsın üzerinde psikolojik tedavi görenlerin kullandığı ilaçlardan çıktı. Malatya-Yeşilyurt nüfusuna kayıtlı olan bu kişi, daha önce Malatya'da kasıtlı yangın çıkarmak suçundan gözaltına alınmış. Üzerinden çıkan telefondan tedavi gördüğü doktora ulaştık. Doktor şahsın 5-6 yıldır psikosomatik depresyon tedavisi gördüğünü söyledi. Şahsın hayati tehlikesi mevcut ve konuşamıyor'' dedi. 
     





</TEXT>
</DOC>
