<DOC>
<DOCNO> 140913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/siyaset/siy07.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Başörtüsünde geriye dönüş yok... 
</HEADLINE>
<TEXT>

Cumhurbaşkanı, kamu kuruluşları ve üniversitelere başörtüsü girmemesinin kanunlarla garanti altına alındığını vurguladı 
     SELMAN EKİCİ Ankara 

     Cumhurbaşkanı Ahmet Necdet Sezer, kamu kuruluşlarına ve üniversitelere bir daha başörtüsünün giremeyeceğini belirterek, "Bu konuda geriye dönüş yok" dedi. 
     Marmara Grubu Vakfı, İnsan Hakları Platformu adına Müjgan Suver ve beraberindeki heyeti kabul eden Sezer, kamu kuruluşları ve üniversitelere başörtüsü girmemesinin kanunlarla garanti altına alındığını ifade etti. Atatürk İlke ve İnkılapları’na bağlı bir eğitim sistemini öngören Anayasa’nın 42. maddesinin ortadan kaldırılamayacağını vurgulayan Sezer, eğitimdeki düzenlemelerin bu yasaya uygun yapılması gerektiğini kaydetti. 
     Türkiye Cumhuriyeti’nin 80. yılının kutlanacağını hatırlatan Sezer, insanların eğitim alanındaki tartışmalarla emeklerini boşa harcadıklarını söyledi. 
     
     Ben de imza atarım’ 
     Suver de Sezer’e yükseköğretim yasa tasarısı taslağı konusundaki görüşlerini aktardıklarını ve kendisine bir bildiri sunduklarını kaydetti. Sezer’in "Ben de altına imza atarım" dediği ifade edilen bildiri şöyle 
     "Eğitimde çağdaşlaşma ve demokratikleşme adı altında yapılmak istenen düzenlemelerin yakın takipçisi olduğumuzu bildiririz. Son yıllarda belli çevrelerce Cumhuriyet, demokrasinin önünde engel hatta karşıtı gibi gösterilerek kavram kargaşası yaratılmaya, zihinler bulandırılmaya çalışılmaktadır." 
     



 SİYASET 
















</TEXT>
</DOC>
