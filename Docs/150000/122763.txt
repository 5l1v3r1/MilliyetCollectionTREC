<DOC>
<DOCNO> 122763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/guncel/gun03.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Narsis miyim yoksa 
</HEADLINE>
<TEXT>

Kendine şık olmak, kendini üstün görmek, sürekli başarı tutkusu taşımak... Psikiyatrlara göre bu, narsis ruh halini gösteriyor ve belli bir noktadan sonra uzman yardımı gerektiriyor 
     AYŞEGÜL AYDOĞAN İstanbul 

     Narsislik, bir kişilik yapısı ve ruh hali olarak daha çok "büyüklük hastalığı" olarak bilinir. Psikiyatride ise ciddi bir sorun olarak görülen narsis ruh hali, bir noktadan sonra uzman yardımı gerektiriyor. 
     Narsis ruh halini "Kendine şık olmak, kendini sevmek, ben merkezci olmak, kendini üstün görmek, gururlu ve kibirli, sürekli başarı tutkusu taşımak" diye tanımlayan Prof. Dr. Nevzat Tarhan, narsislerin diğer özelliklerini şöyle özetledi 
     
     Sıradan insan olamazlar 
     "Sıradan bir insan olmaktan nefret ederler ve bundan korkarlar. O yüzden çok çalışırlar. Eleştiriye tahammülsüzdürler, hep övülme ve takdir beklerler. Yarışmacıdırlar, yardım sevmezler, ilk aşkları kendileridir, güçlü insanları yanlarında barındırmazlar, tatminsizdirler. Dünyanın kendi ekseni etrafında dönmesini ister. Kendine bağlı çalışanları sürekli çıkarı için kullanır. Nankördür, vefa duygusu yoktur. Küstah davranır. Başarıyla takdir edilir ama sevilmez. Çalışkan bilinir ama burnu havada, soğuk olarak tanınır." 
     Bu kişilik özelliğinin en önemli yanının farkına varıldığında düzeltilmesi olduğunu kaydeden Tarhan, "Kişilik özelliğidir ama farkına varılırsa kişilik bozukluğu haline dönüşmez" dedi. 
     
     TEST 
CEVAPLA, KENDİNİ TANI      Bu görüşlerin kaçına katıldığınızı belirleyin. Testi kendiniz için de, başkası için de yapabilirsiniz. 
     1 - Büyük, ünlü ve zengin olma hayallerim vardır. Ünlü ve zengin biri gibi davranırım. 
     2 - Önemli bir kişi olduğumu biliyorum. Gerçekten de akıllı ve yetenekliyimdir. 
     3 - Yaşıtlarımdan daha fazla şey başarmışımdır. 
     4 - Başkalarını kolayca karalarım. 
     5 - Başkalarının kusurlarıyla ilgilenmek hoşuma gider. 
     6 - İstediğim yapılmayınca sinirlenirim. Gerekçesinin hiç önemi yok. 
     7 - Kesinlikle hata yapmam. 
     8 - Hatalı olduğumu asla kabul ettiremezsiniz. 
     9- Hiç kimse benden daha çok tanınamaz, büyük diye gösterilenlerin abartıldığını biliyorum. 
     10 - Hedefe ulaşmak için her yol geçerlidir. Başkalarını kullanmak dahil. 
     11 - Her şeyi kategorize ederim, kendim için önemliye öncelik veririm. 
     12 - Görüştüğüm, yaşadığım kişilerde çok seçiciyimdir. 
     13 - Giyimim ve kullandığım arabam özeldir. 
     14 - Başkalarının duyguları düşünceleri beni ilgilendirmez. Hele de beklentim yoksa. 
     15 - Sorumluluklarımı bilirim, uyarılmak hoşuma gitmez, kendimi baskı altında hissederim. 
     16 - Özel biri olduğum için, kuralların bana göre düzenlenmesi doğru olandır. 
     17 - Her konuda bilgiliyimdir. İnsanlar yönelttiğim sorularla ve konuşmalarımla bana hak verirler. 
     18 - Tek sorunum yanlış anlaşılmak. 
     19 - Sık sık kendime haksızlık yapıldığını düşünüyorum.. 
     20 - İnsanlar, başarıları ve başarılı insanları severler. 
     21 - Rekabet, yarışmak ruhumun özelliği. Kaybetmeye asla tahammülüm yok. 
     22 - Beni eleştirenlerin aslında kıskandıklarını biliyorum. 
     23 - İdealime aykırı olan düşünceleri dikkate dahi almam. 
     24 - Başarı, güç, zenginlik ünlü olmak konuları birinci derecede ilgi alanım ve tek hedefimdir. 
     
     Değerlendirme 
     Doğrular 10’dan fazla ise narsis ruh halinin olduğunu gösterir. Narsis bir eğilim taşıyorsanız, bunu fark etmeniz yüzde 50 başarı demektir. Başkalarını anlamak ve değerlendirmek, eleştiriyi dinlemek, kendinizden söz etmemeye çalışmak, kimliğinizi belirtmeden gizlice yardım etmek, yardımsever faaliyetlere kendinizi katmak amaçlarınız olsun. Kişiliğinizi bu yönde geliştirme çabası göstermeye çalışın, yine başaramıyorsanız profesyonel yardım alın. 
     Narsis kişileri değiştirmek isteyenler ise ailede eğer böyle biri varsa değiştirmeye çalışmasınlar. Aksi takdirde narsis kişilik özellikleri daha çok beslenir. Eleştiri yapın ama haklı gerekçeleriniz olsun. Bunun için hazırlıklı olun. Doğaçlama eleştirmeyin. İlk anda tepki verir ama narsis ruh hali varsa hatasını düzeltir. Onaylamadığınız davranışlarını söyleyin. Ama kavga diliyle değil. Herkesin kendi özeli olsun. 
     



 GÜNCEL 

















</TEXT>
</DOC>
