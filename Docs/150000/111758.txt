<DOC>
<DOCNO> 111758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/yasam/yas02.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut’lar yetmedi 
</HEADLINE>
<TEXT>

Daha iki aylıkken lösemi’ teşhisi konuldu Umut’a. Ailenin çaresizliğini görenler e-mail’lerle yardım aradı... 
Ancak bulunan ilk kan bile bedenine giremeden, kendi için örülen patiklere ayaklarını sokamadan öldü minik Umut... 
     ŞÜKRAN PAKKAN İstanbul 

     Geçtiğimiz haftalarda, e-mail’lerine bakan yüzlerce kişi "Umut bebek size sesleniyor" başlıklı bir mesajla karşılaştı. Mesajda, lösemi hastası 5 aylık bir bebeğin A grubu RH negatif’ kana acil ihtiyaç duyduğu yazıyordu. Doktorların minik bedenine rağmen son derece dirençli ve cesur buldukları için hastalığı atlatabileceği umuduğunu taşıdığı bebeğin adı Umut’tu... 
     
     Daha 5 aylıktı... 
     Mail’i yazan kişi de, tüm okuyanlara "Hiçbir şey yapamasanız da lütfen olabildiğince çok kişiye bu maili gönderin" sözleriyle yardım istiyordu. Minik Umut’un sürekli kanının değişmesi gerekiyordu. 
     Ardından, evin telefonları kilitlendi, birçok insan hastaneye koştu. O güne kadar, hastane masraflarını borç harçla ödemeye çalışan baba Ali Filiz de, o sırada kanını satarak oğluna son kez kan temin etmişti. 
     
     Hollanda’dan bile aradılar 
     Umut’un yaşaması için internet kullanıcıları seferber oldu, Almanya’dan, Hollanda’dan, Türkiye’nin dört bir yanından kan göndermek istedi mail’i okuyanlar. Ancak bulunan ilk kan bile Umut’un bedenine giremeden, minik bebek hayata gözlerini yumdu, henüz beş aylıkken... 
     Umut’un 36 yaşındaki annesi Çiçek Filiz, aslında biri 15, diğeri 17 yaşındaki kızlarının ardından yıllarca çocuk istemedi. Ekonomik zorluk çektikleri için yaşamak ve kapıcı olarak çalışmak zorunda kaldıkları bodrum katında hayallerine ulaşamadılar. Filiz ailesi, memleketleri Ordu’ya dönmeye karar verdiklerinde kızlarının ısrarıyla bir bebek dünyaya getirmeye kararı aldı. 
     
     Talihsizlikler peş peşe 
     Umut bebek, 19 Nisan’da dünyaya gözlerini açtı. 4 kilo 400 gram ağırlığındaydı. Göbek kanaması teşhisi konulduktan sonra 4 gün boyunca kuvöze alındı. Ve Çocuk Bayramı 23 Nisan’da taburcu oldu. 
     11 günlükken ise iki gününü Acil Servis’te geçirmek zorunda kaldı. Çünkü, testislerinde meydana gelen morluk nedeniyle ameliyata gerek duyuldu. İki gün sonucunda normale dördü ve müdahaleden vazgeçildi. 
     
     İki ay direndi Umut... 
     Umut iki aylıkken midesindeki bulantılar nedeniyle doktora giden anne Çiçek, bebeğin de kontrollerini yaptırdı. Umut’ta kan düşüklüğü gözlendi. Üç doktor, bebeği uzun uzun sevdikten sonra aileye "Bu bebek lösemi, umudumuz düşük ancak önümüzdeki 4 gün çok önemli, yine de atlatabilir" dediler. 
     Baba, topladığı paralarla tedaviyi başlattı. Umut kritik dört günü atlattı ama iki ay daha yaşayabildi. 
     
     Yardım yetişmedi 
     Umut’un son günlerinde kan bulabilmek için ailenin çırpındığını gören bir vatandaş, bebek ve ailenin bilgilerini alıp, e-mail yoluyla kan isteğini birkaç arkadaşına gönderdi. Mail böylece yayıldı, Türkiye’den yurtdışına çıktı. 
     Ancak Umut, tüm bu çabalar başlamışken Regaip Kandili gecesi yaşama gözlerini yumdu... Ailesinin kendisi için hazırladığı beşik, araba ve bir dolap giysiyi kullanamadı. 
     Güneydoğu gazilerinden Baba Filiz, şimdi bir yandan kızını ve eşini teselliye uğraşırken, 190 milyon lira aylıkla çalıştığı apartmandan nasıl para biriktirip 8 milyara varan borçlarını ödeyebileceğini düşünüyor. Sonra da büyük umutlarda geldikleri İstanbul’dan, Ordu’ya dönmenin planlarını yapıyor. 
     
     
     



 YAŞAM 


















</TEXT>
</DOC>
