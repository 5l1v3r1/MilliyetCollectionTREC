<DOC>
<DOCNO> 135332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur31.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişli'de karı kocaya çarpan otomobilin şoförü tutuklandı 
</HEADLINE>
<TEXT>

     Şişli'de yoldan geçmeye çalışan Şenol ve Şeniz Toksoy çiftine çarparak ölümüne yol açtığı iddiasıyla gözaltına alınan Fermani Özgür Altun, sevk edildiği adliyede tutuklanarak cezaevine konuldu. 
     4. Levent Metro İstasyonu yakınında dün meydana gelen kazadan sonra olay yerinden hızla uzaklaşan ve bir süre sonra terk edilmiş olarak bulunan 34 TT 895 plakalı otomobilin sürücüsü olduğu gerekçesiyle gözaltına alınan Fermani Özgür Altun, Şehit Mürüvvet Akpınar Polis Merkezi'nden bugün Şişli Cumhuriyet Başsavcılığı'na gönderildi. 
     Burada soruşturmayı yürüten Cumhuriyet Savcısı Ali Bal tarafından sorgulanan Altun, ''tedbirsizlik ve dikkatsizlik sonucu 2 kişinin ölümüne sebebiyet vermek'' suçundan tutuklanması istemiyle Şişli Nöbetçi 1. Sulh Ceza Mahkemesi'ne gönderildi. 
     Nöbetçi mahkemenin de yeniden yapılan sorgulamanın ardından tutuklanmasını kararlaştırdığı Altun'un avukatları, karara, bir üst mahkeme olan Şişli 7. Asliye Ceza Mahkemesi'nde itiraz etti. 
     İtirazı inceleyen bu mahkeme de, Şişli 1. Sulh Ceza Mahkemesi'nin kararını yerinde bularak tutukluluğa yapılan itirazı reddetti. 
     Bunun üzerine Bayrampaşa Cezaevi'ne gönderilen Altun'un eski milletvekili olan babası Dünya Ehli Beyt Vakfı Genel Başkanı Fermani Altun, Toksoy çiftine çarpan otomobillerinin olaydan önce çalındığını iddia etti. 
     Toksoy çiftinin ölümüne üzüldüğünü anlatan Altun, çiftin konuşma ve duyma engelli çocuklarına yardımda bulunacağını söyledi. 
     
     MAHKEME İFADESİ 
     Bu arada Fermani Özgür Altun'un, nöbetçi mahkemedeki ifadesinde, ''O gün Akatlar'da, saat 20.00-23.00 arası nişanlımda kaldım. Dışarı çıktığımda aracım yerinde yoktu. Yanlış park nedeniyle çekildiğini düşünerek Ulus otoparkına gittim. Ancak aracın orada olmadığını gördüm. Etiler Karakolu'na gittim. Oradan Levent Karakolu'na gönderdiler. Burada tutanak tutuldu. Bu sırada emniyetten, aracımın kazaya karıştığına dair telefon geldi. Kazaya karışmış değilim. Aracı çalanlar kazaya sebebiyet vermiştir. Suçlamaları kabul etmiyorum'' dediği öğrenildi. 
     
     DİĞER ARAÇ SÜRÜCÜSÜ DE ARANIYOR 
     Öte yandan polis, Şenol Toksoy ve 5 aylık hamile eşi Şeniz Toksoy'a çarparak ölümlerine yol açan 34 EJP 02 plakalı diğer otomobilin sürücüsüne de ulaşmaya çalışıyor. 
     Söz konusu otomobilin 5 kez el değiştirdiğinin belirlendiğini kaydeden polis yetkilileri, bunlardan bazılarının noter kanalıyla yapılan, bazılarının ise 2 kişi arasında imza altına alınan satışlar olduğunu kaydettiler. 
     Aracın önceki 2 bayan sahibine ulaşarak ifadelerinin alındığını anlatan polis yetkilileri, son sahibi ile olay anında aracı kullanan kişiye ulaşılmaya çalışıldığını bildirdiler. 
     Olayda hayatlarını kaybeden Şenol ve Şeniz Toksoy'un cenazelerinin ise, Ordu'da öğleyin kılınan namazın ardından toprağa verildiği öğrenildi. 
     





</TEXT>
</DOC>
