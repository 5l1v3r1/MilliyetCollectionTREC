<DOC>
<DOCNO> 141578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/siyaset/siy01.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongre üyeleri Bush’tan tezkere mesajı getirdi 
</HEADLINE>
<TEXT>
Bush Tezkereyi pazartesi çıkarın... Erdoğan Yetişmez 
Amerikan heyetine sitemde bulunan AKP lideri Erdoğan, ikinci tezkere için yeniden müzakerelerin yolunu açtı, ancak tarih vermedi 
     UTKU ÇAKIRÖZER, ABDULLAH KARAKUŞ Ankara 

     ABD Başkanı George Bush, önceki gün ABD Kongre üyeleri Robert Wexler, Mike Rogers ve Ed Whitefeld aracılığıyla AKP lideri Recep Tayyip Erdoğan’a "tezkereyi pazartesi çıkarın" mesajı gönderdi. Erdoğan ise "Siirt’te seçim var. Türkiye’deki bu yasal sürecin tamamlanması gerekir" diyerek tezkerenin pazartesiye yetişmeyeceğini bildirdi. 
     Kongre üyeleri önceki akşam Erdoğan’ı Genel Merkez’de ziyaret etti. Görüşmede Erdoğan, ABD ile ikinci tezkere için yeniden müzakerelerin yolunu açtı ama tarih vermedi. 
     
     ANLAŞMAZLIK 1 GÜNDE BİTER 
     Kongre üyeleri ise önceki müzakerelerde bazı yanlış anlamalar olduğunu belirterek, "Gelin oturalım, ne istiyorsanız çözüme kavuşturalım. Bütün sıkıntılarınızı masanın üzerine koyalım. Sıkıntıları giderelim. Aramızda yanlış anlaşılmadan kaynaklanan spekülasyon kalmasın. Görüşmeleri doğrudan hükümet üyeleri ile yapalım. Bir günde bu işi çözelim" teklifinde bulundu. 
     Kongre üyeleri Bush’un tezkere ricasını da ileterek, "Pazartesi tezkere gelmeli. Artık geriye sayım başladı. Siz olsanız da, olmasanız da bir operasyon olacak. Biz sizi de yanımızda görmek istiyoruz. Bu tezkere daha fazla geçikmemeli" dedi. 
     Kesin tarih vermekten kaçınan Erdoğan ise Siirt seçimleriyle başlayacak ve kendisini başbakanlığa taşıyacak yeni sürece değindi. Erdoğan, "Türkiye’deki yasal süreci beklemeniz gerekir. Bu süreç tamamlanmadan tezkerenin Meclis’ten geçmesi güç olabilir" karşılığını verdi. 
     
     ABD’YE SİTEMLER 
     Erdoğan, ABD heyetine sitemlerini şu sözlerle aktardı 
     "Asker sayısını başta 20 bin dediniz, sonradan 62 bine çıkardınız. Kuzey Irak’ta ciddi endişeler var. Türkmenlerin Irak’ın asli unsuru olması konusundaki talebimizi kabul etmediniz. Bu konuda soru işaretleri var. Ekonomik yardım paketinde Kongre onayı gecikirse ne olacağı belli değil. Türkiye’yi küçük düşürücü yayınların çıkmasına izin verdiniz. Bunlar milletvekillerini çok üzdü." 
     



 SİYASET 


















</TEXT>
</DOC>
