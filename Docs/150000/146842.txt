<DOC>
<DOCNO> 146842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo16.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor Galatasaray'ı eli boş gönderebilecek güçteyiz 
</HEADLINE>
<TEXT>

     Diyarbakırspor'da yönetim, teknik heyet, futbolcu ve taraftar, pazar günü Atatürk Stadı'nda yapılacak Galatasaray maçına kilitlendi. 
     Süper Birinci Lig'de bugüne kadar oynadığı maçlarda Galatasaray'ı bir kez yenebilen yeşil kırmızılı ekip, evindeki maçı kazanarak galibiyet sayısını 2'ye çıkarmayı planlıyor. 
     Basın Sözcüsü Nedim Özbek, A.A muhabirine yaptığı açıklamada, Diyarbakırspor olarak Galatasaray'ı yenmeye şartlandıklarını belirterek, ''Galatasaray şampiyonluğa oynadığı için bize yüklenecek, biz de çıkışımızı sürdürmek için maça asılacağız. Galatasaray'ı Atatürk Stadı'ndan eli boş gönderecek güçteyiz'' dedi. 
     Yapılan çalışmalarda futbolcuların hırslı olmasının kendilerini sevindirdiğini de ifade eden Özbek, şöyle konuştu 
     ''Kötü günde bile takıma ve Diyarbakır'a sırtını çevirmeyen futbolcularımızın bu maçı alarak, kendilerine büyük destek veren taraftarları sevindireceğine eminim. Diyarbakırspor'da güzel bir uyum var. Birçok takımda bulunmayan kardeşlik ve arkadaşlık ilişkileri Diyarbakırspor'da ağır basıyor. Bu da biz yönetici, teknik heyet ve taraftarı çok sevindiriyor. 
     Futbolcularımızın alacaklarını da Galatasaray maçı öncesi ödemeye çalışacağız. Kulüp Başkanı Mücahit Can halen Ankara'da para bulma girişimlerini sürdürüyor. Büyük ihtimalle futbolcularımıza maç öncesi bir ödeme yapacağız. Galibiyet primini de yönetim olarak toplanıp maç günü açıklayacağız. Futbolcuların hiçbir alacağı takımda kalmayacak.'' 
     
     ''TARAFTAR DESTEĞİNE İHTİYACIMIZ VAR'' 
     Özbek, Diyarbakırsporlu taraftarlara da seslenerek, Galatasaray karşısında takımlarını desteklemek için stadı doldurmalarını ve 90 dakika boyunca desteklerini esirgememelerini istedi. 
     Galatasaray ile deplasmanda oynadıkları maçta iyi oynamalarına rağmen kendi kalelerine attıkları 1 golle yenildiklerini de hatırlatan Özbek, ''İstanbul'daki yenilgiyi unutmak için taraftarımızdan, Fenerbahçe maçında gösterdikleri atmosferin aynısını bu maçta göstermesini istiyoruz'' dedi. 
     





</TEXT>
</DOC>
