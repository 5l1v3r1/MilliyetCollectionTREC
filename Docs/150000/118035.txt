<DOC>
<DOCNO> 118035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/guncel/gun06.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Döve döve öldürdüler 
</HEADLINE>
<TEXT>

Ölüm orucuna karşı çıktığı öne sürülen Mehmet Canbolat’a silahlı 3 kişi saldırdı 
     ŞAKİR AYDIN, MUSTAFA KURTARAN İstanbul 

     Maltepe’de, biri kurusıkı tabancalı maskeli üç kişi tarafından çalıştığı şirkete ait servis minibüsünden indirilen Hacı Mehmet Canbolat 18 , sokak ortasında kalabalık bir grup tarafından sopalarla dövülerek öldürüldü. 
     Gülsuyu’nda, önceki gece 23.00 sıralarında çalıştığı tekstil fabrikasından mesai bitiminde çıkan Canbolat, evine gitmek üzere servise bindi. Servis minibüsü, Gülensu Mahallesi 36. Sokak üzerinde yaklaşık 15 kişilik grup tarafından durduruldu. Biri tabancalı maskeli üç kişi, silahla tehdit ettikleri Canpolat’ı araçtan indirdi. Kalabalık grup, Canbolat’ı yasadışı sloganlar atarak sokağın ortasına getirdiler. 
     Grup, iki gün önce ölüm orucu tutan kişiler için yürüyüş yapan gruba ve ölüm orucu tutanlara küfür ettiği öne sürülen Canbolat’a ellerindeki sopalarla vurmaya başladı. Kanlar içinde kalan Canbolat’ın başında silahla havaya ateş eden grup, yine yasadışı sloganlar atarak kaçtı. 
     
     Beş kişi gözaltında 
     İhbar üzerine olay yerine gelen polis ekipleri, Canbolat’ın öldüğünü belirledi. Canbolat’ın cesedi gerekli incelemenin ardından morga kaldırıldı. Saldırganları yakalamak için çevrede geniş çaplı operasyon başlatan polis, beş kişiyi gözaltına aldı. Canbolat’ın başına aldığı darbeler sonucu öldüğü, olayda kullanılan tabancanın da kurusıkı olduğu tespit edildi. 
     Terörle Mücadele Şube Müdürlüğü yetkilileri, olayın faillerinin yakalanmasına çalışıldığını bildirdiler. 
     



 GÜNCEL 















</TEXT>
</DOC>
