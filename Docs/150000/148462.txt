<DOC>
<DOCNO> 148462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/guncel/gun20.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Son perde Tikrit’te      Savaş, Bağdat’ta yoğunlaşırken, Saddam Hüseyin’in, doğum yeri Tikrit’te Cumhuriyet Muhafızları tümeniyle, müttefik güçlerine karşı son bir hesaplaşmaya girebileceği ileri sürüldü. İngiliz medyasındaki haberlere göre, yolun sonuna yaklaşan Saddam’ın, oğulları Uday ve Kusay ile Tikrit’e sığınması çok büyük bir olasılık. Çünkü 65 yıl önce burada doğan Saddam, mensubu olduğu Tikrit aşiretine güveniyor. Sünni aşiret, Saddam tarafından korunup beslendiği için, Irak liderine çok sadık. Gözlemciler, Saddam’ın kimyasal ve biyolojik silahlarını da Tikrit’te sakladığını düşünüyor. 
     
Kimyasal silah haberi fos çıktı      Irak’ın orta kesimlerindeki Ebu Mahaviş askeri eğitim kampında bulunan maddenin, iddiaların aksine kimyasal silah olmadığı ortaya çıktı. ABD’li bir yetkili, son testlerin, söz konusu maddelerin kimyasal silah olmadığını gösterdiğini söyledi. Amerikalı yetkililer, ilk testlere göre bu maddelerin sinir gazı olacabileceğini açıklamıştı. ABD ordusu, Necef yakınlarında bir mühimmat deposuna giren 5 askerde, hardal gazı zehirlenmesi belirtileri görüldüğüne yönelik endişelerin de yanlış alarm olduğunu duyurdu. 101’inci Hava İndirme Tümeni’nden bir komutan, "Tümen doktoru bu maddelerin hardal gazı olmadığını düşünüyor" dedi. 
     
Üç diplomat Bağdat’a döndü      Türkiye’nin sınırdışı etme kararı aldığı üç Iraklı diplomat, dün Ankara’dan ayrılarak Suriye üzerinden ülkelerine döndü. Irak Büyükelçisi Talip Abid Salih, "Türkiye’nin böyle bir karar almasını beklemiyorduk. Bizi kollamasını beklerdik" dedi. MİT’in "görevleriyle bağdaşmayan faaliyetlerde bulunduğunu" tespit ettiği Irak’ın Ankara Büyükelçiliği’nde görevli Ticaret Müsteşar Yardımcısı Ahmed Matlup, Başkatip Muhammed Hikmet İbrahim ve Birinci Katip Sabah El Duri, dün değişik saatlerde karayoluyla Suriye üzerinden Irak’a gitti. 
     
Mersin Limanı artık boşalıyor      Türkiye’deki üs ve limanlara askeri araç ve malzeme yığan ABD’nin tersine sevkıyat çalışmaları sürüyor. Mersin Limanı’na yığılan insani yardım ve askeri destek malzemeleri, geri götürülmek üzere gemiye yüklenmeye başlandı. Askeri ve tıbbi malzeme ile ilaç getiren üç geminin yük boşalttığı Mersin Limanı’na bu kez söz konusu yükleri geri götürecek boş gemi yanaştı. İspanya bayraklı 14 bin 62 grostonluk gemi limanın 9 numaralı rıhtımına yanaştı. Kısa süre sonra da liman sahasında bekletilen 86 konteyner insani yardım ve askeri destek malzemesi gemiye yüklenmeye başlandı. n MERSİN DHA 
     
Türkiye - Irak yaralı hattı...      Kızılay, Kuzey Irak’ta savaş sırasında yaralanan sivillerin tedavisini üstlenerek, Türkiye’ye getirecek. Kızılay Başkanı Ertan Gönen, Kuzey Irak’tan Basra’ya kadar su, gıda ve tıbbi malzeme göndereceklerini dile getirirken, tüm masrafların Kızılhaç tarafından karşılanacağını söyledi. Dışişleri Bakanlığı’nda dün ABD, Kızılhaç, Kızılay ve Sağlık Bakanlığı temsilcilerinin katıldığı bir toplantı yapıldı. Yeniden biraraya gelecek olan taraflar kısa bir süre içerisinde bölgedeki insani yardım faaliyetleri konusunda protokol imzalayacak. 
     
40 bin asker gelip gitti...      Birleşmiş Milletler BM kararıyla 1991’deki Körfez Savaşı’ndan sonra Adana’daki İncirlik Üssü’nde kurulan "Kuzeyden Keşif Harek tı"nın Çekiç Güç görevinin sona ermesiyle birlikte bu üsteki uçakların tamamı Türkiye’den ayrıldı. İncirlik’ten geçen pazar ve pazartesi toplam 24 savaş uçağı ile tanker ve radar uçağı ayrıldı. Bu uçakların üsten ayrılan son ABD uçakları olduğu kesinlik kazandı. İncirlik Üssü ile ilgili olarak ABD ile Türkiye arasında daha önce yapılmış olan ikili anlaşma kapsamında, ABD yine burada en çok 45 uçak bulundurabilecek. 
     
     
     


GÜNCEL 



















</TEXT>
</DOC>
