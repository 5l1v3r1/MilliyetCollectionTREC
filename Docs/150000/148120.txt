<DOC>
<DOCNO> 148120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/soneko09.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Uluslararası Para Fonu IMF ile dördüncü niyet mektubunun imzalanmasının ardından Borsa'da bu hafta, Hazine'nin bugün ve yarın düzenleyeceği ihalelelerin başarısı ile Bağdat merkezi çevresinde sürdüğü bildirilen savaşın seyri, yatırımlara yön verecek. 
     Şeker Yatırım Portföy Yönetimi Müdür Yardımcısı Aslı Yüksel yaptığı değerlendirmede, piyasada alımların güçlenmeye devam ettiğini bildirdi. 
     Geçen hafta ABD Dışişleri Bakanı Colin Powell'in Türkiye ziyaretinin olumlu beklentileri güçlendirerek, Türk-Amerikan ilişkilerinin sürekliliğini vurguladığını ifade eden Yüksel, 1 milyar dolarlık yardımın Amerikan Kongresi'nden geçmesinin de geçtiğimiz haftanın son işlem gününde piyasada sert çıkışı beraberinde getirdiğini vurguladı. 
     Piyasa beklentilerinin bir miktar üzerinde çıkan enflasyon verilerinin getirebileceği satış baskısının, yeni kaynak beklentisi nedeniyle gözardı edildiğini dile getiren Aslı Yüksel, diğer yandan koalisyon güçlerinin Bağdat'a yaklaşmasının da savaşın bundan sonra kısa süreceği beklentisinin güçlenmesine yol açarak tüm dünya piyasalarını olumlu etkilediğini söyledi. 
     Yüksel, şunları kaydetti 
     ''Çarşamba günü Hazine'nin 5.3 katrilyon liralık itfasını karşılamak amacıyla bugün ve yarın açacağı ihaleler önemli olacak. İhalelerin başarısı endekste alımların güçlenmesine neden olacaktır. Bunlara ilave olarak, 11 Nisan'a kadar ABD yardımında nihai noktaya gelinmesi, ayın üçüncü haftasında gelmesi beklenen 1.6 milyar dolarlık kredinin serbest bırakılmasını sağlayacak niyet mektubunun da tamamlanması, geri çekilmelerde alıcıları getirecek önemli unsurlar.'' 
     





</TEXT>
</DOC>
