<DOC>
<DOCNO> 123183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sonspo16.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli Teknik Direktörü Güvenç Kurtar Çıkışımız sürecek 
</HEADLINE>
<TEXT>

     Kocaelispor Teknik Direktörü Güvenç Kurtar, Altay'ı 3-0 yenerek çifte bayram yaşadıklarını belirterek, ''Çıkışa geçtik ve bu çıkışımız sürecek'' dedi. 
     Güvenç Kurtar, maçtan sonra yaptığı açıklamada, Altay ile 6 puanlık maç yaptıklarını ve kazanarak önemli bir avantaj elde ettiklerini söyledi. 
     Maçın ilk yarısında tutuk oynadıklarını ve Altay'ın orta alan mücadelesi açısından kendilerinden daha iyi olduğunu anlatan Kurtar, şunları kaydetti 
     ''İkinci yarıya golle başlayınca, istediğimiz oyun düzenini rakibimize kabul ettirdik. Daha sonra rakibin üzerimize geleceğini gözönünde bulundurarak, kontraatağı düşündük. Bunlardan 2'sini değerlendirerek maçı kazanmasını bildik. Çıkışa geçtik ve bu çıkışımız sürecek. Ligde kalmayı başaracağız.'' Kurtar, iyi yönetimlerinden dolayı hakemlere de teşekkür etti. 
     
     TURMUŞ ''TECRÜBESİZİZ'' 
     Altay Teknik Direktörü Ümit Turmuş ise, kazanma isteğiyle sahaya çıktıklarını ve ilk yarıda iyi mücadele ettiklerini belirterek, ''Ancak iyi mücadeleye karşın son dakikada kaçırdığımız gol dışında etkili değildik'' dedi. 
     İkinci yarının başında yedikleri golün kendilerini oyun disiplininden uzaklaştırdığını anlatan Turmuş, şunları söyledi 
     ''Her iki takım açısından da zor olan maçı, yaptığımız hatalarla Kocaelispor lehine kolaya çevirdik. Hatta öyle pozisyonlar vardı ki, açık farkla bile yenilebilirdik. Takım olarak tecrübesiziz, sıkıntımız bu. Şimdi kalan 2 maçımızı düşünmek zorundayız. Bunları kazanacak güçteyiz.'' 
     





</TEXT>
</DOC>
