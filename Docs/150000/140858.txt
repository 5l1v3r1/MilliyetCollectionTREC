<DOC>
<DOCNO> 140858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur21.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Genelkurmay Başkanı yararlı bir açıklama yaptı" 
</HEADLINE>
<TEXT>

     CHP Genel Başkanı Deniz Baykal, Genelkurmay Başkanı Hilmi Özkök'ün yaptığı açıklamaların TSK'nın bulunduğu yeri ve taşıdığı konumu çok iyi değerlendirdiğini belirterek, ''TSK, Hükümet'in emrinde görev yapan bir kurumdur. Elbette tezkereyi desteklemesinden daha doğal birşey olamaz'' dedi. 
     Deniz Baykal, CHP Grup Başkanvekilleri ve CHP'li TBMM Başkanlık Divanı üyeleriyle birlikte TBMM Başkanvekili Yılmaz Ateş'i makamında ziyaret ederek kutladı ve görevinde başarılar diledi. 
     Daha sonra gazetecilerin sorularını yanıtlayan Baykal, Genelkurmay Başkanı Orgeneral Hilmi Özkök'ün açıklamalarını nasıl değerlendirdiğini soran bir gazeteciyi, ''Demokratik bir ülkenin Anayasal düzeni içinde Silahlı Kuvvetlerin bulunduğu yeri ve taşıdığı konumu çok yerinde değerlendiren çok yararlı bir açıklama yapmıştır. Bu konuda ortaya atılan çeşitli iddialara inandırıcı ve sağlam gerekçelerle yanıt vermiştir. Çok memnuniyet verici bir değerlendirmedir'' diye yanıtladı. 
     Açıklamanın, Genelkurmay'ın TBMM'de kabul edilmeyen Hükümet Tezkeresi'ne olumlu baktığı anlamı taşıyıp taşımadığı sorusunu ise Baykal şöyle yanıtladı 
     ''Türk Silahlı Kuvvetleri, Hükümet'in emrinde görev yapan bir kurumdur. Elbette tezkereyi desteklemekten daha doğal birşey olamaz. Çünkü kendileri de tezkereye askeri açıdan katkı yapmıştır. 
     Açıklamada, TBMM'nin kararının saygıyla karşılandığı ve alınan siyasi kararı temel alarak yeni bir değerlendirme ve yeni bir yapılanma içine girdiklerini söylemişlerdir.'' Baykal, bir soru üzerine Hükümet'in Irak konusunda başından beri yanlış yaptığını ve yanlış yapmaya devam ettiğini ileri sürerek, Meclis'in aldığı kararın Türkiye'nin bu süreçte kaybolan itibarını yeniden yükselttiğini söyledi. ''Çeşitli baskılara boyun eğerek ve şartlarda hiçbir değişiklik olmadan yeni bir tezkere getirilirse bu Meclis'e ve milli iradeye saygısızlık olacaktır''diyen Baykal, bu konuda tüm baskılara karşın tezkerenin getirilmesinin TBMM'nin itibarında büyük tahribat yaratacağını savundu. 
     Bir başka soru üzerine, ''Bizim görevimiz kötüyle daha kötü arasında tercih yapmakla kısıtlı olamaz'' diyen Baykal, tezkerenin kabul edilmemesiyle bir takım çevrelerin oyununun bozulduğunu, ancak herkesin bu sonuç karşısında yeni bir değerlendirme yapması gerektiğini söyledi. ''Türkiye büyük bir ülkedir. Herkes TBMM'nin aldığı bu kararın seviyesine çıkmalıdır. Türkiye'de özellikle Hükümet bu konuda Parlamento'nun seviyesine çıkmalıdır'' diyen Baykal, sözlerini şöyle sürdürdü 
     ''Siyasetin kıblesi Meclis ise Meclis'in kıblesi millettir. Eğer kıbleyi değiştirmeye çalışırsanız çok sıkıntı çekilir. TBMM'nin kararının değiştirilmeye çalışılması ise akla mantığa uygun değildir. 
     İkinci tezkerenin TBMM'ye gelmesi durumunda yapılan baskılar nedeniyle buna teslim olacak milletvekilleri çıkabilir. Ama ben birinci tezkerede evet demelerine rağmen yaşanan bu gelişmelerin ardından ben evet demiştim ama bu olanları artık içime sindiremiyorum diyerek, hayır diyecek çok sayıda milletvekili olacağına inanıyorum.'' Deniz Baykal, tezkerenin kabul edilmemesinin ardından Kuzey Irak'ta Türkiye aleyhine yapılan girişimlerin çok dikkatli izlenmesi gerektiğini ifade ederek, ''Yani ortalık şimdiden karışmaya başlamıştır. Bunları çok soğukkanlı karşılayıp yanlış yapmamak lazımdır'' dedi. Baykal, Türkiye'nin yaşadığı coğrafyanın iyi huylu bir sakini ve abisi olduğunu da vurgulayarak bu konumunu sürdürmesi gerektiğini söyledi. 
     Baykal, bir başka soru üzerine de askerin görevini var olan şablonda sürdürmek, siyasetçinin görevinin ise o şablonu değiştirmek olduğunu belirterek, sözlerini ''Biz onu yapıyoruz. Bize dayatılan şablona teslim olmamak lazım'' diye tamamladı. 
     





</TEXT>
</DOC>
