<DOC>
<DOCNO> 117783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/soneko09.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'nin ekonomiye bakışı... 
</HEADLINE>
<TEXT>

     AK Parti Genel Başkan Danışmanı ve Ankara Milletvekili Reha Denemeç, ''Yüzde 6.5'lik faiz dışı fazlayı vermek zorundayız. Bu, borcu döndürme niyetinizi gösteriyor'' dedi. 
     AK Parti'nin ekonomiye bakışını açıklayan Reha Denemeç, yüzde 6.5'lik faiz dışı fazlanın bir ''niyet'' olduğunu ve yapılan anlaşmalar gereği yerine getirilmesi gerektiğini belirtti. Denemeç, şunları söyledi 
     ''Müzakere sürecinde ekonominin durumuna bakılır. Ona göre rakam tekrar tespit edilebilir, revize edilebilir. Bu rakamlar tespit edildiğinde, reel faizler 30-40 puandı. Reel faizleri 15-20 puana düşürdüğünüzde, bu kadar faiz dışı fazlaya gerek kalmayacak. Bu resmi bizim IMF'ye göstermemiz gerekiyor. 6- 7 ay geçtiği zaman, adamlar da görecek reel faizler düşüyor. Makasın darıldığını, faiz dışı fazlanın bu kadar olmasına gerek olmadığını onlar da görecekler.'' 
     
     HEM ENFLASYON DÜŞECEK HEM BÜYÜME OLACAK 
     Denemeç, borcun geri ödemesi için büyümenin gerekli olduğunu vurgularken, şunları kaydetti 
     ''Yani büyüme mi enflasyon mu İkisi bir arada olacak. Hem enflasyon düşecek hem de büyüme olacak. Türkiye bu kapasitesiyle yıllık ortalama yüzde 7-8 büyüyebilir. Gelecek yılki büyüme oranı da programda öngörülenin üzerinde olacaktır. 
     Para politikalarını belirleyen bir kurum var, Merkez Bankası. Bu kuruma dokunulmadığı müddetçe, enflasyon yüzde 20-15 düzeyine düşecektir. Merkez Bankası'na kesinlikle dokunmayı düşünmüyoruz. Para basan bir finansman yoluna giderseniz enflasyon artar. Şimdi öyle bir şey yok. Yapacağınız projelere kaynağınızı ayırmanız lazım. Türkiye'de büyük bir atıl kapasite var. Beş kuruş yatırım yapmadan gayri safi milli hasılayı 220-230 milyar dolara çıkarırsınız. Sadece mevcut kapasiteyi kullanarak.'' Denemeç, enflasyon hedeflemesinin ise enflasyon rakamı tek haneli olan ekonomilerde enflasyonu daha aşağıya çekmek için kullanılan bir enstrüman olduğunu ve daha çok bu alanda başırılı olduğunu belirtirken, Türkiye'nin mevcut enflasyon oranlarıyla Enflasyon hedeflemesi uygulamasına gidemeyeceğini belirtti. 
     
     IMF VE VERGİ ORANLARI 
     Denemeç IMF konusuna değinirken, ''IMF heyeti, hükümet kurulduktan sonra her halde Aralık ayı içinde gelir, kalınan yerden devam edilir'' diye konuştu. 
     Vergi oranlarının düşürülmesinin yavaş yavaş olması ve topluma deklare edilmesi gerektiğini ifade eden Reha Denemeç, ''En erken 2003 yılının sonu olur. Ama 2004 yılı içinde, muhtemelen kademe kademe düşürülür'' dedi. 
     
     MEVDUATA GÜVENCE KADEME KADEME DÜŞÜRÜLMELİ 
     Mevduata güvencenin de, kademeli olarak düşürülmesi gerektiğini anlatan Denemeç, şöyle devam etti 
     ''Mevduatta yüzde 100 devlet güvencesi olmaz, bu yanlış. Bunu bir anda yapmanız da yanlış. Bunun için bir sigorta sisteminin kurulması lazım. Bir havuz oluşur, bankaların içine girdiği bir sistemle. Zora düşen banka battığı zaman, bunun vatandaşa yüklenmemesi lazım, vatandaşın vergisinden alınmamalı.'' 
     
     ÖZELLEŞTİRME 
     Denemeç, özelleştirme portföyündeki kurumların elden çıkartılması gerektiğini anlatırken, ''Burada karın öncelikli olmaması lazım. Bu kuruluşları iyi bir fiyata satabilirseniz satmanız lazım. Kapatılması gerekeni kapatmanız lazım. Ama öncelik fiyatı olmamalı'' diye konuştu. 
     Sosyal sigorta sistemininin rehabilite edilmesi gerektiğini de ifade eden Denemeç, ''Bunun çalışması yapılıyor. İşin içine girince, resmi bir görmemiz lazım. Ama kısa sürede olacağını sanmıyorum. Bu iktidar döneminde yapılır. Ama 3 ayda 1 yılda yapılacak bir iş değil'' dedi. 
     
     DIŞ BORÇLARDA PROBLEM YOK 
     Dış borçlarda problem olmadığını vurgulayan Denemeç, şunları kaydetti 
     ''İç borcun da bir kısmı dövize endeksli, bir kısmı TEFE ve TÜFE'ye endekslidir. Bunlar ağırlıklı olarak da kamunun kağıt üzerinde görünen borçlardır. Üçüncüsü de borcun döndürülmesinde sıkıntı olan, kısa vadeli ve yüksek faizli 17-18 milyar dolar civarındaki borçtur. Asıl problem olan bunlardır. Güven verilmesiyle düşen enflasyon ve durağanlaşan döviz kuru ile bu borçlar risk olmaktan çıkar. İhalelerde faizler düşünce, döviz de düşünce borç stokunuz adım adım düşer. 
     35 puanlık reel faiz çok yüksek. Yüzde 40 enflasyon varsa, 45- 47 puandan borçlanırsınız. Reel faiz düşünce, vadede uzayacak. 2003 yılının sonuna geldiğinde, bu 17-18 milyar dolarlık iç borcun hem faizi düşecek hem de vadesi uzayacak ve bütçe üzerinde yük olmaktan çıkacak. Bu, bütçe üzerindeki önemli gider kalemlerinden bir tanesidir.'' 
     





</TEXT>
</DOC>
