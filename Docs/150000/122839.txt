<DOC>
<DOCNO> 122839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun07.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'ın cevabını bugün vermesi bekleniyor... 
</HEADLINE>
<TEXT>

     KKTC Cumhurbaşkanı Rauf Denktaş'ın, BM Genel Sekreteri Kofi Annan'ın Kıbrıs çözüm planıyla ilgili çekincelerini içeren belgenin, son anda bir engel çıkmadığı takdirde bugün BM yetkililerine iletileceği öğrenildi. 
     New York'ta bulunan Denktaş tarafından dün öğleden sonda son kez gözden geçirilen metne nihai şekli verildi. 
     Belgenin KKTC New York temsilcisi Reşat Çağlar tarafından bugün öğle saatlerinde BM Genel Sekreter yardımcısı Kieran Prendergast'a ya da onun görevlendireceği bir BM yetkilisine teslim edilmesi bekleniyor. 
     
     BM BAYRAM TATİLİNDE 
     Diplomatik kaynaklar, Ramazan Bayramı dolayısıyla BM'nin bugün tatil olmasına karşın, belgeyi Prendergast ya da Kıbrıs Masası Genel Müdürü Bayan Angela King'in teslim almak üzere görevde olacaklarını ifade ettiler. Bu iki görevlinin de bulunmaması halinde bile BM'de mutlaka 24 saat görev yapan nöbetçi bir siyasi yetkilinin bulunduğu öğrenildi. 
     Kıbrıs Rum tarafının da Rum Yönetimi lideri Glafkos Klerides'in çekincelerini içeren 31 sayfalık bir metni Çarşamba günü BM yetkililerine ilettikleri, ancak bunun teslim alındığının, Denktaş'ın cevabı geldikten sonra eş-zamanlı olarak açıklanmasını talep ettikleri bildirildi. 
     Diplomatik kaynaklar, Denktaş'ın cevabının söylendiği gibi 31 sayfa olmayacağını ve daha kısa bir metinden oluşacağını da ifade ettiler. 
     
     YENİ PLANIN HAZIRLANMASI ZAMAN ALACAK 
     Öte yandan, Annan ve ekibinin, Denktaş ve Klerides'in çekincelerini karşılaştırarak orijinal plana yeni bir şekil vermelerinin en az 2-3 gün süreceği ifade edildi. 
     Kopenhag zirvesi öncesi varılması umulan anlaşmanın gerçekleşmemesi halinde ise Kıbrıs sorununun çözümüyle ilgili müzakerelerin zirveden sonra da devam edebileceği kaynaklar tarafından belirtiliyor. 
     





</TEXT>
</DOC>
