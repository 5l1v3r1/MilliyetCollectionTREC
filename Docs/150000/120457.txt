<DOC>
<DOCNO> 120457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo10.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...12 Dev Adam yarın İsviçre ile karşılaşacak... 
</HEADLINE>
<TEXT>

     A Milli Erkek Basketbol Takımı, 33. Avrupa Şampiyonası Yarı Final Eleme Grubu'ndaki 7. maçında, yarın İstanbul'da İsviçre ile karşılaşacak. 
     Abdi İpekçi Spor Salonu'nda saat 17.00'de başlayacak ve NTV'den naklen yayınlanacak maçı, Bosna Hersek'ten Ademir Zurapoviç ile Yugoslav Milija Jovciç hakem ikilisi yönetecek. 
     Son maçında Bulgaristan'ı deplasmanda 82-78 yenen Türkiye, 5. galibiyetini alarak, 11 puan ve averajla A Grubu'nda aynı puana sahip Litvanya'nın ardından 2. sıradaki yerini korudu. Millilerin yarınki rakibi İsviçre ise 1 galibiyetle 5. sırada yer alıyor. 
     
     SABAH İDMANI İPTAL 
     A Milli Erkek Basketbol Takımı, İsviçre maçı hazırlıklarını, bu akşam yapacağı idmanla tamamlayacak. 
     Başantrenör Aydın Örs, Abdi İpekçi Spor Salonu'nda bu sabah yapılması gereken idmanı ise iptal etti. 
     
     HAKYEMEZ ''TARAFTAR DESTEĞİYLE KAZANACAĞIZ'' 
     A Milli Basketbol Takımı Menajeri Doğan Hakyemez, kadroda eksik oyuncuların çokluğu nedeniyle taraftar desteğinin kendileri için çok önemli olduğunu, İsviçre'yi bu biçimde yeneceklerini söyledi. 
     Hakyemez, grupta İsviçre ile yapacakları maçın önemli olduğunu belirterek, ''İsviçre maçını kolay görmüyoruz. Zor olacağını biliyoruz. Bulgaristan maçı sonrası oyuncularımızın da bu konuda dikkatini çektik. Taraftarlarımızın desteğiyle maçı kazanacağız'' diye konuştu. 
     A Milli Basketbol Takımı olarak hep ilkleri başardıklarını vurgulayan Hakyemez, ''Şimdi de Avrupa Şampiyonası finallerine katılıp, sonra da Olimpiyat Oyunları'na katılarak bir ilki daha başarmak istiyoruz'' dedi. 
     Hakyemez, takımda Mirsad'ın dışında eksik oyuncularının bulunmadığını, Mirsad'ın bu maçta da forma giyemeyeceğini sözlerine ekledi. 
     
     BİLET FİYATLARI 
     Türkiye ile İsviçre A milli takımları arasında yapılacak maçın biletleri günler öncesinde Biletix gişelerinden satılmaya başlanmıştı. 
     Satışları yarın, maçın yapılacağı Abdi İpekçi Spor Salonu gişelerinde de sürdürülecek maçın bilet fiyatları şöyle 
A Kategori 10 milyon lira Öğrenci bilet kategorisi yok 
B Kategori 7.5 milyon lira Öğrenci bilet kategorisi yok 
C Kategori 5 milyon lira Öğrenci indirimli bilet 3 milyon lira 

     





</TEXT>
</DOC>
