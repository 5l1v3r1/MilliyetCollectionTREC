<DOC>
<DOCNO> 132091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/guncel/gunz1.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Yanan Mercedes iyi ki boştu... 
     Balıkesir’den Bursa’ya giderken Gölyazı Mevkii’nde alev alan Uludağ Seyahat Firması’na ait Sami Keskinkılıç yönetimindeki 0403 model Mercedes otobüs, az kalsın faciaya neden oluyordu. Bir anda alev topuna dönen otobüsün şoförü atlayarak canını kurtarırken, karayolunda bir süre kontrolsuz giden otobüs, karşı şeride geçerek bir kamyona çarpıp durdu. Aracın boş olaması büyük bir faciayı önledi. Olay yerine gelen Bursa Büyükşehir Belediyesi İtfaiye ekipleri kısa sürede otobüse müdahale ederken, ekipler otobüsün motor kısmında meydana gelen patlamalar nedeniyle zor anlar yaşadı. 
     
     Sürpriz yumurta yasaklansın’ 
     Kütahya Dumlupınar’da sürpriz yumurtadan çıkan oyuncağı yutarak hayatını kaybeden Enes Nart’ın 5 annesi hemşire Kezban Nart 27 , bu tür çikolataların satışının yasaklanmasını istedi. Küçük Enes’i Isparta Yalvaç’ta gözyaşları arasında toprağa veren Nart, yumurtalar üzerinde üç yaşından küçükler için zararlı olabileceğine dair uyarı bulunduğunu ancak bu oyuncakların beş - altı yaşındaki çocuklar için de tehlikeli olabileceğini söyledi. 
     
     Karneler 31 Ocak’ta alınacak 
     İlköğretim okulları, liseler ve yaygın eğitim kurumlarında öğrenim gören yaklaşık 16 milyon öğrenci, 31 Ocak’ta karne almaya hazırlanıyor. 2002-2003 eğitim-öğretim yılının birinci dönemi, 31 Ocak günü sona erecek. 3 Şubat’ta başlayacak sömestr tatili, 17 Şubat’ta sona erecek. Eğitim-öğretim yılı ise 13 Haziran’da tamamlanacak. Milli Eğitim Vakfı’nın kararı uyarınca, öğrencilerden 200 bin lira karne parası alınacak. 
     



 GÜNCEL 


















</TEXT>
</DOC>
