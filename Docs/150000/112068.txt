<DOC>
<DOCNO> 112068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur07.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'den kız almak daha karlı... 
</HEADLINE>
<TEXT>

     Yeni evlenen çiftlerin korkulu rüyası haline gelen yüksek maliyetli ev eşyası bölgelere göre kız ya da erkek tarafını zor durumda bırakıyor. Adetler, Karadeniz Bölgesi'nde damatların, Güneydoğu Anadolu Bölgesi'nde kız tarafının işini kolaylaştırıyor. 
     Bölgelerin il kültür müdürlüklerinden derlediği bilgiye göre, gelenek ve görenekler dahilinde Türkiye'nin 7 ayrı bölgesinde yapılan evliliklerde kız ve erkek tarafının farklı istekleri oluyor. Bu istekler ve anlaşmalar illere göre biraz farklılık gösterse de bölge içindeki iller arasında birbirine yakınlık gözleniyor. 
     Bu çerçevede, İç Anadolu, Ege ve Marmara bölgelerinde evlilik yapmak isteyen çiftlerden kız tarafı, damattan düğünde takması için altın isterken, karşılığında evin mutfak ve yatak odası eşyasını alıyor. Doğu Anadolu Bölgesi'nde ise kız tarafı yine yatak odası ve mutfak eşyasını temin ederken, erkek tarafından ''süt parası'' adı altında en az 500 milyon olmak üzere 2 milyar liraya kadar para istiyor. 
     
     DAMATLAR İÇİN EN KARLISI KARADENİZ 
     Akdeniz Bölgesi'nde ise öteki bölgelerde olduğu gibi kız tarafı yatak odası ve mutfak eşyasını alıyor. Ancak, burada farklı olan özellik, kızın ailesinin ''ağırlık'' adı altında erkek tarafından para alması. Eğer aileler arasında anlaşma sağlanamaz ve kız kaçarak evlenme yolunu seçerse bu para iki katına çıkıyor. Aksi takdirde, aile kızını geri istiyor. 
     Alım gücünün düştüğü ve evlenmenin zorlaştığı günümüzde, erkeklerin evliliği ucuza getirmesi ve evi tam anlamıyla döşeyebilmelerinin en karlı yolu, Karadeniz'den bir kızla evlenmeleri... Çünkü, yeni evlenen çiftlerin evindeki eşyayı öteki bölgelere göre en fazla temin eden Karadenizli kızların aileleri oluyor. Bu bölgede mutfak, banyo ve yatak odası eşyasını kız tarafı alıyor. Erkeğe de yalnızca çok daha düşük maliyetli ve beyaz eşyası olmayan salon ve oturma odası takımı kalıyor. 
     Ayrıca, erkekten ''kefir kesmek'' adı altında takılması istenilen altın, evliliğin ertesi günü çiftte kaldığı için erkek tarafı çok büyük bir zarara uğramıyor. Bu duruma göre, Karadenizli kızlar, erkeklerin evlilik kabuslarının tek çaresi gibi görünüyor. 
     
     EN SIKINTILI DAMAT ADAYLARI GÜNEYDOĞU ANADOLU'DA 
     Güneydoğu Anadolu Bölgesi erkekleri için ise evlilik adeta kabusa dönüşüyor. Bu bölgede evlenmek isteyen erkek öncelikle istenilen ve en az 2 milyar liradan başlayan başlık parasını ödemek zorunda kalıyor. Kızın erkek kardeşlerinin her birine ise birer silah alıyor ki, eğer kardeş sayısı fazla ise bu da oldukça pahalıya mal oluyor. 
     Ayrıca, kızın ailesi ilerde erkeğin kızlarını boşama olasılığını göz önünde tutarak damat adayından 25 ile 50 milyar lira arasında senet alıyor. Kız tarafı ise bütün bunlara karşılık yalnızca mutfak ve yatak odası takımını üstleniyor. 
     





</TEXT>
</DOC>
