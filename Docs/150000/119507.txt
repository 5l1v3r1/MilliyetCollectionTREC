<DOC>
<DOCNO> 119507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sondun09.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını, Gül'ün Başbakanlığını böyle yorumluyor... 
</HEADLINE>
<TEXT>

     Alman basını, AK Parti Genel Başkanı Recep Tayyip Erdoğan'ın Avrupa ülkelerine yapacağı ziyaretlere ve Genel Başkan Yardımcısı Abdullah Gül'ün başbakanlığa atanmasına geniş yer verdi. 
     Frankfurter Allgemeine gazetesi, Erdoğan'ın bugün Atina üzerinden başlayacak 4 günlük Avrupa gezisi sırasında, Kıbrıs sorununu da ele alacağına işaret ederek, ''Türk ve Yunan hükümetlerinin sorunun çözümü için BM planının temel alınması konusunda anlaşmaya vardıklarını'' yazdı. 
     Erdoğan'ın Berlin'de Başbakan Gerhard Schröder ile görüşeceği ve aynı gün Londra'ya gideceği de hatırlatılan haberde, Erdoğan'ın Kopenhag zirvesi öncesinde ''Türkiye için mümkün olduğu kadar iyi bir sonuçelde etmeye çalıştığı'' belirtildi. 
     Haberde ayrıca, AB'nin yaptığı bir araştırma sonucunda Kıbrıslı Türklerin yüzde 90'ının ''tüm Kıbrıs'ın'' AB üyeliğinden yana olduğunu ortaya koyduğu belirtildi. 
     Gazetenin diğer bir haberinde de, Cumhurbaşkanı Ahmet Necdet Sezer tarafından yeni hükümeti kurmakla görevlendirilen Abdullah Gül'ün hayatı anlatıldı. 
     Gül'ün Erdoğan ile birlikte ''yenilikçiler'' grubuna dahil olduğuna işaret edilen haberde, Gül'ün, yasaların AB normlarına göre değiştirilmesinden ve Kopenhag kriterlerinin eksiksiz olarak yerine getirilmesinden yana olduğu ifade edildi. 
     Gül'ün, Türkiye'nin AB standartlarına henüz ulaşmadığını, Türkiye'yi daha demokratik, saydam ve modern bir ülke haline getirme çabalarını sürdüreceklerini söylediği kaydedildi. 
     Frankfurter Rundschau gazetesi de, ''Gül Türkiye'yi modernleştirmek istiyor'' başlığıyla verdiği haberde, Gül'ün ''Müslüman bir ülkenin de demokratik, saydam ve modern olabileceğini göstermek istiyoruz'' şeklinde konuştuğu belirtildi. 
     Erdoğan'ın tanıttığı hükümet programında da, özellikle düşünce ve din özgürlüğünün genişletilmesinin öngörüldüğüne dikkat çekilen haberde, ayrıca kamu harcamalarının azaltılmasının ve yeni bir vergi reformu yapılmasının planlandığı ifade edildi. 
     
     KIBRIS 
     AB'nin, Gül'ün başbakanlığa atanmasını memnuniyet ile karşıladığı ve kendisinden Kıbrıs sorunuyla ilgili olarak ''cesur adımlar'' atmasını istediği de kaydedildi. 
     Die Welt gazetesi de, ''Ankara ve Atina'nın, BM Genel Sekreteri Kofi Annan'ın planını kabul ettiklerini'' bildirerek, Erdoğan'ın, Kıbrıs'ın Türkiye ile birlikte AB'ye alınmasını önerdiği hatırlatıldı. 
     Erdoğan'ın Başbakan olamaması sebebi ile Gül'ün yeni hükümeti kurmakla görevlendirildiğine işaret edilen haberde, yeni hükümetin öncelikli görevleri arasında AB için geniş kapsamlı bir reform paketi hazırlanmasının yanı sıra Kıbrıs sorununu çözümünün ve hazinenin durumunun düzeltilmesinin bulunduğu belirtildi. 
     Süddeutsche Zeitung gazetesi ise ''Türkiye'yi 2 kişi yönetiyor'' başlığıyla verdiği haberde, Gül'ün Başbakan olduğunu, ülkenin politikasının yönünü ise Erdoğan'ın belirlediğini yazdı. 
     Yeni hükümet programında, özellikle ekonomik durumun düzeltilmesine ve demokratik reformların yapılmasına ağırlık verildiği belirtilen haberde, hükümetin ilk önlemleri arasında işkencenin önlenmesine yönelik bir yasanın çıkartılmasının bulunduğu, ayrıca yeni bir vergi reformunun hazırlanacağı kaydedildi. 
     





</TEXT>
</DOC>
