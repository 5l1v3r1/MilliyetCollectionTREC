<DOC>
<DOCNO> 104895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/ekonomi/eko06.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiralama şirketleri BDDK newline denetiminde 
</HEADLINE>
<TEXT>

BDDK, bankaların batık kredilerini gizlemek için kullandıkları leasing ve faktoring şirketlerini denetim altına almaya başlıyor 
     HARUN GÜREK Ankara 

     Büyük bölümü bankalar tarafından kurulan faktoring ve leasing şirketleri Bankacılık Düzenleme ve Denetleme Kurulu’nun BDDK denetimine alınıyor. 
     Kararın bazı bankaların batık kredilerini gizlemek için leasing şirketlerini kullandığının anlaşılması üzerine alındığı öğrenildi. Bankacılık sektörünün sermayelendirilerek güçlendirilmesine yönelik denetimler ile Bankalar Yeminli Murakıpları Kurulu murakıplarının denetimleri sırasında bazı bankaların büyük müşterilerinin kredilerinde önemli düşüşler olduğu dikkat çekti. 
     
     Gerçek ortaya çıkıyor 
     Düşüşlerin nedenini merak ederek, konuyu araştıran murakıp ve denetçiler, aynı müşterilere, aynı bankaların leasing şirketlerinden büyük miktarlarda dolaylı kredi aktarıldığını belirledi. Denetçiler, borçlarını ödemekte zorluk çeken ya da ödeyemeyen bu müşterilere açılan kredilerin aslında banka tarafından açılan krediler olduğu, ancak leasing şirketleri tarafından açılmış gibi gösterildiği sonucuna vardı. Bankaların bu işlemi, takipteki kredi miktarını düşük göstererek, BDDK denetimi dışına çıkarmak için yaptıkları da anlaşıldı. 
     Leasing ve faktoring şirketlerinin Hazine’nin denetiminde olması nedeniyle, sözkonusu bankalara yasal yaptırım uygulayamayan BDDK, denetim yetkisinin kendisine devredilmesini istedi. 
     Bankacılıkla ilgili birimlerini 1999’da BDDK’ya devreden, bu nedenle sözkonusu şirketleri denetleyecek kadrosu da bulunmayan Hazine, talebe olumlu yanıt verince, düzenleme yapılması kararlaştırıldı. 
     
Yetki tasarısı 2003’te Meclis’te      Ekonomi yönetimi tarafından alınan ve 30 Temmuz 2002 tarihli niyet mektubunda yer verilen karar uyarınca, sigortacılık sektörünün denetimi Hazine’de kalmayı sürdürecek. Ancak kiralama yoluyla reel sektöre kredi sağlayan leasing şirketleri ile şirketlerin alacaklarını satın alarak finansman sağlayan faktoring şirketlerinin denetimini BDDK yapacak. Yetki devrine ilişkin yasa tasarısı 2003 yılı Mart ayı sonuna kadar Meclis’e sevkedilecek. 
     Tasarının sevki ve yasalaşmasına kadar geçecek süre içinde BDDK, Yeminli Murakıplar Kurulu’nu yeniden yapılandırarak, faktoring ve leasing şirketlerinin denetimini de yapar hale getirecek. BDDK, bu süreçte gerekirse kurum dışı uzman da çalıştıracak. 
     



 EKONOMİ 






















</TEXT>
</DOC>
