<DOC>
<DOCNO> 110497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/spor/spo02.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık Yoruldum 
</HEADLINE>
<TEXT>

Her hafta tedavi için Almanya’ya giden kaleci Rüştü, 20 gün dinlenmesi gerektiğini belirterek, "Oynuyorum ama nasıl olduğunu bir de bana sorun" dedi 
     YALÇIN TÜRK 

     Ağrılarla mücadele 
     DÜNYA Kupası sonrasında sakatlığı kötüye giden Rüştü, futbol hayatını tehlikeye atarak sahaya çıktığını söyledi. Geçen yıldan beri karın kaslarının bağlantı noktalarında sorun yaşadığını belirten yıldız kaleci, "Artık derdimi anlatmaktan, sürekli tedaviden yoruldum. Ağrılar kasıklarıma ve belime vuruyor. Bu yüzden çabukluğum, reflekslerim ve sıçramam yüzde 50 düştü" diye konuştu. 
     
     İdman yapamıyor 
     ALMANYA’DAKİ doktorların 15 - 20 gün dinlenmesi konusunda ısrar ettiklerini vurgulayan Rüştü, "Fenerbahçe ve Milli Takım’ın programı yüzünden bunu uygulamama imkan yok. Yüzde 50 randımanla oynuyorum. Doğru - dürüst idman yapmıyorum. Elazığ maçından önce hafif bir çalışma yaptım, ağrılar nedeniyle sabaha kadar uyuyamadım. Hocaya durumu anlatınca beni kadrodan çıkarttı" yorumunu yaptı. 
     
     Tehlike büyük 
     TEDAVİSİNİN bel kaslarını güçlendiren bir aletle sürdüğünü sözlerine ekleyen milli kaleci, şöyle konuştu "Türkiye’de bu alet yok. Tedavi beni bir süre rahatlatıyor. Doktorlar kaslarımı kuvvetlendirerek problemi azaltmaya çalışıyorlar. Yoğun maç trafiği nedeniyle şimdi buna da ara verdim. Oynuyorum ama nasıl olduğunu bir de bana sorun. Mecburen böyle devam edeceğim. Ters bir harekette 3 - 4 ay sahalardan uzak kalabilirim." 
     
Geri sayım      CEMAL ERSEN 

     FENERBAHÇE, Elazığspor maçında taraftarlarının küfür ve çirkin tezahüratı nedeniyle dün Futbol Federasyonu’na ulaşan raporlar doğrultusunda Disiplin Kurulu’na gönderildi. Hakem İsmet Arzuman, gözlemci Engin Kurt, temsilci Süreyya Özkefe ve dördüncü hakem Zafer Önder İpek’in raporlarına göre, Sarı - Lacivertli takıma ceza gelecek. Federasyona yollanan tüm raporlarda, üç anonsun gerekçeleri aynen yazıldı. 
     SAHASININ kapanmasına kesin gözüyle bakılan Fenerbahçe’ye seyircisiz oynama cezası verilmesi ise Disiplin Kurulu’nun yorumuna bağlı olacak. Hakem ve dördüncü hakem raporlarında, ikinci anonstan sonrada küfür ve kötü tezahüratın devam ettiği yazıldığı için, seyircisiz oynama cezası da gündeme gelecek. Ancak bu ceza için raporlarda ikinci anonsa rağmen kötü tezahüratın devam ettiğinin bildirilmesi gerekiyor. 
     DİSİPLİN Kurulu’na sevk edilen Fenerbahçe’den bugün savunma isteneceği belirtilirken, üç günlük sürenin cuma dolacağı, bu nedenle cezanın gelecek hafta salı günü yapılacak toplantıya kalma ihtimalinin yüksek olduğu kaydedildi. Fenerbahçe’nin sahasının kapatılması durumunda Adanaspor maçının İzmir’de oynatılması ağırlık kazanırken, para cezasının 2.5 milyar olacağı vurgulandı. 
     
İlk fire Oktay Lorant’ın sahaya eksik çıkmasına rağmen kadroya almadığı Oktay transfer görüşmesi yapmak için izin isteyecek 
     TEKNİK direktör Lorant ile bir türlü yıldızı barışmayan Oktay, Alman hocanın "gizli" yaptırım uyguladığı futbolcular arasında ilk bayrağı açan oldu. Tecrübeli futbolcu, Elazığspor karşısına eksik çıkmasına rağmen tribünde bırakılmasını içine sindiremediğini belirterek, transfer görüşmeleri yapmak için yöneticilerden izin istemeye karar verdi. 
     ALMAN hocanın gözden çıkardığı Abdullah, Yusuf ve Rapajc ile birlikte haftalardır forma şansı bulamayan Oktay, bazı ülkelerde transfer bitmediğini, menajeriyle yaptığı görüşme sonunda oynayabilme şansının doğduğunu yakın arkadaşlarına söyledi. Fenerbahçe’den ayrılmaya karar veren golcü futbolcu sözleşmesi devam ettiği için yönetim ile görüşüp, gelecek için yolunu çizecek. 
     
Ortega’dan büyük vefa      FENERBAHÇE’NİN yıldızı Ortega, Arjantin milli takımının kasım ayındaki Japonya turnesine gitmeyebileceğini söyledi. Transferinde aracılık yapan işadamı Celalettin Bilgiç’e kararını açıklayan Ortega’nın, "Gerekirse özel maçlara gitmem. Fenerbahçe’ye alışmaya çalışıyorum. İşler yoluna girecek. Kasım ayında milli takımla birlikte Japonya’ya gitmeyebilirim. Benim için sorun değil. Fenerbahçe ile kalıp, işlerin yoluna girmesini sağlamalıyız" dedi. 
     
AIK Solna geliyor      FENERBAHÇE’NİN UEFA Kupası’ndaki rakibi AIK Solna, perşembe günü oynanacak rövanş karşılaşması için bugün İstanbul’a geliyor. İsveç ekibi 3 - 3’lük ilk maçın dezavantajıyla çıkacağı maçı galip tamamlayabilmek için iki gün kamp yapacak ve hazırlıklarını tamamlayacak. Maçın biletleri de bugün Biletix ve stat gişelerinde satışa çıkarılacak. 
     
Hakem isyanı      FENERBAHÇE 2. Başkanı Nihat Özdemir, Elazığspor maçının hakemi İsmet Arzuman’ın yönetimini eleştirdi. Binlerce kişinin tribünden gördüğü penaltı pozisyonunu Arzuman’ın değerlendirmediğini belirten Özdemir, "Bu olaylar neden hep Fenerbahçe maçlarına denk geliyor. Başkanımız Yıldırım’a diğer statlarda küfrediliyor ama oralarda hiç anons yaptırılmıyor" dedi. 
     ASBAŞKAN Mahmut Uslu da penaltının çalınması halinde skorun belki de 6 - 1 olacağına dikkati çekerek, "Elazığspor maçının hakemi İsmet Arzuman seyirciyi ağır şekilde tahrik etti. Eğer su şişesi atıldı diye rapor verirler ve sahamız kapanırsa, Türkiye’de onlarca sahanın acilen kapanması gerekir. Elbette bunlar olmamalı. Sabırlı olmalıyız. Hakem maçta kötü günündeydi" diye konuştu. 
     
     
     


 SPOR 



























</TEXT>
</DOC>
