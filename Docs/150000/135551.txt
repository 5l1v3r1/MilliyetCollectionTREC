<DOC>
<DOCNO> 135551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur19.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber yaparken trafik suçu işleyince... 
</HEADLINE>
<TEXT>

     Gaziantep'te, kırmızı ışıkta geçenlere ceza uygulanmasını görüntüleyen kameraman, aynı suçu işleyince hakkında cezai işlem uygulandı. 
     Emniyet Müdürlüğü Trafik Şube Müdürlüğü ekipleri, kentin işlek bölgelerinden biri olan Vilayet Kavşağı'nda, yayalara yönelik uygulama yaptı. 
     Sabah saatlerinde denetime başlayan ekipler, 2 saatte kırmızı ışıkta geçen 38 yayaya, yasa gereği 32 milyon 100 bin liralık ceza kesti. 
     Uygulamayı ve cezanın şokunu yaşayan vatandaşları haber yapmak isteyen gazeteciler de fotoğraf makineleri ve kameralarını alarak Vilayet Kavşağı'nda çalışmaya başladılar. 
     Bu arada yerel Kanal 27 Televizyonu'nun kameramanı Müslüm Okatan da en iyi görüntüyü yakalayabilmek için çaba harcarken, yolun karşısına geçti. Ancak, bu sırada yayalara kırmızı ışık yandığını fark etmeyen Okatan, uygulama yapan polislerin dikkatini çekti. Polislerden biri, Okatan'ı yanına çağırarak nüfus cüzdanını istedi. 
     Nüfus cüzdanını veren Okatan, polis memuru ile birlikte ekip otosunun yanına gittiğinde, ceza tutanağı düzenlenmeye başlandığını gördü. Görev yaptığını ve bu nedenle trafik ışığına dikkat etmediğini belirten Okatan'ın ve diğer meslektaşlarının itirazları, ceza tutanağının düzenlenmesini önleyemedi. 
     Görevli polisler, Okatan'a, ''Görevi ne olursa olsun, her vatandaş kurallara uymak zorundadır. Gazeteci, polis, hakim ya da savcı fark etmez, biz görevimizi yapıyoruz'' dediler. 
     Bu arada, uygulama sırasında, trafik polisleri, yayaları trafik kurallarına uymaları konusunda uyarmayı sürdürürken, durumdan haberdar olmayan bazı dalgın vatandaşların kırmızı ışıkta geçtiği görüldü. 
     Bu yayaların yanına giderek kimliklerini alan görevli polisler, ceza tutanağı düzenledi. İtiraz eden ve şaşkınlık yaşayan, bu kez affedilmelerini isteyen ya da kaçmaya çalışan yayalar, ceza tutanağı düzenlenmesinden kurtulamadı. 
     Antakya'dan bir işi işin geldiğini belirten Haşim Aktaş da yoğun ısrarlarına rağmen ceza tutanağının hazırlanması üzerine, ''Bu uygulamadan haberim yoktu. Ben yalnızca otomobile, motosiklete, kamyona ceza kesilir, sanıyordum. Bu ceza da bana Gaziantep hatırası oldu'' diyerek, şaşkınlığını dile getirdi. 
     





</TEXT>
</DOC>
