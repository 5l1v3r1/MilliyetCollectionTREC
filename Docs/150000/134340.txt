<DOC>
<DOCNO> 134340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur06.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, Tayyip Erdoğan'ın ruh halinden kaygılı... 
</HEADLINE>
<TEXT>

     SP Genel Başkanı Recai Kutan, eski bir Milli Görüşçü olan AKP Genel Başkanı Tayyip Erdoğan'ın Irak ve Kıbrıs konularındaki tutumuna "hayret" ettiğini belirterek, "Tayyip Bey Ben herkesi yendim. Artık benden büyük yok 
     psikolojisi içinde. Son zamanlardaki siniri de bundan. Davos'ta kaç para harcadığını soranlara şizofren demesinin nedeni de bu" dedi. 
     Kutan, bir grup gazetecinin sorularını yanıtlarken, Erdoğan ve AKP hükümetiyle ilgili ilginç değerlendirmelerde bulundu. Erdoğan ve arkadaşlarının "biz değiştik" diyerek kendilerinden ayrıldıklarını, 3 Kasım sonrası da şaşırtıcı bir kulvara girdiklerini belirten Kutan, "Şimdi Kıbrıs ve Irak konusundaki tutumlarını anlamakta güçlük çekiyorum. 
     Eski tutumunu bildiğim Tayyip Bey'in bu konudaki açıklamaları karşısında hayrete düşüyorum" diye konuştu. 
     Erdoğan'ın özellikle Kıbrıs konusunda Rauf Denktaş'a yönelik tavrına büyük tepki gösteren Kutan şunları söyledi 
     "Seçimden bu kadar büyük başarıyla çıkmak bu arkadaşları hatalı davranışlara sürükledi. Şimdi Tayyip Bey, Ben seçimde herkesi yendim. Benden büyük yok. En güçlü benim. Bildiğimi okurum psikolojisinde. Seçimden nasıl başarıyla çıktıysa herşeyi de şipşak halledeceğini düşünüyor. Herkes susmalı. Sadece ben konuşacağım 
     havasında. Kimsenin konuşmasına tahammül edemiyor. Hatta o kadar ki büyük bir birikim isteyen dış politikada bile ne uzman görüşüne başvuruyor, ne danışmana ihtiyaç duyuyor. Varsa yoksa kendisi. Ama işlerin o kadar şipşak halledilemeyeceğini görünce de sinirleniyor. Sayın Denktaş haklı olarak kulaktan dolma bilgilerle konuşmaması gerektiğini söylüyor. Tayyip Bey de buna karşı son zamanlarda çok sinirli bir ruh hali içinde. Davos'ta kaç para harcadığını soranlara şizofren demesinin nedeni de bu ruh hali. AKP içinde de Tayyip Bey'in bu sinirli haline tepkiler olduğunu duyuyorum" 
     
     AMERİKA ERDOĞAN'DAN ÇOK UMUTLU 

     Recai Kutan, hükümetin Irak'a ilişkin tutumunun güven verici olmadığını söyledi. "Biz girmezsek de Amerika tek başına vuracak ve biz her halükarda zarar göreceğiz" anlayışına katılmadığını belirten Kutan, "Türkiye savaşa kesin olarak hayır demelidir. Türkiye hayır derse Amerika da Irak'ta savaşı göze alamaz" dedi. Kutan, Amerika'nın Türkiye'nin tavrından cesaret aldığını, Irak'a yönelik baskılar yoğunlaştıkça, ABD basınında özellikle Erdoğan'a yönelik büyük beklentilerin ifade edilmeye başlandığını söyledi. Kutan, "Amerika'da Irak'la ilgili meseleyi Erdoğan çözer deniliyor. Amerika'nın da meseleyi nasıl çözmek istediği biliniyor. Erdoğan'a büyük güven ve ümit duydukları aşikar. Amerikan basınında, ayrıca Bush yönetiminin Erdoğan'a destek vermesi gerektiği de açık açık ifade ediliyor" şeklinde konuştu. 
     
     ÇOK ERKEN YIPRANDILAR 

     Kutan, SP olarak başlangıçta AKP hükümetine enaz üç dört ay kredi verilmesi kararı aldıklarını söyledi. Ancak, bu süre dolmadan hükümetin yıpranmaya başladığını belirten Kutan, "Bu arkadaşlar hükümette, beklediğimizden de önce yıprandılar. Dış siyasetin yanısıra ekonomide o kadar büyük hatalar yaptılar ki daha yolun başında yıprandılaR. Her adımlarından çark ediyorlar. Birbirleriyle çelişiyorlar. 
     Hatta birbirini yalanlayan bakanlar var. Halka da çok büyük vaatlerde bulundular. Şimdi bunlar yıpranma olarak hükümete fatura oluyor. Artık biz krediyi uzatmayı düşünmüyoruz" dedi. 
     





</TEXT>
</DOC>
