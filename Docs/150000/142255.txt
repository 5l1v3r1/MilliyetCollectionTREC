<DOC>
<DOCNO> 142255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo06.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Avrupa kupalarındaki 87. maçına çıkıyor... 
</HEADLINE>
<TEXT>

     Beşiktaş, İtalya'nın SS Lazio Roma takımıyla yarın yapacağı UEFA Kupası çeyrek final ilk maçıyla birlikte, Avrupa kupalarındaki 87. maçına çıkmış olacak. 
     Siyah-beyazlılar, 1959 yılında başlayan Avrupa kupaları serüveninde, Türkiye'yi 13 kez Şampiyon Kulüpler, 7 kez Kupa Galipleri, 5 kez de UEFA Kupası'nda temsil etti. 
     ''Kara Kartallar'' bugüne dek Avrupa'da yaptığı 86 maçta, 25 galibiyet, 41 yenilgi, 20 de beraberlik aldı. Siyah-beyazlılar, 3 kupada toplam 94 gol atarken, kalesinde 137 gol gördü. 
     Beşiktaş, Avrupa Şampiyon Kulüpler Kupası'nda 1958-59 sezonunda Yunanistan'ın Pire Olympiakos ve 1986-87 sezonunda da Kıbrıs Rum Kesimi takımlarından Apoel Lefkoşa'nın sahaya çıkmamaları üzerine hükmen galip ilan edilerek tur atlamıştı. Bu karşılaşmalar değerlendirmeye alınmamıştır. 
     
     UEFA KUPASI'NDA BEŞİKTAŞ 

     UEFA Kupası'na 6. kez katılan Beşiktaş, bugüne dek 4 kez ilk turda elenirken, 1996-97 sezonunda ise 3. tura kadar çıktı. 
     İlk olarak 1974-75 sezonunda UEFA Kupası'na katılan siyah-beyazlılar, Romanya'nın Steagul Roşu takımına elendi. 1985-86 sezonunda İspanya'nın Athletic Bilbao, 1987-88 sezonunda İtalya'nın FC Inter, 1988-89 sezonunda eski Yugoslavya'nın Dinamo Zagreb takımlarına karşı ilk turda kupaya veda etti. 
     1996-97 sezonunda da UEFA Kupası'na katılan Beşiktaş, ön eleme turunda Belarus'un Dinamo Minsk, 1. turda Belçika'nın RWD Molenbeek, 2. turda da Polonya'nın Legia Varşova takımlarını eledikten sonra, 3. turda İspanya'nın Valencia CF takımına elenmekten kurtulamadı. 
     
     UEFA KUPASI'NDA 24 MAÇTA 9 GALİBİYET 

     Beşiktaş, 6. kez katıldığı UEFA Kupası'nda yaptığı 24 maçın 9'unu kazandı. 
     Bu karşılaşmaların 8'inde sahadan yenilgiyle ayrılan siyah-beyazlılar, 7 beraberlik alırken, 33 gol atıp, kalesinde de 29 gol gördü. 
     
     BU SEZON TARİH YAZDI 

     Beşiktaş, bu sezon Avrupa kupaları tarihinin en başarılı dönemini geçiriyor. 
     UEFA Kupası'nda bu sezon başarılı sonuçlar alan siyah-beyazlılar, tarihinde ilk kez çeyrek finale çıkarak bir ilke imza attı. 
     
     DEPLASMANDA 1 GALİBİYETİ VAR 

     ''Kara kartallar'', UEFA Kupası'nda deplasmanlarda başarısız bir grafik çizdi. 
     Siyah-beyazlılar, UEFA Kupası'nda deplasmanda 12 maçta yalnızca 1 kez sahadan galip ayrılırken, 7 karşılaşmada yenildi, 4 maçta ise berabere kaldı. 
     Beşiktaş'ın UEFA Kupası'nda yaptığı maçlar ve aldığı sonuçlar şöyle 
     

Sezon Tur Rakip İst. Dep. 1974-75 1 Steagul Roşu 2-0 0-3 1985-86 1 Athletic Bilbao 0-1 1-4 1987-88 1 FC İnter 0-0 1-3 1988-89 1 Dinamo Zagreb 1-0 0-2 1996-97 El. Dinamo Minsk 2-0 1-2 1996-97 1 Molenbeek 3-0 0-0 1996-97 2 Legia Varşova 2-1 1-1 1996-97 3 Valencia 2-2 1-3 2002-03 1 FK Sarajevo 2-2 5-0 2002-03 2 D. Alaves 1-0 1-1 2002-03 3 Dinamo Kiev 3-1 0-0 2002-03 4 Slavia Prag 4-2 0-1      
     EN FARKLI SKORLU YENİLGİLER VE GALİBİYETLER 

     Beşiktaş, Avrupa kupalarındaki en farklı skorlu yenilgisini 2000-2001 sezonunda Avrupa Şampiyonlar Ligi'nde aldı. 
     Bu sezonda Avrupa Şampiyonlar Ligi H Grubu'nda deplasmanda İngiltere'nin AFC Leeds United takımına 6-0 yenilen siyah-beyazlılar, böylece tarihindeki en ağır yenilgiyi almış oldu. Beşiktaş ayrıca, aynı sezonda FC Barcelona'ya yine deplasmanda 5-0 yenilirken, 1986-87 sezonunda Avrupa Şampiyon Kulüpler Kupası çeyrek finalinde İzmir'de Dinamo Kiev'e, 1977-78 sezonunda da Avrupa Kupa Galipleri Kupası'nda deplasmanda Macaristan'ın Diosgyör takımına aynı skorlarla 5-0 yenilmekten kurtulamamıştı. 
     Beşiktaş, Avrupa kupalarındaki en farklı skorlu galibiyetlerini ise 5-0'lık skorla bu sezon aldı. Siyah-beyazlılar, 1. tur rövanş maçında deplasmanda FK Sarajevo'yu 5-0 yenerek, Türk takımlarının da deplasmanlarda elde ettiği en farklı skorlu galibiyeti almış oldu. 

     
</TEXT>
</DOC>
