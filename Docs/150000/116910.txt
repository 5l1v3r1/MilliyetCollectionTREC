<DOC>
<DOCNO> 116910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun29.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Kazananlara başarılar diliyoruz... 
</HEADLINE>
<TEXT>

     KKTC Başbakanı Derviş Eroğlu, genel seçimleri kazanan Adalet ve Kalkınma Partisi AKP ile Meclis'e girmeye hak kazanan Cumhuriyet Halk Partisi'ni CHP kutlayarak, ''Biz Türkiye'ye baktığımız zaman, Türkiye'yi bir bütün olarak görüyoruz'' dedi. 
     Başbakan Eroğlu, Türkiye'nin Lefkoşa Büyükelçiliği Eğitim Müşaviri Mustafa Kuzucuk'u kabulü sırasında yaptığı açıklamada, seçimler sonucunda parlamento ve yeni hükümet şeklinin ortaya çıktığını, ''Seçim olduydu, olacaktı'' tartışmalarının artık geride kaldığını söyledi. 
     ''Demokratik bir ülke olan Türkiye'de demokratik bir seçim yapıldığına'' işaret eden Eroğlu, ''iki partinin parlamentoya girerken diğer partilerin dışarıda kalacağını, Türkiye'de belki en çok bu durumun tartışılacağını'' kaydetti. 
     Kıbrıs Türk halkı için Türkiye'nin bir bütün olduğunu dile getiren Eroğlu, ''Yeni seçilenleri kutlarken, bugüne kadar hükümette görev almış partilere de Kıbrıs Türk halkına verdiği destek ve yaptıkları hizmetlerden dolayı bir kez daha teşekkür ve şükranlarımızı sunarız'' dedi. 
     Demokratik ülkelerde seçimlerin kaçınılmaz olduğunu, halkın iradesi yansıdıktan sonra, bunun yorumunu yapmanın kendilerine düşmediğini ifade eden Eroğlu, Türkiye'deki her partinin kendi değerlendirmesini yapacağını söyledi. 
     
     ''DİYALOĞUMUZ EN İYİ ŞEKİLDE DEVAM EDECEKTİR'' 
     ''Türkiye'de istikrarlı bir hükümetin oluşacak olmasından mutlu olduklarını'' dile getiren Eroğlu, ''Bugüne kadar Türkiye'deki siyasi parti ve hükümetlerle çok sıkı diyaloğumuz oldu. Bu devam edecektir. Hükümet olarak Kıbrıs Türk halkının daha huzurlu, güvenli ve müreffeh seviyeye ulaşması için Anavatan Türkiye ile diyaloğumuzu bundan sonra da en iyi şekilde sürmeye devam edeceğiz'' diye konuştu. 
     Türkiye'deki partilerin Kıbrıs konusuna bakış açılarında fark olmadığını, bugüne kadar TBMM'de alınan kararların oybirliğiyle çıktığını anımsatan Eroğlu, bu nedenle bu konuda da hiçbir endişeleri bulunmadığının altını çizdi. 
     Eroğlu, ''Türkiye Büyük Millet Meclisi'ne dün de güvendik, bugün de güvenmeye devam edeceğiz. Bu seçim sonuçlarının Anavatan Türkiye'ye hayırlı olacağından endişem yoktur'' dedi. 
     





</TEXT>
</DOC>
