<DOC>
<DOCNO> 100958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun22.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kozmetikte kullanılan bir kimyasal,alerjik reaksiyonu artırabiliyor 
</HEADLINE>
<TEXT>

     Uzmanlar, güneş kremleri ve nemlendiricilerde kullanılan bir kimyasal maddenin alerjik reaksiyonu artırabileceği uyarısında bulundular. 
     Avrupa Birliği uzmanlarının, Birlik'in daha önce onay verdiği ''metildibrom glutaronil'' kimyasalının kullanımına kısıtlama getirilmesini tavsiye ettiği bildirildi. 
     ''Metildibrom glutaronil''in şişme, kaşınma ve ağrılı deri yanmalarına yol açabileceği belirtildi. 
     AB'nin Kozmetik ve Gıda Dışı Ürünler Bilimsel Komitesi Başkanı Dr. Ian White, bu kimyasalın yıllardır kullanıldığını, ancak son zamanlarda bunun yaygınlaştığını söyledi. 
     AB verilerine göre, kimyasala alerjisi olan egzamalı kişilerin sayısında 1991'den 2000'e kadar yüzde 400 artış olduğunu söyleyen White, kozmetik endüstrisini kimyasalın kullanımı konusunda uyardıklarını, ancak uyarılarına yanıt alamadıklarını belirtti. 
     White, komitenin, kimyasalın güvenli dozajıyla ilgili bir araştırma yapacağını ifade etti. 
     Kimyasalın, kozmetiklerin yanı sıra deterjanlarda da kullanıldığı, ancak etiketleme kurallarındaki farklılık nedeniyle bunun her zaman belirtilmediği de kaydedildi. 
     





</TEXT>
</DOC>
