<DOC>
<DOCNO> 129350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur19.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Maliye Bakanı kendini akladı... 
</HEADLINE>
<TEXT>

     CHP Genel Başkanı Deniz Baykal, Maliye Bakanı Kemal Unakıtan'ın, Plan ve Bütçe Komisyonu'nun dünkü toplantısında kabul edilen tasarı ile kendisini cezadan kurtardığını ileri sürerek, ''Sayın Bakan sahte fatura konusunda kendisini aklamıştır, kendisini kutluyorum. İşte bu AKP iktidarıdır.'' dedi. 
     Baykal, partisinin TBMM Grup toplantısında yaptığı konuşmada, 2002 yıl sonu itibarıyla ekonomik açıdan hem sevindirici hem de uyarıcı gelişmeler yaşandığını belirtti. Enflasyonun kontrol altına alınması, ekonomik büyümedeki başarı, ihracattaki artış ve faizlerdeki düşüşün izlenen makro ekonomi politikasının bir sonucu olduğunu ifade eden Baykal,''Ancak sağlanan olumlu gelişmelerin bu hükümet tarafından sürdürüleceği yönünde ciddi kaygılar daha şimdiden ortaya çıkmaya başlamıştır'' dedi. 
     Kamu maliyesinin açık verme eğilimini ciddi biçimde sürdürdüğünü ve Hükümet'in gerek mali milad ve gerekse vergi affı konusundaki girişimlerinin vergi geliri kaybına yol açtığını öne süren Baykal şunları söyledi 
     ''Hükümet'in vergi barışı adı altında getirdiği ve aslında vergi affı olarak değerlendirilebilecek düzenlemeleri, içinde başka skandallar da barındırıyor. Maliye Bakanı bizzat sahte fatura konusunda kendisini cezadan kurtaracak bir düzenlemeyi dün komisyondan geçirmiştir. 
     Türkiye böyle bir skandal yaşamamıştır. Sahte fatura çok ciddi bir suçtur. Bunu bilerek basanlar cezalandırılırken bilerek kullananlara bir yaptırım artık söz konusu olmayacaktır. Yani yine tetikçiler cezalandırılacaktır ama onları bilerek kullananlara ve destek verenlere ceza olmayacak. Sayın Bakan bu yasayla kendisini aklıyor, kendisini kutluyorum. İşte bu AKP iktidarıdır. Dokunulmazlıklar konusundaki ilk söylemleriyle bu yola girdiklerini göstermişlerdi. Bir yandan, YAŞ kararlarına yargı yolu açılmalıdır diyorlar. Bir yandan da kanun çıkararak yargı yolunu kapatmayı içlerine sindirebiliyorlar.'' Baykal, zorunlu tasarrufların nemaları ile birlikte ödenmesi konusunda Hükümet'in açık taahhüdü bulunduğunu, ancak gelinen noktada bu sözlerin unutulduğunu söyledi. 
     
     ANAYASA DEĞİŞİKLİĞİ VE DOKUNULMAZLIKLAR 
     Hükümet'in Anayasa değişikliği konusunda arayışlar içinde olduğunu ve bazı hazırlıklar yaptığını söyleyen Baykal, TBMM Başkanı'nın bu konuda bir uzlaşma komisyonu kurulması için CHP grubuna yazı gönderdiğini belirtti. 
     Baykal, sözlerini şöyle tamamladı 
     ''Biz parti olarak Meclis çalışmalarını bilinen komisyonlarda sürdürüyoruz. Ayrıca özel bir ihtiyaç çıkarsa o konuda oluşturulacak komisyonlara da katkı veririz. Ama anlıyorum ki Sayın Meclis Başkanı'nın bir Anayasa değişikliği programı var, ve bunu gerçekleştirmek için bir organa ihtiyacı var. Bunu anlayabiliyorum ama bizim de bu çalışmalara girmeden önce Anayasa'nın hangi maddelerinde değişiklik yapılmasının düşünüldüğünü bilmemiz gerekir. Bunu bilmeden böyle bir komisyon içinde olmamız söz konusu değildir. Kaldı ki böyle bir komisyonun oluşturulurken dahi bize danışma gereği duyulmamıştır ve talimatla isim istenmiştir. 
     CHP olarak Anayasa değişikliği konusunda önemli görev yapmış bir partiyiz. Ancak bundan sonra bu konuda atılacak bir adım vardır o da dokunulmazlıklardır. Herkesin hesabını ona göre yapması gerekir. Eğer bize şunları değiştirelim ondan sonra dokunulmazlıklar denirse, biz de onlara önce dokunulmazlıklar deriz. Hiçbir Anayasa değişikliği dokunulmazlıkların kaldırılmasından acil değildir.'' 
     





</TEXT>
</DOC>
