<DOC>
<DOCNO> 128093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko12.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotivciler 2004'ten umutlu... 
</HEADLINE>
<TEXT>

     Oldukça iyi bir yılı geride bırakan otomotiv sektörü, 2004 yılına da umutla bakıyor. 
     Otokoç Genel Müdürü Cenk Çimen, 2004 yılından da umutlu olduklarını söylerken, 430-440 bin civarında bir pazar beklediklerini açıkladı. 
     Sektöre ilişkin sorularını yanıtlayan Çimen, bu yılın planlanan daha iyi bir yıl olduğunu kaydetti. 
     2003 başında 202 bin civarında bir pazar beklediklerini, ancak makro ekonomik olumlu gelişmeler neticesinde bu sayının 365-370 bin seviyelerine çıktığını anlatan Çimen, 210 bin otomobil, 58 bin hafif ticari, 65 bin orta ticari, 33 bin de ağır ticari araç satışı beklediklerini ifade etti. 
     
     HURDA OTOMOBİL, SEKTÖRÜ TETİKLEDİ 
     20 yaşın üzerindeki araçların hurdaya çıkarılarak ÖTV indirimi sağlanmasının sektörü bir anlamda tetiklediğini söyleyen Çimen, faiz oranlarındaki düşüşün de satışların artışında önemli bir unsur olduğunu vurguladı. 
     Hurda indiriminin gelecek yıl sonunda biteceğini de hatırlatan Çimen, bu uygulamanın devam ettirilmesini istediklerini söyledi. 
     
     2004 HEDEFLERİ 
     2004 yılının da bu yıl gibi sektöre umut vaadettiğini ifade eden Çimen, bu yıl gelinen yaklaşık 370 binlik satışın gelecek yıl 430-440 seviyelerine çıkmasını beklediklerini söyledi. 
     Çimen, gelecek yıl 270 bin otomobil, yaklaşık 170 bin adet de ticari vasıta satışı beklediklerini ifade etti. 
     
     ''OTOKOÇ MEGA BAYİ'' 
     Otokoç olarak sektörün üzerinde bir büyüme gösterdiklerini açıklayan Çimen, bu yılın toplamında 15 bin adet satış gerçekleştirdiklerini söyledi. 
     Nihai tüketiciye satış yaptıklarını hatırlatan Çimen, ''Bu yıl 300 milyon dolar civarında ciro yapan bir şirket olacağız. Türkiye'nin en büyük mega bayisiyiz diyebiliriz'' diye konuştu. 
     
</TEXT>
</DOC>
