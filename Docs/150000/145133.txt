<DOC>
<DOCNO> 145133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/guncel/gun02.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nasıriye’de saplandık hareket edemiyoruz ..’ 
</HEADLINE>
<TEXT>

Nasıriye’deki müttefik güçlerle birlikte olan Reuters muhabiri Maguire, son durumu, "Kenti uzaktan görüyoruz ama ilerleyemiyoruz" sözleriyle özetledi 
     Bağdat’a doğru ilerleyen Amerikan 3. Mekanize Piyade Tümeni’nin bir kolu, Irak başkentine giden yol üzerinde stratejik bir konumda bulunan Şiilerin kutsal kenti Kerbela’ya yaklaştı. Kerbela, Bağdat’ın sadece 80 km. güneyinde bulunuyor. Bir kol havadan yoğun bir destek eşliğinde Kerbela’ya doğru ilerlerken, mekanize tümene bağlı bir diğer kol Bağdat’a ulaşmak için aşmak zorunda oldukları ikinci yolun geçtiği Nasıriyye kenti dışında saplanıp kaldı. 
     
     KERBELA’YA YAKLAŞTILAR 
     Dün sabah Kerbela’nın güneyindeki Necef yakınlarında Irak birlikleriyle şiddetli çatışmaya giren Amerikan piyadeleri konumlarını muhafaza ettiler. Küçük gruplar halindeki Irak askerlerinin kamyonetlerle ya da yaya olarak ABD mevzilerine yaklaşarak "vur - kaç" taktiği uyguladığını belirten askeri yetkililer, bu birliklerin tank ve top ateşiyle püstürtüldüğünü söyledi. İngiltere Başbakanı Blair ise, dün Avam Kamarası’nda yaptığı konuşmada, koalisyon güçlerinin Kerbela’ya kadar ilerlediklerini söyledi. 
     
     NASIRİYYE’Yİ AŞAMIYORLAR 
     Bağdat’a giden diğer yolun geçtiği Nasıriyye dışındaysa ABD birlikleri bir türlü Irak mevzilerini aşıp kente giremedi. Askerlerle birlikte olan Reuters muhabiri Sean Maguire, deniz piyadelerinin bulundukları yere saplanıp kaldıklarını, Fırat üzerindeki Nasıriyye köprülerinden savaşarak geçmek ya da şehrin etrafından dolaşmak konusunda kararsız kaldıklarını söyledi. Ancak Maguire, kent çevresinin aşılması zor bir yol olduğunu, bu köprülere ihtiyaç duyduklarını belirtti. Maguire, "Nasıriyye’yi uzaktan görebiliyoruz, ancak hareket edemiyoruz. Birlikte olduğumuz tüm alay buraya saplanıp kaldı" dedi. 
     Dün kent çevresinde meydana gelen çatışmalarda 10 ABD askeri öldü. Çarpışmalarda 12 askerin yaralandığı ve 16 askerin de kayıp olduğu belirtildi. Önceki günkü çatışmalardaysa 25 Amerikan ve İngiliz askerinin öldürüldüğü açıklanmıştı. 
     
     RUMEYLA GÜVENDE DEĞİL 
     Öte yandan, Güney Irak’ın en önemli petrol yataklarının bulunduğu ve savaşın ilk saatlerinde koalisyon güçleri tarafından ele geçirilen Rumeyla bölgesinde Iraklıların olduğu bildirildi. Amerikan ordusu sözcüsü Yarbay Jennifer Cassidy, Rumeyla’nın halen bir "savaş alanı" olduğunu ifade etti. Irak askerlerinin bölgede bulunmasından dolayı, koalisyon güçleri Rumeyla’da sivillerin dolaşımını kısıtladı. 
     
     
     


GÜNCEL 

























</TEXT>
</DOC>
