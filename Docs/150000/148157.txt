<DOC>
<DOCNO> 148157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo07.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, kümede kalma savaşı veriyor... 
</HEADLINE>
<TEXT>

     1966-67 sezonunda yükseldiği Türkiye Birinci Ligi'nde 37 yıldır aralıksız mücadele eden Bursaspor'da, bu sezon işler bir türlü iyi gitmiyor. 
     Tarihinin en kötü sezonlarından birini yaşayan yeşil-beyazlı takım, ''Şampiyonluk kovalayan Bursaspor'' parolasıyla başladığı ligin bitimine 7 hafta kala, kümede kalma savaşı veriyor. 
     Geçen yılın 26. haftasında UEFA Kupası'na katılma şansını zorlayan yeşil-beyazlı takım, bu yıl aynı dönemde korkulu rüyalar görüyor. 
     Yeşil-beyazlı takım, 2001-2002 sezonunun 26. haftasında 12 galibiyet, 4 beraberlik, 10 yenilgi alırken, attığı 37 gole karşılık, filesinde 44 gol görmüş ve eksi 7 averajla 40 puanla 5. sırada yer almıştı. 
     ''40. yılında zirve hesapları yapan Bursaspor'' sloganıyla başlanan 2002-2003 sezonu ise 26. hafta geride kalırken şampiyonluk yarışında olan takımlar arasında yer almayı hedefleyen yeşil-beyazlı takımda düşüş bir türlü engellenemiyor. Geride kalan 26 haftada sadece 5 kez galip gelebilen Bursaspor, 8 maçtan 1 puan çıkarırken, 13 karşılaşmadan ise boynu bükük ayrıldı. 
     Bu sezon sadece 27 gol atabilen, kalesinde gördüğü 49 golle, Altay'ın ardından en çok gol yiyen 2. takım olan Bursaspor, eksi 22 averaj ve 23 puanla Kocaelispor, Göztepe ve Elazığspor'un üzerinde 15. sırada bulunuyor. 
     
     TARAFTAR İSYAN ETTİ 

     Art arda alınan başarısız sonuçlara rağmen takıma koşulsuz destek veren yeşil-beyazlı taraftarlar, dün Ankaragücü karşısında alınan 2-0'lık yenilginin ardından adeta çileden çıktı. 
     Bursaspor'un 1-0 yenik durumda olduğu 80. dakikaya kadar takımlarını olumlu destekleyen taraftarlar, başkent ekibinin attığı 2. golün ardından futbolcuları protesto ederken, yönetim kurulunu da istifaya çağırdı. Futbolcu ve yöneticileri sert şekilde protesto eden yeşil-beyazlı taraftarların, sahadan galip ayrılan Ankaragücü takımı futbolcularını tribünlere çağırarak, uzun süre alkışlaması ise fair-play açısından güzel bir örnek olarak dikkat çekti. 
     
     YÖNETİM DEVAM DEDİ 

     Bursaspor Kulübü Başkanı Erdoğan Bilenser, dün Ankaragücü karşısında alınan 2-0'lık yenilginin ardından taraftarların yönetimi istifaya çağırmasına ilişkin olarak, ''Kötü sonuçların sorumlusu biziz ama takımı burada bırakıp gidemeyiz'' dedi. 
     Erdoğan Bilenser, son 10 dakikaya kadar takım 1-0 yenik durumda olmasına karşın desteğini esirgemeyen taraftarların, maçın bitiş düdüğüyle birlikte takımı ve yönetimi sert bir biçimde protesto etmesini normal karşıladıklarını söyledi. 
     Takımın ligdeki bulunduğu konuma karşın ligde kalacağına ilişkin inancını yitirmediğini kaydeden Bilenser, ''Bursaspor ligde kalacak, buna yürekten inanıyorum. Taraftarların tepkisi normal. Bu takımı biz kurduk. Kötü sonuçların sorumlusu biziz ama takımı burada bırakıp gidemeyiz'' diye konuştu. 
     Futbolcuların kötü futbolunda, kulübün yaşadığı maddi sıkıntıların bir etkisinin olup olmayacağı yönündeki soruya, ''hayır'' yanıtını veren Bilenser, bir sorun olduğunu, ancak bunun kaynağını bilemediklerini kaydetti. 
     





</TEXT>
</DOC>
