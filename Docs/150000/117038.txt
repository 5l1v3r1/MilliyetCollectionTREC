<DOC>
<DOCNO> 117038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/ekonomi/aeko.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Söylemini yumuşatınca piyasa AKP’yi kucakladı 
</HEADLINE>
<TEXT>

Tek başına iktidar olma şansını yakalayan AKP’nin ekonomi kurmayları, IMF ile dördüncü gözden geçirmeyi tamamlamak için gerekli düzenlemeleri Meclis’ten geçireceklerini, hızlı kararlar alarak piyasalarda güven sağlayacaklarını açıkladı. Seçim sonuçları ve AKP kurmaylarından gelen açıklamalar para ve sermaye piyasalarında doping etkisi yaptı. Borsa yüzde 6.14’le coşarken günlük işlem hacmi 1 katrilyonu aştı. Dolar 21 bin liralık düşüşle 1 milyon 677 bin liraya geriledi 
     IMF ile önce dördüncü gözden geçirme tamamlanacak’ 
     REUTERS 

     AKP’nin ekonomiden sorumlu Genel Başkan Yardımcısı Ali Coşkun, Uluslararası Para Fonu IMF ile ekonomik programın dördüncü gözden geçirmesinin tamamlanması için gereken yasal düzenlemeleri hemen Meclis’ten geçireceklerini bildirdi. 
     Coşkun, IMF ile önce dördüncü gözden geçirmeyi tamamlayacaklarını vurgularken, daha sonra gerekirse karşılıklı mutabakatla revizyonu yapacaklarını açıkladı. Gözden geçirme çalışmasını ekim ayında gerçekleştiren IMF heyeti, yapısal reformlarla ilgili bazı düzenlemelerin tamamlanmadığına işaret etmişti. Gözden geçirmeye ilişkin şartların yerine getirilmesinin ardından IMF İcra Kurulu’nun 1.6 milyar dolarlık kredi dilimini serbest bırakması bekleniyor. 
     
     Hemen görüşebiliriz’ 
     IMF ile görüşmeleri hemen yapabileceklerini belirten ancak henüz hükümeti kurma görevinin verilmediğini anımsatan Coşkun, şunları söyledi "Biz sistemi aksatmayız. Çünkü devlette devamlılık esastır. IMF ile karşılıklı resmi olmayan görüşmeleri sürdürürüz, hazır hale getiririz. IMF ile daha önce alınmış kararlar, karşılıklı mutabakata varana kadar devam eder devlette devamlılık esastır." Coşkun önceki gece yaptığı açıklamada da yüzde 6.5’lik faiz dışı fazlayı tutturacaklarını söylemişti. 
     
     Piyasa tepkisi olumlu 
     Seçim sonuçlarına piyasaların verdiği tepkilerin beklentilerine uygun olduğunu ifade eden Coşkun, "Borsa yükselir, faiz düşer, dolar kendini biraz muhafaza etmeye çalışır. İş dünyasından olumlu tepki geldi" dedi. Coşkun’u iş dünyası iyi tanıyor. Bir dönem Türkiye Odalar ve Borsalar Birliği Başkanlığı yapan Coşkun, kendisini 24 Ocak kararlarının mimarı "Turgut Özal’ın talebesi" olarak niteliyor. 
     
Süratli kararlar alarak piyasaya güven sağlanacak’      REUTERS 

     AKP’nin Genel Başkan Yardımcısı ve eski Maliye bakanlarından Abdüllatif Şener, partinin tek başına iktidarında "etkili ve süratli" kararlar alınarak öncelikle piyasaların aradığı güvenin sağlanacağını söyledi. 
     "Seçimden bir koalisyon hükümeti çıksaydı zor olurdu" diyen Şener, şunları söyledi "Koalisyonlar süratli karar almayı engelleyen yapılara sahiptir, o sürüncemede kalan dönemde sıkıntılar oluyor ve piyasada güvensizlik oluşuyor." Geçen dört yıllık sürede milli irade ile ortaya çıkan partilerin halkın taleplerine karşı duyarsızlıklarına tepki oluştuğunu ifade eden Şener, "Bir de halkın istikrar arayışı vardı. Çok fazla partinin Meclis’te olmasının ülkeye zarar verdiğini görmüştür seçmen ve istikrarı aramıştır. Seçimle hem iktidarda hem muhalefette bir istikrar ortaya çıkmıştır" dedi. 
     
     Yabancılara sıcak mesaj 
     Şener, koalisyon hükümetinin hazırladığı 2003 bütçesi konusunda ise "Bütçe tasarısını değerlendireceğiz ve yeni bir perspektifle bütçeyi en kısa zamanda hazırlayacağız" dedi. Bütçeyle ilgili birimler ve bakanlıkların görüşlerinin alınacağını kaydeden Şener, bu çalışmaları kısa sürede tamamlayacaklarını bildirdi. 
     Şener, yerli ve yabancı bütün yatırımcıların AKP iktidarında kendilerini güvende hissedeceklerini de kaydederek, "Yabancı yatırımların ülkeye çekilmesi konusunda da AKP aktif olacaktır" dedi, fakat herhangi bir somut öneride bulunmadı. 
     Ekonomik karar birimlerinde ve uluslararası ekonomik ilişkilerde hiçbir sıkıntı yaşanmayacağına inandığını vurgulayan Şener, "İyi bir döneme girdiğimiz kanaatindeyim. Türkiye tüm uluslararası taahhütleri yerine getirecek" dedi. 
     
Para borsaya döndü      ORHAN TEKEOĞLU 

     AKP’nin 363 milletvekili ile tek başına iktidara gelecek olması piyasalarda istikrarın sağlanması açısından olumlu karşılandı. Seçim öncesi AKP - CHP koalisyonu bekleyen piyasalar, CHP’siz bir sonuç karşısında önce kısa süreli bir tedirginlik yaşadı. 
     Sabah saatlerinde gerek dolarda ve gerekse faizde hızlı yükselişler yaşandı. Ancak AKP Genel Başkanı ve eski maliye bakanlarından Abdüllatif Şener’in etkili ve süratli kararlar alarak ekonomiyi rahatlatacaklarını söylemesi, dolar ve faizin hızını kesti. 
     
     Hacim 1 katrilyonu aştı 
     Erken saatlerde 1 milyon 737 bin liraya çıkan dolar ve yüzde 67’ye dayanan bono faizleri yine aynı hızla düşmeye başladı. 
     Borsanın seçim öncesi AKP - CHP ikili koalisyon beklentisinde olmasına rağmen, AKP’nin ezici üstünlük kazanması, "Belirsizliğin ortadan kalması, güçlü ve istikrarlı bir bir hükümet" beklentisi olarak yorumlandı. 
     1987 yılından bu yana tek parti iktidarı göremeyen borsa, daha ilk günde AKP’ye kredi vermiş oldu. Cuma günü 10.218 puandan kapanan endeks, başta bankacılık hisselerindeki alımlarla 28 Mayıs’tan sonra ilk kez 11 bin puanı aştı. 
     İkinci seansta 11.171’e kadar çıkan endeks, gelen k r amaçlı satışlarla günü 10.884 puandan kapatırken, hisselerin değer artışı yüzde 6.14 oldu. İşlem hacmi de 1.1 katrilyon lira ile 7 Ocak’tan bu yana en yüksek değerine çıktı. 
     
     Faizler önce çıktı sonra düştü 
     Cuma günü yüzde 64.5 - 65 düzeyinde seyreden faizler, erken saatlerde yüzde 67 - 68’e kadar çıktı. AKP ekonomi kurmaylarının sakinleştirici açıklamalarından sonra bono faizleri yeniden yüzde 62.5 - 63 seviyesine kadar indi. 
     
Borsa yatırımcısı AKP’ye sıcak bakıyor      Global Menkul Değerler Yönetim Kurulu Üyesi Mehmet Sağıroğlu, seçim sonuçlarının daha önce yapılan araştırma sonuçlarına paralellik gösterdiğini ve yatırımcıların da tek partili bir döneme geçilmesini olumlu karşıladıklarını söyledi. Seçim sonrasında tek partili bir iktidarın gündeme gelmesinin hem yerli hem de yabancı yatırımcılarda iyimser bir yaklaşıma yol açtığını vurgulayan Sağıroğlu, "Yabancı ortağımız Templeton Fund’ın Yöneticisi Mark Mobius da tek partili bir iktidarı yabancı yatırımcının olumlu karşıladığını ve önümüzdeki günlerde hükümetin faaliyetlerine de bakılarak, pozisyon alınabileceğini açıkladı" hatırlatmasında bulundu. 
     
Dolar bir günde 21 bin lira geriledi      Dolar erken saatlerde bankalararası piyasada 50 bin lira birden artarak 
     1 milyon 737 bin lira ile tarihi seviyesinde haftaya başladı. AKP Genel Başkan Yardımcıları Abdüllatif Şener ve Ali Coşkun’un piyasaları yatıştırıcı açıklamaları ile ve özellikle Kapalıçarşı’dan gelen hızlı satışlarla dolar 1 milyon 665 bin liraya kadar indi. Dolar gün sonunda 1 milyon 680 liradan kapatırken, haftasonuna göre 20 bin lira değer kaybetti. Böylece gün içinde 
     50 bin lira yükselen dolar, ardından 57 bin liralık düşüş kaydetti. 
     Dolar serbest piyasada da 21 bin liralık düşüşle 1 milyon 677 bin liraya indi. 
     



 EKONOMİ 



















</TEXT>
</DOC>
