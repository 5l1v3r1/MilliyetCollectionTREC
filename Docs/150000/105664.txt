<DOC>
<DOCNO> 105664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun01.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de olası Irak harekatına destek hızla azalıyor... 
</HEADLINE>
<TEXT>

     Amerikan kamuoyunda, Irak'a yönelik olası bir askeri harekata verilen desteğin hızla düştüğü belirlendi. 
     ''ABC News'' tarafından yapılan bir kamuoyu yoklaması, Irak'a yönelik askeri harekatı destekleyenlerin oranının bir ay öncesine göre yüzde 69'dan 59'a indiğini ortaya koydu. 
     Müttefikler destek vermese bile sadece ABD tarafından gerçekleştirilecek bir operasyona ''evet'' diyenlerin oranı ise yüzde 54'den yüzde 39'a düştü. 
     Yoklamada, ''Başkan George Bush, Irak konusu ve Saddam Hüseyin meselesini gerektigi biçimde ele aldı'' diyenlerin oranı da yüzde 52 çıktı. Oysa Bush'un halk desteğinin yüzde 60, terörle savaş konusundaki tutumuna verilen desteğin de yüzde 70 dolayında olduğuna dikkat çekiliyor. 
     -''BUSH KONGREDEN ONAY ALSIN''- Amerikalıların yüzde 70'i ''ABD'nin Irak'a karşı savaşa doğru gittiğini'' düşünürken, halkın yüzde 80'i '''Bush harekat öncesinde Kongreden onay almalıdır'' dedi. 
     Yoklamada, ''Irak'a saldırı terör riskini arttırır'' diyenlerin oranı yüzde 40 çıkarken, ''asıl saldırmazsak terör artar'' diyenler yüzde 47'yi buldu. Oysa Amerikalıların yüzde 73'ünün, '''teröre karşı savaşmazsak tehdit artar''' görüşünü savunduğunu belirtiliyor. 
     Bush liderliğindeki yönetim harekat için destek arayışlarını sürdürürken, her iki partinin önde gelen isimlerinin harekata şüpheyle yaklaştıkları kaydediliyor. 
     





</TEXT>
</DOC>
