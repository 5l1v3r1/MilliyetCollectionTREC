<DOC>
<DOCNO> 143003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun24.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş karşıtı gösteriler sürüyor... 
</HEADLINE>
<TEXT>

     Irak'a yönelik olası askeri harekat, bugün de Yeni Zelanda, Nijer ve Bulgaristan'da protesto edildi. 
     Yeni Zelanda'da başkent Wellington ile Auckland kentinde binlerce kişinin katıldığı gösteriler düzenlendi. 
     Başkentte polisin, gösterilerde olay çıkması ihtimaline karşı alarma geçtiği belirtildi. Polis yetkilileri, gösteriler sırasında terör eylemi ya da çatışma çıkmasından endişe ettiklerini söylediler. 
     Yeni Zelanda'da dün Christchurch'de düzenlenen gösteriye 3 bin kişi katılmıştı. 
     
     NİJER 
     Nijer'in başkenti Niamey'de de çoğunluğunu aşırı dinci militanların oluşturduğu bin kadar kişi, protesto gösterisi düzenledi. 
     Ulusal Meclis önünde toplanan göstericiler, güvenlik güçlerinin sıkı önlemler aldığı kent sokaklarında yürüdüler. 
     ABD Başkanı George Bush, İngiltere Başbakanı Tony Blair ve İsrail Başbakanı Ariel Şaron'a atfen, ''Katil Bush ve Blair, kafir Şaron'', ''Herkes savaşa karşı'' ve ''Şeytan Bush'un Irak'taki emperyalist savaşına hayır'' yazılı pankartlar taşıyan göstericiler, çeşitli sloganlar attı. 
     Bu arada, Bulgaristan'ın başkenti Sofya'da yaklaşık 300 kişi, ABD'nin olası Irak savaşını ve Bulgaristan hükümetinin tutumunu protesto etti. 
     Bulgaristan Küreselleşme Karşıtları Birliği tarafından düzenlenen gösteride, ''Bulgaristan'da ABD üslerine hayır'', ''İşgalciler dışarı'', ''Savaşa karşı birlik'' ve ''Irak'tan elini çek'' sloganları atıldı. 
     





</TEXT>
</DOC>
