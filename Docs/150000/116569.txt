<DOC>
<DOCNO> 116569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/soneko14.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de dönerciler arasında rekabet... 
</HEADLINE>
<TEXT>

     Almanya'nın başkenti Berlin'de dönerciler arasında kıyasıya bir fiyat rekabeti başladı. 
     Berliner Morgenpost gazetesi, Berlin'de ''Currywurst'' adı verilen sosis çeşidinin yanı sıra en fazla tüketilen ayaküstü yemek olan dönerin fiyatının, özellikle Neukölln ve Treptow semtlerinde 1 euro'ya kadar düştüğünü yazdı. 
     Neukölln semtinde dönerin fiyatını 1 euro yapan ''Star'' adlı döner büfesi sahibinin, ''Tabii ki bu fiyatlarda biz bir şey kazanamıyoruz, ama insanlarda para kalmadı'' şeklinde konuştuğu belirtildi. 
     Diğer bir döner büfesi sahibi olan Süleyman Demir'in de, ''Döner 1 euro- 12. yıldönümü nedeni ile özel fiyat'' yazılı bir pankartla döner sattığı, Demir'in, ''Bu teklif bir hafta süreyle geçerli. Sürekli gelen müşterilerimize teşekkür amacıyla böyle bir kampanya yaptık. Dönerimizin fiyatı normalde 2 euro 20 sent'' dediği kaydedildi. 
     Schöneberg semtindeki ''Kumpir'' adlı döner büfesi sahibi Cafer Çiftçi'nin ise fiyatların düşürülmesinin sadece dönercilerin karını azaltmakla kalmadığını, aynı zamanda etin kalitesini de düşürdüğünü savunarak, bu nedenle kendisinin döneri 2 euro 30 sentten sattığı bildirildi. 
     Bu fiyatın bile ucuz olduğuna işaret edilen haberde, Hamburg ya da Münih gibi diğer büyük kentlerde dönerin fiyatının 3 ila 4 euro arasında değiştiği ifade edildi. 
     





</TEXT>
</DOC>
