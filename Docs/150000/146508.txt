<DOC>
<DOCNO> 146508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun05.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta artık barlarda bile sigara yasak... 
</HEADLINE>
<TEXT>

     Frank Sinatra, Humprey Bogart gibi eskinin ünlü sigara tiryakisi aktörlerinin ve sigara firması Philip Morris'in kenti New York'ta, dün gece yarısından itibaren sigara yasağı başladı. 
     Bar ve lokantalar dahil tüm işyerlerinde sigara içmeyi yasaklayan kanun sigara tiryakilerini kızdırırken, özellikle bar sahiplerini ve çalışanlarını tedirgin etti. 
     Yasanın yürürlüğe girmesiyle birlikte kazançlarının düşmesinden ve iflas etmekten korkan bar sahipleri ise yasağa büyük tepki gösterdiler. 
     Manhattan'daki binlerce bardan biri olan ''Twins''in barmeni John Pile, ''Yasağın mimarı Belediye Başkanı Michael Bloomberg bizden biri değil, bizleri anlamıyor, sigara yasaklanırsa kimse bara uğramaz'' diye konuştu. 
     Bir tiryaki de ''Önce Times Meydanı'nı temizlediler, sonra barlarda dans etmeyi, ardından parkta bira içmeyi yasakladılar, şimdi de dışarı çıkınca sigara dahi içemeyeceksiniz. Kent iyice eğlencesiz bir yer haline geldi'' diyerek tepkisini dile getirdi. 
     Eski bir tiryaki olan Belediye Başkanı Bloomberg'in, özellikle dumanaltı olan bar çalışanlarının sağlıklarının korunması amacıyla ve yoğun çabaları sonucu yürürlüğe giren yasa, sigara içmeyenlerce dahi eleştiriliyor. 
     Sağlık konusuna öncelik veren ve 5 milyar dolarlık bir servetin sahibi olan Bloomberg, kısa süre önce Baltimore'daki Johns Hopkins Üniversitesi'ne 100 milyon dolar bağışlamıştı. 
     Yasağa uymayan bina sahiplerine 400 dolar para cezası verilecek. Ayrıca çalışma ruhsatları da iptal edilebilecek. 
     New York Eyalet Mahkemesi'nde de Çarşamba günü kabul edilen sigara yasağının eyalette yazın yürürlüğe girmesi bekleniyor. Sigara üreticisi Philip Morris firması da Manhattan'da bulunan merkezin, sigara yasağının Kent Meclisi'nce onaylanmasından birkaç gün önce 2004'e kadar Virginia Eyaleti'ne taşıyacağını açıklamıştı. Firma, taşınmasına ekonomik gerekçeler göstermişti. 
     





</TEXT>
</DOC>
