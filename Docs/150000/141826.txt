<DOC>
<DOCNO> 141826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/soneko26.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların aktifleri 9 ayda yüzde 19.2 arttı... 
</HEADLINE>
<TEXT>

     Bankaların Enflasyon muhasebesine uyarlanmış aktifleri toplamı, 30 Eylül 2002 tarihi itibariyla 201.7 katrilyon lira olarak belirlenirken, söz konusu 9 aydaki artış yüzde 19.2 oldu. 
     Türkiye Bankalar Birliği TBB , 30 Eylül 2002 tarihi itibarıyla Türkiye bankacılık sistemi 3 aylık banka bilgilerini açıkladı. 
     TBB'nin verilerine göre, 31 Aralık 2001 itibariyle 169 katrilyon 221.3 trilyon lira olan bankaların enflasyon muhasebesine uyarlanmış aktifleri toplamı, dokuz ayda yüzde 19.2 artarak 201 katrilyon 745.8 trilyon liraya çıktı. 
     Yılın ikinci çeyreği olan Haziran 2002 itibarıyla bankaların 188 katrilyon 995.1 trilyon lira olan enflasyon muhasebesine uyarlanmış toplam aktifleri tutarı, yılın üçüncü çeyreği ile kıyaslandığında ise yüzde 6.7 oranında artış gösterdi. 
     Türkiye'de 30 Eylül 2002 tarihi itibarıyla bankacılık sektöründe 42'si ticaret bankası, 14'ü kalkınma ve yatırım bankası olmak üzere 56 banka faaliyet gösteriyor. 
     Bankacılık sektöründe faaliyet gösteren 56 bankada 129 bin 332 kişi istihdam edilirken 6 bin 158 şubesi bulunuyor. 
     Ticaret banka statüsünde yer alan 42 bankanın 6 bin 137 şubesinde 124 bin 463 kişi, kalkınma ve yatırım bankası kapsamında olan 14 bankanın 19 şubesinde 4 bin 869 kişi istihdam ediliyor. 
     Ticaret banka statüsünde olan 42 bankada istihdam edilen 124 bin 463 kişinin 70 bin 512'si erkek, bin 951'i bayan çalışandan oluşuyor. 
     Ticaret bankalarında çalışanların 64 bin 81'i yüksek öğretim mezunu, 55 bin 792'si de orta öğrenim mezunu konumunda bulunuyor. 
     
     YÜKSEK ÖĞRENİMLİ BAYANLARIN ÜSTÜNLÜĞÜ 
     Bu kapsamda yer alan bankalarda çalışan yüksek öğrenim mezunlarının sayısında, bayanların üstünlüğü görülüyor. Toplam 64 bin 81 kişi olarak belirlenen yüksek öğrenim mezunlarının 34 bin 16'sı bayan çalışan, 30 bin 65'i erkek çalışandan oluşuyor. 
     Yüksek öğrenim mezunu bayan çalışanların sayısı kamu sermayeli bankalarda erkek personele göre azınlıkta kalırken özel bankalarda çoğunluğa sahip durumda bulunuyor. 
     42 ticaret bankasından 3'ü kamu sermayeli, 20'si özel sermayeli, 15'i yabancı ve 4'ü de Tasarruf Mevduatı Sigorta Fonu TMSF kapsamında banka niteliğini taşıyor. 
     2002 yılının üçüncü çeyreğinde Fon kapsamında yer alan 4 bankadan, Tarişbank Denizbank tarafından satın alınırken, Toprakbank Bayındırbank'a devredildi. 
     Kamu sermayeli banka grubu içinde yer alan Ziraat Bankası, Halkbank ve Vakıfbank'ın toplam 2 bin 24 şubesinde 46 bin 783 kişi çalışırken, 20 özel bankanın 3 bin 543 şubesi ve 64 bin 737 çalışanı bulunuyor. 
     Türkiye'de en fazla istihdam 25 bin 569 kişi ile Ziraat Bankası'nda edilirken, bu bankayı 15 bin 54 çalışanı ile Türkiye İş Bankası, 9 bin 958 personeli ile Yapı ve Kredi Bankası izledi. 
     





</TEXT>
</DOC>
