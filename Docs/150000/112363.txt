<DOC>
<DOCNO> 112363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/spor/spo02.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yandı paralar 
</HEADLINE>
<TEXT>

Fenerbahçe’ye, Elazığ maçındaki anonslar nedeniyle seyircisiz oynama ve 3 milyar ceza verildi. Sarı-Lacivertli takım, Adana sınavında büyük hasılat zararına uğrayacak 
     SARI - Lacivertli kulüp, Elazığspor maçındaki küfür ve kötü tezahürat yüzünden bir maç seyircisiz oynama ve 3 milyar cezaya çarptırıldı. Disiplin Kurulu, orta hakem İsmet Arzuman, dördüncü hakem Zafer Önder İpek, gözlemci Engin Kurt ve temsilci Süreyya Özkefe’nin raporları doğrultusunda, talimatın 22. maddesi uyarınca en ağır cezayı uyguladı. Gerekçeli kararda tüm raporlarda ilk iki anonstan sonra kötü tezahürat ve küfürün devam etmesi gösterildi. 
     DİSİPLİN Kurulu’nun kararıyla Adana maçını seyircisiz oynayacak Fenerbahçe asgari 1 trilyon lira zarara uğrayacak. Sarı - Lacivertli kulübün dün açıklanan ceza kararından sonra Tahkim Kurulu’na başvurmayacağı belirtilirken Başkan Aziz Yıldırım’ın "Bu işin peşini bırakmayacağım" dediği öğrenildi.Daha önce de Fenerbahçeli yöneticiler "Saha kapatma verin, maçımızı Sakarya’da oynayalım, hasılatı da onlara bırakalım" önerisinde bulunmuş, ancak dikkate alınmamıştı. 
     
     Çağdışı uygulama 
     ASBAŞKAN Mahmut Uslu, verilen cezayı çağdışı bir uygulama olarak niteledi. Uslu, "Her şeyin hafifletici sebebi vardır, bunun da olmalıydı. O zaman başka bir şehirde oynatılsaydı maç. Fenerbahçe’nin çıkışa geçtiği, seyircisi ile bütünleştiği bir dönemde bu cezada iyi niyet arayamayız. Tüm centilmence yaklaşımlarımıza rağmen, böyle bir karar alınması da düşündürücüdür" dedi. 
     
     Kulübe ceza 
     MURAT Özaydınlı, taraftarın değil kulübün cezalandırıldığını söyledi. Özaydınlı şöyle devam etti "Bütün stadlarda aynı uygulamayı yapsınlar, saygı duyarız. Maddi zararımız çok büyük. Bu arada İsmet Arzuman’ı da yakın takibe aldık, ona ne ceza verilecek, merak ediyoruz. Bülent Yavuz, Göztepe - Beşiktaş, Fenerbahçe - Elazığ maçının hakemlerini bir kez daha seyretsin." 
     
Zeytindalı Fener’denFenerlist taraftar grubu, Panathinaikos maçında taraftarlar arasında dostluk köprüsü kurmak için harekete geçti 
     YORGO KIRBAKİ 

     "Herkes görmeli" 
     FENERBAHÇE taraftarı, UEFA Kupası’nda eşleştiği Panathinaikos taraftarına dostluk ve kardeşlik elini uzattı. Fenerlist Dış İlişkiler birimi Panatinaikos’a bir mesaj göndererek "Kuradan sonra Türk ve Yunanlı taraftarların maçlarda nasıl tepki verecekleri konusunda spekülasyon yapıldı. Herkese yanlışlarını göstermek için yardımınızı istiyoruz" dedi. 
     
     Karşılıklı jest 
     YUNAN taraftarları Atatürk Havalimanı’nda karşılayarak misafirperverliklerini göstermek istediklerini belirten Fenerlist grubu, faksta benzer bir organizasyon iki yıl önce Glasgow Rangers taraftarları için yaptıklarını belirtti. Girişime olumlu yanıt veren Panathinaikos Taraftarlar Kulübü, aynı organizasyonu kendilerinin de Atina’daki maçta yapacaklarını bildirdi. 
     
     Tren değil gemi 
     FENERBAHÇELİ taraftarlar takımlarının Panathinaikos ile oynayacağı UEFA Kupası ikinci tur rövanş maçına tren yerine gemi ile gitmeyi planlıyorlar. Seyahat 1907 Derneği’nin organizasyonunda gerçekleşecek. Geminin gidiş tarihi ve seyahat programı Deniz Yolları ile yapılacak görüşmeler sonunda belli olacak. 
     
Yusuf sakatlandı      FENERBAHÇE iki günlük izinden sonra dün çift antrenmanla çalışmalara başladı. Milli takımlarda olan sekiz futbolcunun yanı sıra izinli Stevic, sakat Ortega ve grip olan Cem Karaca antrenmanlara katılamadı. Çalışmanın sonlarına doğru ise sakatlanan Yusuf soyunma odasına gitti. Lorant’ın Ali Akdeniz ve Ceyhun ile saha ortasında özel konuşma yapması dikkat çekti. 
     ÜÇ büyük kulübün aldığı birbirleri ile oynadıkları maça seyirci götürmeme kararı ilk olarak bu hafta sonundaki basket maçında uygulanacak. Fenerbahçe’nin sahasında yapılacak maça Galatasaraylı taraftarlar alınmayacak. Bu arada Yönetim Kurulu, Avrupa Şampiyonu olan eski atleti Süreyya Ayhan ile, milli takım forması ile Dünya üçüncülüğüne ulaşan futbolcularına plaket verecek. 
     
Ortega operasyonu      ARJANTİN Milli Takımı’nın Japonya Turnesi için kampa çağrılan Ortega için menajer Kemal Dinçer formül aramaya başladı. Kasım ayı ortasındaki dört günlük turnuvaya katılması gereken Arjantinli yıldızın en azından hazırlık kampına gitmemesi için yazışmalara başlanacak. Dinçer resmi davet yazısı gelmeden önce görüşmelerini tamamlayarak, bu periyodu sorunsuz geçmeye çalıştıklarını ifade etti. 
     



 SPOR 


























</TEXT>
</DOC>
