<DOC>
<DOCNO> 136215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur03.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, İSAF'ın komutasını devretti... 
</HEADLINE>
<TEXT>

     Türkiye, 20 Haziran 2002'de üstlendiği Afganistan'daki Uluslararası Güvenlik ve Yardım Kuvveti'nin ISAF komutasını, törenle Almanya ve Hollanda'ya devretti. 
     Kabil'deki Amani Lisesi spor salonunda gerçekleştirilen tören, Afganistan Devlet Başkanı Hamid Karzai'nin askeri törenle karşılanması ile başladı. Onur Kıtası'nın yerini almasının ardından Afgan milli marşı çalındı. 
     Konuşmaların ardından ISAF komutanı Tümgeneral Hilmi Akın Zorlu, ISAF bayrağını yeni komutan Alman general Norbert Van Heyst'e verdi. General Heyst ise eski ISAF bayrağını Tümgeneral Zorlu'ya teslim etti. Karşılıklı plaket değişiminin ardından Türk, Alman ve Hollanda milli marşları çalındı. 
     Törene Milli Savunma Bakanı Vecdi Gönül, Almanya Savunma Bakanı Peter Struck, Afganistan Devlet Başkan Yardımcısı ve Savunma Bakanı Kasım Fahim, Afganistan Genelkurmay Başkanı General Asıf Dilavar, Afganistan'daki büyükelçi ve askeri ataşeler ile diğer yetkililer katıldı. 
     Törene Türk ve yabancı medya temsilcileri büyük ilgi gösterirken salondaki güvenliği Türk, Amerikan, Alman ve Hollandalı özel tim mensubu askerler sağladı. 
     ISAF komutanlığını devreden Türkiye'nin asker sayısı 182'ye düşürülecek. 
     





</TEXT>
</DOC>
