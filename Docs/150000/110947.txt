<DOC>
<DOCNO> 110947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/sondun06.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian ''New York'taki Kıbrıs görüşmeleri hayati önemli'' 
</HEADLINE>
<TEXT>

     İngiltere'de yayımlanan The Guardian gazetesi, bugün New York'ta başlayacak Kıbrıs görüşmelerinin hayati önem taşıdığını yazdı. 
     Gazetenin yazısında, 28 yıldır çözülemeyen sorunla ilgili görüşmelerde Aralık ayındaki AB zirvesine kadar çözüme ulaşılamadığı takdirde, Türkiye ile Yunanistan'ın ''çatışma noktasına gelebileceği'' belirtildi. Yazıda, Türkiye'nin adanın kuzeyini ''ilhak etmesi halinde'' bunun kaçınılmaz olacağı kaydedildi. 
     Klerides'in adadan ayrılırken, ''son 28 yılın en önemli görüşmelerine gittiğini'' söylediğine işaret edilen yazıda, uluslararası alanda tanınan Kıbrıs Rum kesiminin, ''ada adına AB ile yapılan üyelik görüşmelerine resmen katılan taraf olacağı'', Denktaş ve Türkiye'nin ise ''anlaşma sağlanmadan buna izin verilmeyeceğini belirterek buna karşı çıktığı'' ifade edildi. 
     Diplomatik gözlemcilerin, herhangi bir ''ilhak'' durumunun Ankara'nın Brüksel ile ilişkilerinde büyük bir yara açacağına işaret ettikleri belirtilen yazıda, aynı çevrelerin, NATO içindeki tek Müslüman üye olan Türkiye'nin bu durumda AB üyeliğiyle ilgili bütün ümitlerinin de kırılacağı görüşünde olduğu belirtildi. 
     Yunanistan'ın, Kıbrıs Rum kesiminin üyeliği gerçekleşmezse bütün genişleme sürecini durdurma tehdidinde bulunduğu da hatırlatılan yazıda, Hollanda gibi bazı AB üyelerinin ise adada çözüme ulaşılmadan Rum kesiminin üye olmasını doğru bulmadıklarına dikkat çekildi. 
     





</TEXT>
</DOC>
