<DOC>
<DOCNO> 106635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/ekonomi/eko01.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgazda ucuzluk 
</HEADLINE>
<TEXT>

Rusya’dan alınan doğalgaz fiyatında yüzde 9’luk indirim sağlandı. Bakan Çakan, vatandaşların kullandığı doğalgaz fiyatının da yüzde 9-10 ucuzlayacağını söyledi 
     ANKARA Milliyet 

     Enerji Bakanı Zeki Çakan, Rus Gazexport şirketiyle yapılan anlaşma sonucunda Türkiye’ye Batı’dan gelen doğalgazın fiyatında yüzde 9’luk bir indirimin sağlandığını söyledi. Çakan, "Bu indirimi fiyatlara yansıtacağız" dedi. 
     Bakanlığının faaliyetleriyle ilgili olarak basın toplantısı düzenleyen Çakan, yapılan indirim sonucunda 2005 yılına kadar Türkiye’nin doğalgaza ödediği paradan 280.4 milyon dolar tasarruf sağlayacağını söyledi. 
     Bu anlaşma çerçevesinde ’al ya da öde’’ şartlarında da büyük oranda esneklik sağladıklarını belirten Çakan, yine bu anlaşma ile Turusgaz şirketinin marjının da yüzde 60 oranında azaltılacağını, konunun 24 Eylül’de yapılacak Turusgaz Genel Kurulu’nda karara bağlanmasının beklendiğini bildirdi. 
     Bu iyileştirmeler neticesinde indirimlerin yüzde 9 - 10 seviyesinde vatandaşa yansıtılacağını kaydeden Bakan Çakan, ancak kendilerinin bu indirimi dağıtım şirketlerine yansıtacağını, onların da halka ulaştıracağını dile getirdi. 
     
     İran’dan alım durduruldu 
     Çakan, Rus şirketleriyle varılan anlaşma sonucunda Türkiye’nin doğalgaz kullanımına başladığı 1987 yılından bu yana ilk defa doğalgaz alımında fiyat indirimi sağlandığını bildirdi. Mavi Akım boru hattından 2003 yılında gelecek 4 milyar metreküplük gazın miktarını da 2 milyar metreküpe indirdiklerini söyleyen Çakan, İran’dan alınan doğalgazın kalitesinin düşüklüğü ile ilgili bir soruya "24 Haziran’dan bu yana İran’dan doğalgaz alımını durdurduk" yanıtını verdi. Kendi döneminde BOTAŞ’ın mali yapısını düzelttiğini kaydeden Çakan, "BOTAŞ’ı iflasın eşiğinden döndürdük" dedi. 
     
     Bakü - Ceyhan’da start 
     Bakü - Tiflis - Ceyhan Boru Hattı’nda 10 Eylül’de inşaat safhasına geçileceğini de açıklayan Çakan, "18 Eylül’de Azerbaycan ve Gürcistan cumhurbaşkanları ile Cumhurbaşkanımız Ahmet Necdet Sezer’in katılımıyla Bakü’de temel atma törenini gerçekleştireceğiz" dedi. 20 Eylül’de Ankara’da boru hattının Türkiye kesimi ile ilgili kontratların imzalanacağını bildiren Çakan, bu ay içerisinde Ceyhan’da bir temel atma töreninin yapılacağını anlattı. 
     
Top dağıtım şirketlerinde      Doğalgazı Türkiye’ye BOTAŞ getiriyor ama konut tüketicisine ulaşmasını belediye dağıtım şirketleri gerçekleştiriyor. Eskişehir, Bursa ve organize sanayi bölgelerinde kullanılan gazın dağıtımı BOTAŞ tarafından yapılıyor. Ancak, bu iki ildeki dağıtım faaliyetleri ayrı ayrı şirketleştirildi ve Özelleştirme Yüksek Kurulu’nun karar almasından sonra Özelleştirme İdaresi Başkanlığı’na devredilecek. Böylelikle Çakan’ın yapacağını açıkladığı indirimin konut tüketicisine yansıması için dağıtım şirketlerinin de indirim kararı alması gerekecek. 
     
Petrol fiyatı Irak korkusuyla yükseldi      ABD yönetiminin Irak lideri Saddam Hüseyin’e karşı destek bulma çabalarını artırması üzerine petrol fiyatı yüzde 2 yükselerek New York Borsası’nda varil başına 30.19 doları gördü, daha sonra 29.61 dolara geriledi. Londra’da ise Brent petrol son olarak 28.34 dolardan işlem gördü. 
     TABGİS Yönetim Kurulu Başkan Vekili Rasih Arbay, Irak’a müdahale durumunda fiyatların spekülatif olarak yükseleceğini, ancak geçen savaşta olduğu gibi 10 - 15 gün içinde aşağıya düşebileceğini söyledi. Körfez Savaşı sonrasında 40 dolara çıkan fiyatlar kısa sürede istikrar kazanmıştı. Arbay ayrıca, Irak’tan sadece Ceyhan boru hattından 6 milyon varil petrol geldiğini bunun da çok az bir rakam olduğunu söyledi. 
     
Fiyatlar indirilecek Yüzde 9 indirimle konut tüketim fiyatları İl Bugünkü fiyat TL Metreküp İndirimden sonraki fiyat TL Metreküp İstanbul 354.731 322.731 İzmit 353.103 321.123 Ankara 416.663 379.163      
     İstanbul ve İzmit fiyatlarında KDV hariç, Ankara'da dahildir. 
     1 Ağustos'tan itibaren metreküp başına 5000 TL ÖTV alımına başlandı. 
     
Merkez de petrolden endişeli      Merkez Bankası, enflasyon hedefinin, ham petrol fiyatlarındaki yükselme ve kamu zamları konusundaki belirsizlikten olumsuz etkilenebileceğini bildirdi. Merkez Bankası’ndan yapılan açıklamada, bununla birlikte, "Ekonomik programın kararlılıkla uygulanmasıyla enflasyonda oluşan hızlı düşüş eğiliminin gelecek yıl da sürmemesi için bir neden bulunmamaktadır" ifadesi kullanıldı. 
     Açıklamada, erken seçim tarihinin belirlenmesinin belirsizliği azalttığı vurgulandı. 
     



 EKONOMİ 




















</TEXT>
</DOC>
