<DOC>
<DOCNO> 136921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun21.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi'nde yarın seçim var... 
</HEADLINE>
<TEXT>

     Kıbrıs Rum Kesimi'nde yarın ''başkanlık'' seçimleri yapılacak. Seçim kampanyası dün adayların ve onları destekleyenlerin yaptıkları son konuşmalarla tamamlandı ve seçim yasakları gece yarısı başladı. 
     Seçimlerde, toplam 476 bin 345 kayıtlı seçmen, 1107 sandıkta oy kullanacak. Oy verme işlemi saat 07.00'de başlayacak, saat 17.00'de tamamlanacak. 12.00-13.00 arasında seçime bir saat ara verilecek. Seçimle ilgili ilk sonuçların 18.00-19.00 arası, nihai sonucun ise 23.00 dolayında alınması bekleniyor. 
     Yarınki seçimde yarışacak adaylar şunlar 
     Glafkos Klerides Bağımsız-DİSİ destekliyor , Tasos Papadopulos AKEL, DİKO, KİSOS ortaklığı adayı , Alekos Markides Bağımsız , Nikos Kutsu NEO Adayı , Andreas Efstatiu Bağımsız , Hristos Yosifidis Bağımsız , Adamos Kaçandonis Bağımsız , Kostas Kiriaku Bağımsız , Yorgos Mavroyenis Bağımsız , Pandelis Sofokleus Bağımsız . 
     Seçimlerde yüzde 50'nin üzerinde oy alan aday çıkmazsa bir hafta sonra en çok oyu alan iki aday arasında yine seçim yapılacak. Kamuoyu yoklamaları, Tasos Papadopulos ile Glafkos Klerides'i önde gösteriyor. Papadopulos ile Klerides'in ikinci tura kalmasına kesin gözüyle bakılıyor. 
     
     KLERİDES'İN AÇIKLAMASI 
     Rum Yönetimi lideri Glafkos Klerides, dün akşam Lefkoşa'nın Rum kesiminde düzenlenen bir etkinlikte yaptığı konuşmada, yarınki seçimin ''hangi partinin yönetime geleceği için değil, Kıbrıs sorununa doğru bir çözüm bulunması seçimi olacağını'' söyledi. 
     1998 seçimlerinde kampanyasını, ''tüm göçmenlerin geri döneceği'' propagandası üzerine kuran Klerides, bu seçimde, Kıbrıs konusundaki gelişmelere odakladı. 
     Seçimlerde 16 aylık süre için aday olduğunu açıklayan Klerides, şunları söyledi 
     ''Tarih bizi beklemiyor. 2003 yılında hiç kimsenin gözardı edemeyeceği tarihi gelişmelerle karşı karşıya geleceğiz. Bundan dolayı kısa süreli görev yetkisi istedim. Politikadan çekilme, benim için kolaya kaçmaktı. Annan planının sunulmasından ve Kopenhag tarihi başarısından sonraki kararım bu yöndeydi. 
     Pek yakında, Kıbrıs sorununa samimiyet, sorumluluk ve kararlılıkla doğru bir çözüm aramalıyız. Son yıllarda bunca emekle uluslararası faktör karşısında inşa ettiğimiz güvenirliliğimizin zedelenmesine fırsat vermemeliyiz. Tam aksine Avrupa Birliği'ne tam üyeliğimizi tamamlamak, Kıbrıs sorununa doğru bir çözüm bulmak, sevgili vatanımızın taksim edilmesine yönelik herhangi bir tehlikeyi kesin olarak safdışı etmek için bu güvenirliliği devam ettirmek mecburiyetindeyiz. 
     Esnekliğimiz, realizmimiz ve Yunanistan'ın paha biçilmez yardımıyla AB'ye katılmayı ve uluslararası camianın Kıbrıs konusundaki büyük ilgisini kazanmış bulunuyoruz. Bu strateji, bizim gibi güvenli, birleşik ve müreffeh bir Kıbrıs isteyen 'işgal' bölgelerindeki Kıbrıslı Türk vatandaşlarımızın katalizör tepkilerine neden oldu.'' Demokratik Parti DİKO Başkanı Tasos Papadopulos da dün düzenlenen bir toplantıda yaptığı konuşmada zafer mesajı verdi. 
     





</TEXT>
</DOC>
