<DOC>
<DOCNO> 125282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur34.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ile Dışişleri Bakanı mecliste kapıştı... 
</HEADLINE>
<TEXT>

     CHP Genel Başkanı Deniz Baykal ile Dışişleri Bakanı Yaşar Yakış'ın Kıbrıs konusundaki tartışması TBMM Genel Kurulu'nda, ''Sataşma'' gerekçesiyle alınan sözlerle sürdü. 
     Dışişleri Bakanı Yakış, CHP Genel Başkanı Baykal'ın konuşmasından sonra söz isteyerek kürsüye geldi. Konuşmasına ''Ulusal konuların iç politika malzemesi yapılması belki herkese yakışır ama, eski bir Dışişleri Bakanı olan Sayın Baykal'a yakışmadı'' diyerek başlayan Yakış, Baykal'ı 40 yıldan bu yana tanıdığını, heyecanını, siyasi yaşamdaki performansını ve üslubunu iyi bildiğini söyledi. Yakış, Genel Kurul'da yaptığı konuşma ile Baykal'ın üslubunda bir değişiklik olmadığını gördüklerini ifade etti. 
     Baykal'ın eleştirdiği sözlerinin eksik aktarıldığını kaydeden Yakış, konuşmayı bir de kendisi okudu ve bu sözlerinde sadece bir uyarının yeraldığını bildirdi. Kıbrıs sorununun, yıllardan bu yana gerçekçi bir biçimde yaklaşılmadığı için bugünkü durumuna geldiğini ifade eden Yakış, bunda Baykal'ın Dışişleri Bakanı olduğu Hükümetin de sorumluluğu bulunduğunu söyledi. 
     CHP Milletvekilleri, Yakış'ın konuşmasına tepki gösterirken, CHP sıralarından ''Kendine gel'' sesleri yükseldi. 
     Türkiye'nin fırsat kaçırmadığını bildiren Bakan Yakış, Baykal'ın çizdiği senaryonun eksikleri bulunduğunu söyledi. 
     
     BAYKAL KÜRSÜDE 

     Yakış'ın konuşmasının ardından CHP Genel Başkanı Baykal da ''Sataşma'' gerekçesiyle söz aldı. Dışişleri mesleğinin bir ''Üslup mesleği'' olduğunu ifade eden Baykal, bu mesleğin yerine getirilmesi sırasında karşı tarafa hakaret edilemeyeceğini söyledi. ''Ediyorsanız, herşey olabilirsiniz ama Dışişleri Bakanı olamazsınız'' diyen Baykal, Bakan Yakış'ın hakaret değil, varsa yanlışları düzeltme görevi olduğunu bildirdi. Siyasetin yeni anlayışı çerçevesinde iktidarla muhalefetin dayanışma içinde olduğunu kaydeden Baykal, ''Sayın Bakan'ı ciddiye alsak görev yapamaz hale geliriz'' diye konuştu. 
     Baykal, Yakış'ın, Kıbrıs sorununun, aralarında kendisinin Dışişleri Bakanlığı yaptığı hükümetin de bulunduğu hükümetler döneminde izlenen politikalar nedeniyle bugünkü durumuna geldiği yolundaki sözlerini yanıtlarken, ''Ben 54 gün bakanlık yaptım. Bu dönemde Kıbrıs'la ilgili hiçbir olumlu ya da olumsuz birşey yapılmadı'' dedi. Baykal'ın konuşması CHP Grubu tarafından sık sık alkışlanırken, bazı AK Parti Milletvekilleri de tepki gösterdi. 
     Dışişleri Bakanı ile tartışmaktan üzüntü duyduğunu belirten Baykal, bu konuyu iç politika meselesi yapmadıklarını ifade etti. Baykal, ''Siyaset yapacak olsak çok konu var. Bizi kaygılandıran, yanlış gördüğümüz şeyleri söylüyor, uyarıda bulunuyoruz'' dedi. 
     Baykal, ''Globalleşme modası'' çerçevesinde, ulusal kimliklerin önemsenmediği, çağdaşlık adına bu konuda büyük ödünler verilmesinin gündeme geldiğini ifade ederken de ''Bu havalar size ağır bedeller ödetir. Bu bedeli de siz ödemezsiniz, millet öder'' diye konuştu. 
     
     ''BAKAN CAM FANUSTA'' 

     Dışişleri Bakanı Yakış'ın 'Cam fanus içinde olduğunu, oraya buraya taş atarken dikkatli olması'' gerektiğini bildiren Baykal, ''Dünyada, sözleri kendi bakanlığı tarafından tekzip edilen tek bakan kendisi. Sayın Bakan'ın yanlış anlaşılma sakarlığı var. Bu sakarlıkla herşey olunur ama, Dışişleri Bakanı olunmaz'' sözleriyle konuşmasını tamamladı. Baykal, CHP milletvekillerinin ayakta alkışları arasında grubunun ön sıralarındaki yerine döndü. 
     
     ''ALKIŞ TOPLAMAK KOLAY'' 

     AK Parti Grubu adına konuşan Adana Milletvekili Ömer Çelik, çocukluğundan bu yana Türkiye'yi içe kapatacak milliyetçi bir söylemle Meclis kürsüsünde alkış olmanın çok kolay olduğunu gördüğünü söyledi. Çelik, Türkiye'nin önünde bir problem olduğunun görmezden gelinemeyeceğini ifade etti. 
     AB üyesi ülkelerle görüşmeler yapan AK Parti Genel Başkanı Recep Tayyip Erdoğan'ın siyasi yasaklı olmasının uygulamadaki aksaklıkları ortaya koyduğunu kaydeden Çelik, ''Bunları söylemek Meclis'in samimiyetini sınama olarak kabul edilemez. Sadece bizi değil, hiçbir Cumhuriyet hükümetini, hiçbir güç samimiyet sınavına tabi tutamaz'' diye konuştu. 
     Erdoğan'ın AB üyesi ülkelerde yürüttüğü temaslarda da hazır bulunan Çelik, başlangıçta ''Randevu için randevu tarihinin 2008'den önce olmadığını'' da sözlerine ekledi. 
     





</TEXT>
</DOC>
