<DOC>
<DOCNO> 148178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sontur04.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
73 yaşında evlenmek isteyen nineye bir çok talip çıktı... 
</HEADLINE>
<TEXT>

     Bursa'da, huzurevini ziyaret eden eski Devlet bakanından ''eş'' isteyen 73 yaşındaki kadına, haberin medyada yayınlanmasının ardından çok sayıda kısmet çıktı. 
     Başbakanlık Sosyal Hizmetler ve Çocuk Esirgeme Kurumu'na bağlı Ali Osman Sönmez Huzurevi ve Rehabilitasyon Merkezi'nde kalan ve yeniden düzenlenen huzurevinin 12 Ekim 2002 tarihindeki açılışında, dönemin Devlet Bakanı Melda Bayer'den ''uygun bir eş bulmasını'' isteyen Ayşe Mübeccel Övün, 24 yaşındaki üniversite öğrencisinden emekliye, her yaşta damat adayının kendisiyle evlenmek için huzurevi yönetimine başvurduğu bildirdi. 
     Eşi Şükrü Övün'ü 42 yıl önce kaybettiğini ve bir daha evlenmediğini anlatan, Bursa'da 3 katlı apartmanı olmasına, SSK'dan emekli maaşı bulunmasın rağmen huzurevinde kalmayı tercih ettiğini kaydeden Övün, ''2 kızım var. Biri Fransa'da öğretmen, diğeri İstanbul'da bilgisayar uzmanı. Ben de 6 yıldır huzurevinde kalıyorum'' dedi. 
     Övün, eski Devlet Bakanı Melda Bayer'e ziyareti sırasında, çeyizini gösterdiğini ve ''şakayla karışık'' evlenmek istediğini söylediğini ifade ederek, şunları söyledi 
     ''Bakanla sohbetimiz gazete ve televizyonlara yansıyınca bana evlenme teklifleri yağmaya başladı. Benimle evlenmek için çok sayıda damat adayı huzurevi yönetimine başvurdu. Kısmetlerim arasında 24 yaşındaki bir üniversite öğrencisi bile oldu, ama ben daha dengimi bulamadım. Evlenmeyi düşünüyorum ama, istediğim gibi birini bulmak çok zor.'' Huzurevinde mutlu olduğunu, boş zamanlarını şiir yazarak geçirdiğini, hatta yakında bir şiir kitabının çıkacağını kaydeden Övün, damat adayının sosyal ve kültürel etkinliklere önem vermesi, tiyatro, sinema gibi etkinlikleri yakından takip etmesi gerektiğini ifade etti. Övün, ''75 kiloyum. Benimle evlenmek isteyenden başlık parası olarak ağırlığımca altın talep ediyorum'' esprisini yaptı. 
     Övün, Bursalı merhum işadamı Ali Osman Sönmez'in anısına tamamen yenilenerek kapasitesi artırılan ''Ali Osman Sönmez Huzurevi ve Rehabilitasyon Merkezi''nin açılış törenine katılan eski Devlet Bakanı Melda Bayer'i odasına davet etmişti. El işlerini gösterdikten sonra, ''Çeyizim var ama evlenemiyorum'' diye yakınan Övün, Bayer'den kendisine ''İyi bir kısmet bulmasını'' istemişti. 
     
</TEXT>
</DOC>
