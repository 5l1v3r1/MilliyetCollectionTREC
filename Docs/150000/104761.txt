<DOC>
<DOCNO> 104761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/spor/spo04.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon fırtınası 
</HEADLINE>
<TEXT>

Yönetim Fatih’i yuvaya döndürdü, G.Koreli Hwang ve Gineli golcü Bangoura İstanbul’a getirildi. Jardemilson da sırada 
     Doğan ikna edildi 
     BORDO - Mavili yönetim, transferde bombaları peş peşe patlattı. Önce 2000 - 2001 sezonunda Erhan Namlı ile takas olarak Gaziantepspor’a verilen Fatih Tekke ile anlaşmaya varıldı. Futbol Federasyonu Haluk Ulusoy’un da devreye girmesiyle Başkan Celal Doğan ikna edildi. Gaziantep’e 400 milyar ödeneceği, Fatih Tekke’nin de yüzde 30’u maç başına olmak üzere 800 milyar lira alacağı bildirildi. 
     
     Hwang’la pazarlık 
     FATİH bugün Adana’ya geçerek, Bordo - Mavili kafileye katılacak. Brezilyalı Adminson’un transferinin zora girmesinin ardından görüşmek için Türkiye’ye davet edilen G.Koreli Hwang Sun Hong da dün akşam İstanbul’a geldi. Fatih’in transferi nedeniyle Hwang ile tarafların anlaşma ihtimali zayıf olarak gösterildi. Yönetim bununla yetinmedi, gizli bir operasyonla Gineli Bangoura’yı da getirdi. 
     
     Bangoura sürprizi 
     BELÇİKA’NIN Lockeren takımında forma giyen 20 yaşındaki golcü oyuncu için kulübüne 400 bin dolar ödeneceği, Bangoura’ya ise yıllık 250 bin dolar verileceği bildirildi. Yönetim, bu oyuncu için Trabzon Emniyeti’nden çalışma ve oturma izni aldı. Başkan Yardımcısı Mehmet Öksüzoğlu, Brezilya’nın Palmeiras takımında sol kanatta görev yapan Jardemilson’un da yarın Türkiye’ye geleceğini açıkladı. 
     
     Sümer’den güvence 
     GÖKDENİZ’İN Beşiktaş’a gideceği yolundaki haberleri yalanlayan Trabzonspor Başkanı Özkan Sümer, "Hiçbir futbolcumuzu elden çıkarmayı düşünmüyoruz. Şartlar ne olursa olsun kadroyu koruyacağız" dedi. Sümer sözlerini şöyle sürdürdü "Takımımıza güveniyoruz. Başlangıçta bazı bocalamalar ve aksilikler olabilir. Başkan adayı çıkmasından son derece hoşnut olurum. Ancak ortaya Trabzonspor’a yakışır adayların çıkması önemli." 
     



 SPOR 
























</TEXT>
</DOC>
