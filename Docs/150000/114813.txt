<DOC>
<DOCNO> 114813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/yazar/altan.html </URL>
<DATE> 2002/10/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bill Clinton ve evrenselleşme süreci 
</HEADLINE>
<TEXT>

     Şu sırada içine düştükleri zor durumlardan yakınanlar çoğunlukta olsa da, Türkiye harika bir döneme doğru gidiyor. 
     20 - 30 yıla kadar global sermayenin, Türkiye’ye de yılda 20 - 25 milyar dolar yatırım yapmaya başlayacağı bir döneme... 
     Savunma harcamalarının azalacağı ve kişi başına ulusal gelirin 12 - 14 bin dolara çıkacağı bir döneme... 
     İstanbul’da İngilizce konuşanların da, hızla artacağı bir döneme... 
     Ola ki, yabancılarla evlenenlerde de, bir yaygınlaşma başlayacak... 
     Yani efendim, Türkiye de hızla saydamlaşıp, hızla evrenselleşecek hızla 21. yüzyıllı olacak... 
     Kimseciklerin engelleyemeyeceği tarihsel bir değişimdir bu. 
     
     Mehmet Altan, geçen cumartesi günkü yazısını, Bill Clinton’ın, İngiliz İşçi Partisi’nin Blackpool’daki yıllık "konferans" toplantısında yaptığı çarpıcı konuşmaya ayırmıştı. 
     Bill Clinton şöyle diyordu 
     "Yerküremizdeki insanların yarısı, günde 2 dolardan az bir gelirle yaşıyor. 1 milyar insan ise 1 dolardan da azla. 1 milyar insan aç, her gün aç. 1.5 milyar insanın ise içme suyu yok. 130 milyon çocuk okul yüzü görmemiş. Bu yıl 4 ölümden biri AIDS, verem, sıtma veya ishale bağlı enfeksiyondan olacak... 
     Toplumlar arasındaki fark, sadece ekonomideki, eğitim ve sağlık düzeylerindeki farklardan gelmiyor. 
     Birçok insanın, kendisinin de evrensel dünyanın bir parçası olduğu bilincini pekiştirecek bir vizyonu yok. Çünkü onlar, kendi özelliklerini - ki bu bazen dinsel, bazen politik, bazen ırksal, bazen aşiretsel, bazen etnik olabiliyor - insanlığın ortak özelliklerinden önemli sayıyorlar. Onlar, kendi doğrularının, - günahsız insanların ölümü pahasına - başka insanlara empoze edilmesinin doğruluğuna inanıyorlar." 
     
     ABD’nin eski Başkanı Bill Clinton’ın ırkçı, mistik, etnik, yerel koşullanmalar nedeniyle, evrensellik dışı kalmış insan yığınlarının yoksulluğuna bakışı böyle... 
     Ve Clinton, yeni çağı ve yeni dönemi de şöyle çizimliyor 
     "Milliyetimiz ne olursa olsun, bugün öncelikli görev - kötü yahut iyi, karşılıklı bağımlılıkları bırakıp - geleceğimizi içinde barındıran, ortak değerlerin her şeyden fazla paylaşıldığı, bütünleşmiş evrensel bir ortaklığa geçmektir. Sorumlulukların ve refahın paylaşıldığı, evrensel bir ortaklığa... 
     Bugün üstesinden gelmek zorunda olduğumuz, en büyük zorluklardan biri o kadar umut beslediğimiz uluslararası kuruluşların, henüz evrim aşamasında olması... 
     Benim umutlandığım Birleşmiş Milletler, 5 - 10, yahut 20 yıl içinde ortaya çıkacak. Birleşmiş Milletler’in hala Soğuk Savaş sırasındaki, hatta daha öncesindeki artık geçerliliğini yitirmiş ulusal çıkar’ görüşleri üstüne yapılandırdıkları oylama anlayışı’ Dünya’nın ne gittiğimiz istikametini, ne de güncel çıkarlarını yansıtıyor. 
     Bana göre Amerika Birleşik Devletleri de, uluslararası kuruluşlara yeterince katkıda bulunmuyor. Eğer Kyoto protokolünü dünyadaki nükleer denemelerin yasaklanması anlaşmasını uluslararası suç mahkemesini ya da çok daha yaygın değerleri temsil eden şeyleri kapsamak zorundaysak yani ödevimiz bütünleşmiş bir dünya yaratmaksa benim görüşüm Cumhuriyetçiler’den ayrışıyor." 
     HHH 
     Evrenin, yahut kainatın, yahut Kozmos’un durduraksız değişimi içindeyiz. Evrende galaksiler doğuyor, galaksiler ölüyor. Galaksilerin içinde milyarlarca güneş ve uyduları doğuyor, ölüyor, doğuyor... 
     Biz de bunlardan miniminicik bir tanesinin üstünde yaşıyoruz. Evrenin, yahut Kozmos’un sürekli değişimi dışında kalmamız mümkün değil. Çünkü biz de "Kozmos"un bir parçasıyız. 
     İnsan aklının da, Kozmos’un dışında ayrı bir olgu olarak değil Kozmos’un bütünü içinde bulunduğu görüşü Ludwig Feuerbach’ın, Karl Marx’ın, Friedrich Engels’in ortak görüşleridir. Bu görüşe "Monizm" denir. 
     20. yüzyıl Leninizm’i, "Komünizm" sanma aldanışına düştü ve "Monizm" üstünde hiç durmadı. 
     
     Enerji kaynakları değiştikçe - ki hep değişir ve petrol de bir yerde iner tahtından - üretim biçimleri de değişir. Üretim biçimleri değiştikçe, yönetim biçimleri de değişir. Örneğin "ulus - devlet" modeli de aşılır ve "Avrupa vatandaşlığı"na, sonra da "Dünya vatandaşlığı"na doğru gidilir... 
     Tarihi gidiş, yahut "değişim" engellenemez. 
     Sanırım Bill Clinton, "monizm"i ve evrensel değişimi en iyi anlamış olan devlet adamı... 
     Başkanken İstanbul’a geldiğinde, Yeltsin’e hitap ederken de şöyle demişti 
     - Ben bir "dünya vatandaşı" olarak, vaktiyle sizi alkışlamıştım... 
     İngiliz İşçi Partisi’nin, her yıl tekrarlanan "konferans" toplantısında konuşurken de söyledikleri, "ulus - devlet" modelini aşmış bir dünya ile ilgili... 
     Her ne kadar meslek sahibi olamayanlar, iktidar sahibi olabilmek için, "ulus - devlet" modeline sımsıkı yapışsalar da "değişim"i engelleyemeyeceklerdir. 
     Ve er geç, Türkiye de değişecek, Türkiye de evrenselleşecektir. 
     
     







Yine siyaset ve hukuk 


Bill Clinton ve evrenselleşme süreci 


Gürer Aykal... 


Savaş bulutları 


Sekiz anket, sekiz sonuç 


Seyirci koyun sürüsü değil, elbet yuuuh çekecek 


Şu bizim hukuk 


"Kapatıyorum... kapaaattt..." 


Kıratın son tırısı 


Fukuyama’yı dinlerken... 


AKP, TÜSİAD’dan tüyo aldı 


AKP’ye son darbe 


Fukuyama ve keskin nişancı 


Sanayide üretim artışı devam ediyor 


Türkiye Suriye’ye mi özenecek 


</TEXT>
</DOC>
