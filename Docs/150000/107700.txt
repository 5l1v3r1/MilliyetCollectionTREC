<DOC>
<DOCNO> 107700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/spor/ybilgic.html </URL>
<DATE> 2002/09/15/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Tarihi görev 
</HEADLINE>
<TEXT>

     "Her yerde bir hayır vardır" derler. Fenerbahçe’nin aldığı bu yenilgi açıkçası kimse için sürpriz olmadı. Skor, Malatyaspor’un daha üstün ve etkili olmasının yanı sıra sezon başından bu yana Fenerbahçe’de giderilemeyen pozisyon yanlışlıklarının da sonucuydu. Haftalardır sinyal veren, her an "geliyorum" diyen felaketin bu maça rastlaması kontür ağzında takılı duran köşeli jetonu belki düşürmüştür de, Fenerbahçe’yi yönetenler hayırlı bir kararla sonucu değerlendirirler. Kadro kalitesiyle, oyuncu performanslarının limitsiz olmasıyla, herkesi ilk defa bir fikirde birleştiren bu takım, başına gelecek iyi bir "sistem" hocasıyla kat edeceği uzun yolu başarıyla tamamlar. Üstelik iyi futbol oynayıp farklı skorlar alarak... 
     Lorant bu kez Ortega ile başladı oyuna. Ziya Doğan da, Aymar’ı bekçi yaptı. İlk kırk beş dakikada Serhat’ın "yarım" sayılabilecek pozisyonu dışında çerçeveyi tutan atak yoktu Fenerbahçe adına. Malatya özellikle Mithat ile etkili ataklar geliştirdi. Sertan’a atılan uzun toplarla pozisyon buldu. Duro’nun 30 metreden attığı nefis gol, Fenerbahçe’nin o zamana kadar olan bütün moral değerlerini sıfırladı. 
     Kaptan Ogün’ün çok yerinde müdahaleleriyle skor farkı büyümedi. Ogün, ikinci golden sonra orta sahaya da geçerek Gaziantep’teki mucizeyi tekrarlayacak driplingler yaptı. Yusuf’un oyuna girmesiyle kontrol tamamen Fenerbahçe’nin eline geçti. Ancak iyi kapanan rakip, Fenerbahçe’nin gol ayaklarının yüzünü bir türlü kaleye döndürmedi. Kaleye yönelen toplar hedefi bulmadı. Bazen üç Fenerbahçeli oyuncunun birbirlerinin iki metre yakınında pas beklediği görüldü. Boşa kaçan yoktu. Dolayısıyla top olumlu kullanılamadı. 
     Son on beş dakikaya girildiğinde Fenerbahçe seyircilerinin, Alman hocayı "istifaya" davet eden tezahüratlarına Malatyalılar "Lorant" diye tempo tutarak cevap veriyorlardı. Haklı mıydılar, bence haklılardı. Lorant’ı "Fenerbahçe’nin Rakiplerini Sevindirme Derneği" Başkanı bile yapabilirler. Artık görünen köy kılavuz istemiyor. Fenerbahçeliler, elbette bütün maçları kazanamayacaklarını biliyorlar. Mağlubiyetten daha kötüsü umutsuzluktur. Tüm camia sahada çağın futbolunun gereğini yapacak, göze hoş gelen futbolu sergileyecek, yenildiğinde bile alkışlanacak bir takım bekliyor. 
     



 SPOR 
































</TEXT>
</DOC>
