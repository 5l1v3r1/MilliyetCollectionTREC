<DOC>
<DOCNO> 110252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/spor/spo04.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef adam Gökdeniz 
</HEADLINE>
<TEXT>

Teknik Direktör Aybaba’nın genç oyuncunun kaptanlık yükünü kaldıramadığını düşündüğü ve "Ya adam gibi oynar, ya da tribüne çıkar" dediği öğrenildi 
     Gözden düştü 
     TRABZONSPOR Teknik Direktörü Samet Aybaba’nın, "Uyaracağım ve gerekirse kadro dışı bırakacağım" dediği futbolcuların başında Kaptan Gökdeniz’in geldiği öğrenildi. Aybaba’nın, genç oyuncunun kaptanlık yükünü kaldıramadığı düşüncesinde olduğu ve yakın çevresine "Ya adam gibi oynar, ya da kulübeye gider veya tribüne çıkar" dediği öğrenildi. 
     
     Taraftara öfke 
     ARNAVUT golcü Bushi ile de bir türlü yıldızı barışmayan Samet Aybaba’nın, bu oyuncuyu kadro dışı bırakabileceği belirtildi. Aybaba, sezon başından bu yana verim alamadığı Mehmet Yılmaz’ı da uyaracak. Tecrübeli hoca ayrıca, "Hakemler bize istedikleri düdükleri çalıyor, rakip gol atıyor, tribünler alkışlıyor. Sürekli yönetim ve başkan yuhalanıyor. Takıma sahip çıkılsın" diye konuştu. 
     
     Ağaoğlu’nun ilginç teşhisi 
     İKİNCİ Başkan Ahmet Ağaoğlu, Samsunspor yenilgisini değerlendirirken, "Takımda panik, korku, acemilik ve baskı egemen" yorumunu yaptı. Ligde son sıradaki Kocaelispor’un bile 6 gol attığına değinen Ağaoğlu, "Bizim forvetimizin, onlardan kötü olduğu herhalde söylenemez. Bugün Mehmet Yılmaz, Bushi, Fatih Türkiye’nin en iyi golcüleri. Ama ceza alanında hepsinin ayakları titriyor" dedi. 
     
     Futbolcular şaşkın 
     BORDO - Mavili oyuncular, Samsunspor’a nasıl yenildiklerini hala anlayamadıklarını söylediler. Aurelio, "Gol atamadıkça sıkıntımız artıyor. Çok rahat gol yapabileceğimiz bir çok pozisyonda pas vermeyi tercih ediyoruz. Gol atamama endişesi sorumluluk almamızı da engelliyor" dedi. Fatih Tekke takımdaki gol atamama telaşının kendisini de etkilediğini belirtirken, Mehmet Yılmaz, "Sanki ömrümüz boyunca gol atamayacakmışız gibi geliyor. Bu korkuyu yenmeliyiz" diye konuştu. 
     



 SPOR 





























</TEXT>
</DOC>
