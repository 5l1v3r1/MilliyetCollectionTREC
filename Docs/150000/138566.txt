<DOC>
<DOCNO> 138566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sonspo02.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor-Bursaspor karşılaşması ertelendi 
</HEADLINE>
<TEXT>

     Birinci Süper Futbol Ligi'nde bugüne ertelenen Kocaelispor-Bursaspor maçı, yoğun kar yağışı ve elverişsiz saha koşulları nedeniyle yine ertelendi. 
     Hakem Metin Tokat, İzmit İsmetpaşa Stadı'nda saat 13.00'te yaptığı inceleme sonucunda, zeminin karla kaplı olduğunu ve maçın yapılmasının mümkün olmadığını belirterek, maçı ertelediğini açıkladı. 
     Kar yağışının sabah saatlerinde durduğunu ve bu nedenle maçın oynanabileceğini düşündüğünü ifade eden Tokat, ''Ancak, dün maçın oynanmasını imkansız kılan kar yağışı yeniden başladı ve temizleme çalışmaları yapılamadı. Maç ileri bir tarihte oynanacak'' dedi. 
     Kocaelispor Teknik Direktörü Güvenç Kurtar da, maçın ertelenmesinin hayırlı olduğunu belirterek, ''Bu zeminde top oynanamazdı, 2 takım açısından da iyi oldu'' diye konuştu. 
     Kurtar, maçın ertelenmesinin, saha temizleme çalışmaları sırasında çimlerin zarar görmesini de engellediğine işaret ederek, bunun da kendileri açısından kazanç olduğunu sözlerine ekledi. 

     
</TEXT>
</DOC>
