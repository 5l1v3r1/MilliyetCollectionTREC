<DOC>
<DOCNO> 100312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko11.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus turistler votka satışlarını patlattı... 
</HEADLINE>
<TEXT>

     Antalya'da yılda 200 bin litre votka satılırken, Rus turistlerin gelmesiyle sadece Temmuz ayında tüketilen votka 200 bin litre oldu. 
     Tekel Antalya Başmüdürü İhsan Meriçer, bir kaç yıl önce Antalya yöresinde votka satışlarının yılda 200 bin litre dolaylarında gerçekleştiğini belirterek, bu yılın sadece Temmuz ayında tüketilen votka miktarının 200 bin litre olduğunu bildirdi. 
     Antalya'ya gelen turist sayısındaki artışın, votka satışında da artışa neden olduğunu kaydeden Meriçer, şunları söyledi 
     ''Bu yılın ilk 7 ayında 400 bin litre votka satışı oldu. Bu yılın sonunda toplam 1 milyon litre votka satılması bekleniyor. Ruslar milli içkisi votkadan tatildeyken de vazgeçmiyor. Bir yılda 10 trilyon liralık votka tüketiliyor.'' Meriçer, votka satışlarının Türkiye'de, İstanbul'dan sonra en fazla Antalya'da olduğunu kaydetti. 
     Bu arada, turist sayılarına bakıldığında, Antalya'ya 1998 yılında 260 bin 210 Rus turist gelirken, bu sayı 1999'da 192 bin 716'ya düştü. 2000 yılından itibaren Türkiye'ye gelen Rus turist sayısında artış başladı. Antalya'ya gelen turist sayısı önceki yıla göre geçen yıl yüzde 80 oranında artarak 402 bine çıkarken, bu yılın ilk 7 ayında gelen Rus turist sayısı 284 bin 42 oldu. 
     
     35 TRİLYON LİRALIK RAKI TÜKETİLECEK 

     Meriçer, Antalya yöresinde en fazla tüketilen içkinin ise rakı olduğunu belirterek, şöyle devam etti 
     ''Antalya yöresinde geçen yıl 3 milyon litre rakı tüketilmişti. Bu yıl ise 3.5 milyon litre tüketilmesi bekleniyor. Şu anda ayda 275 bin litre rakı içilmekte. Turist rakı sevmiyor sözü yanlıştır. Çünkü Antalya'da satılan rakının yarısına yakını, turistler tarafından içiliyor. Bu yıl Antalya'da 35 trilyon liralık rakı içilmesi bekleniyor.'' 
     
     ''HER ŞEY DAHİL SİSTEMİ YERLİ İÇKİ TÜKETİMİNİ ARTIRIYOR'' 

     Antalya yöresindeki otellerin uyguladığı all inclusive her şey dahil sisteminin yerli içki tüketimini artırdığını da vurgulayan İhsan Meriçer, ''Oteller pahalı olan yabancı içki yerine, yerli içki veriyor. Özellikle kaliteli tekel ürünleri otellerde tercih ediliyor. Turistler de Türk içkilerini içmek istiyor. Bu yıl Antalya yöresinde likör satışları da fazla olacak. Tekel Antalya yöresinde 300 bin litre likör satmaktadır'' şeklinde konuştu. 
     





</TEXT>
</DOC>
