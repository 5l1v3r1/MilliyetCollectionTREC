<DOC>
<DOCNO> 105267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sondun17.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu'ndan Batasuna'nın kapatılmasına destek 
</HEADLINE>
<TEXT>

     AB Komisyonu, İspanya'da bir siyasi partinin kapatılmasına ilişkin kararı anlayışla karşıladığını ve bu ülkenin terörizme karşı mücadelesine destek verdiğini açıkladı. 
     AB Komisyonu Sözcüsü Jonathan Faull, günlük olağan basın toplantısında bir soruyu yanıtlarken, İspanya'da, Bask bölgesinde, aşırı milliyetçi Batasuna partisinin, terör örgütü ETA ile bağlantısı olduğu gerekçesiyle kapatılmasının, ''İspanya'nın iç işi'' olduğunu tekrarladı. 
     Sözcü, söz konusu karara ''saygı gösterdiklerini'' belirterek, bu kararın, ''İspanyol Parlamentosu'nun büyük çoğunluğu tarafından alındığını'' hatırlattı. 
     AB'nin, İspanya'nın terörizme karşı mücadelesini desteklediğini bildiren Faull, Batasuna'nın, AB'nin terör örgütleri listesine alınıp alınmayacağına ilişkin bir soruya, ''Henüz o aşamada değiliz'' yanıtını verdi ve Madrid'in, Batasuna temsilcilikleri bulunan AB ülkeleriyle ikili temaslar sürdürdüğünü belirtti. 
     İspanya'nın, Batasuna'nın AB terör listesine alınmasına yönelik henüz bir talepte bulunmadığını, İspanya'da konuya ilişkin adli sürecin devam ettiğini belirten Faull, ''Eğer böyle bir talep gelirse tavır belirleriz'' derken, kapatılan partinin AB terör listesine girebileceğini ima etti. 
     Sözcü, Avrupa Parlamentosu'na Batasuna'nın seçilmiş milletvekili olarak giren parlamenter Koldo Gorostiaga'nın durumunun ne olacağını soran gazetecileri yanıtsız bıraktı ve bu konunun Avrupa Parlamentosu'nu ilgilendirdiğini söylemekle yetindi. 
     





</TEXT>
</DOC>
