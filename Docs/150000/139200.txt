<DOC>
<DOCNO> 139200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko48.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Serdengeçti Büyüme yukarı doğru gitmiyor 
</HEADLINE>
<TEXT>

     Merkez Bankası Başkanı Süreyya Serdengeçti, büyümenin hafif bir aşağı gitme eğilimi gösterdiğini belirterek, ''Şu anda bize anketlerimiz alarmları veriyor, şu anda büyüme bekleyişleri belli bir noktada, kötü bir noktada değil ama maalesef yukarı doğru gitmiyor'' dedi. 
     İstanbul Sanayi Odası İSO Şubat Ayı Olağan Meclis Toplantısı'na konuk olarak katılan Serdengeçti, yaptığı konuşmada, 2003 yılı için büyüme öngörüsünü yüzde 5 olarak açıkladıklarını hatırlatarak, büyüme bekleyişlerinin ise yüzde 4.2 seviyelerinde olduğunu ifade etti. 
     Büyümenin şu sıralar yukarı gitme eğilimi göstermediğini, hatta hafif bir aşağı gitme eğilimi gösterdiğini kaydeden Serdengeçti, şunları söyledi 
     ''2003'de büyümeyi destekleyecek faktörler nelerdir Bunlar ihracatın kazandığı ivme, bankacılık sektörünün yeniden sermayelendirme sürecinin tamamlanması ve kredi kanalının etkin çalışması, başta kamu olmak üzere tüm ekonomide verimliliği artırıcı politikalara, reformlara ve sıkı mali politikalara önem ve öncelik verilmesi, bekleyişlerin olumlu etkilenmesi, olumlu bekleyişlerin sonucu faizlerin daha düşük seviyelerde istikrar kazanması, döviz kurlarındaki hareketliliğin daha da azalması. 
     Bunların getireceği yatırım ve tüketim harcamalarındaki artış pekala yüzde 5'lik büyümeyi getirebilir. Bizim yapmamız gereken şeyler var. Şu anda bize anketlerimiz alarmları veriyor. Şu anda büyüme bekleyişleri belli bir noktada, kötü bir noktada değil ama maalesef yukarı doğru gitmiyor.'' Merkez Bankası Başkanı Serdengeçti, programda öngörülen yapısal reformların hayata geçirilmesi, kamu maliyesindeki görülen gevşemenin düzeltilmesiyle Irak benzeri dışsal şoklara rağmen güven unsuru ile beraber büyümenin olacağını vurguladı. 
     
     "MERKEZ BANKASI MÜDAHALE ETMEZ DİYE BİRŞEY YOK" 

     Güçlü Ekonomiye Geçiş Programı'nın temel taşlarının başta bankacılık reformu olmak üzere yapısal reformalar, kamu maliyesi disiplini ve özellikle de özerk Merkez Bankası'nın izleyeceği sıkı para politikası olduğunu dile getiren Serdengeçti, programda bunların hayata geçirilmesiyle Türkiye'nin 30 yıldır bulamadığı fiyat istikrarı, somut olarak yüzde 10'un altında bir enflasyon ve iç borç stoğunun sürdürülebilirliği riskinin ortadan kalkması gibi noktalara varmaya çalıştığını söyledi. 
     İzlenen ekonomik programın genel hatlarıyla bu düşüncelerden hareket ettiğini dile getiren Serdengeçti, ''Döviz kurları, arz ve talep koşulları altında serbest piyasada belirleniyor. Merkez Bankası hiç müdahale etmez diye birşey yok. Seyrek olsa da müdahale edebiliyor'' dedi. 
     Merkez Bankası'nın döviz kuruna, aşırı oynaklıklar fiyat istikrarı hedefini tehlikeye attığı ölçüde şeffaf bir şekilde müdahale ettiğine işaret eden Serdengeçti, bu müdahalelerin uyarılar, duyurular ve denetim şeklinde de yapılabildiğini, bunun zaman içinde sonuç vermeye başladığını ifade etti. 
     Döviz kurundaki oynaklığın düştüğünü ifade eden Serdengeçti, bunun tatmin edici seviyede olmadığını, tam olmasa da dalgalı kur rejimine uyumun arttığını vurguladı. 
     Merkez Bankası'nın şeffaf ve kurala bağlı mekanizmalarla döviz alabildiğini anlatan Süreyya Serdengeçti, ''Bunun kurun seviyesine müdahale gibi bir amacı yok. Bu dönemde yapmıyoruz ama geçmişte yaptık. İleride de yapabiliriz'' diye konuştu. 
     
     BİRTAKIM ENGELLERLE KARŞILAŞIYORUZ... 

     2002 yılı başlarında yüzde 3'lük büyüme tahminiyle ilgili çok ciddi kuşkular bulunduğunu hatırlatan Süreyya Serdengeçti, geçen yıla dair bankacılık reformu hariç birçok öngörünün gerçekleştiğini söyledi. 
     Bankacılık reformunun hala sürdüğünü bildiren Serdengeçti, şöyle devam etti 
     ''Bu neyi gösteriyor Türkiye'nin en önemli yapısal reformu... Ancak bu reformu yaparsak reel sektör için birşeyler yapmaya başlayabileceğiz. Ama ciddi birtakım engellerle karşılaşıyoruz, karşılaşmıyor değiliz. Bankacılık üst kurulu için söylüyorum. Buna rağmen alınan mesafe oldukça önemli. Ama daha gidecek yolumuz var.'' 2002 yılı başında ''Bu programda büyüme olmaz, büyüme olmadan da program yürümez'' söyleminin kamuoyunda çok sık yer aldığını belirten Serdengeçti, bununla mücadele ettiklerini kaydetti. 
     Kendilerinin bu konuda diğer ülkelerin tecrübelerini dile getirdiklerini anlatan Serdengeçti, şöyle konuştu 
     ''Burada birtek şey gördük. Bunun arkasında başka birşey var. Enflasyonla ciddi bir şekilde mücadelenin başlamış olması belli kesimleri muhtelif nedenlerle rahatsız ediyor. Bizim kapımıza sürekli olarak büyüme diye çıkılmasının nedenini biz bu şekilde gördük. Bu büyüme sağlandıktan sonra da bu günlerde dahi hala bu karşımıza çıkmakta. Bu enteresan.'' Uygulanan ekonomik programa yönelik ''Reel Sektör için birşey yok' şeklinde eleştiriler geldiğini hatırlatan Serdengeçti, ''Bankacılık reformunu yapmadan reel sektöre hiçbir şey yok. Diğer mikro boyutu da var onları yapmadan biz reel sektör için birşey yapıyoruz diyemeyeceğiz'' şeklinde konuştu. 
     Serdengeçti, reel kesime asıl katkının makroekonomik istikrardan geleceğini, bunun da fiyat istikrarı ile sağlanabileceğine dikkati çekerek, sermaye yetersizliği çeken şirketlerin enflasyonun, dolayısıyla reel ve nominal faizlerin düşmesi ve uzun vadeli kredi piyasalarının oluşmasıyla büyüyebileceklerini söyledi. 
     





</TEXT>
</DOC>
