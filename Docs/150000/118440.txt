<DOC>
<DOCNO> 118440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/soneko05.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB, AB için Avrupa'da... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu başkanlığındaki bir heyet, Türkiye'nin AB'ye tam üyeliği için sivil toplum kuruluşlarının AB nezdindeki girişimleri çerçevesinde, özel bir uçakla İsveç'e gitti. 
     Hisarcıklıoğlu, hareketinden önce Atatürk Havalimanı VIP Salonu'nda yaptığı açıklamada, Kopenhag'da Aralık ayında yapılacak zirve öncesinde Türk halkının, sivil toplum kuruluşlarının ve meslek örgütlerinin gerçek fikrini karar mercilerine iletmek üzere oluşturulan Türkiye Platformu olarak, Avrupa'nın çeşitli ülkelerinde temaslar yaptıklarını anımsattı. 
     Bu kapsamda bugün İsveç Dışişleri Anna Lindh ile görüşeceklerini belirten Hisarcıklıoğlu, Türk sivil toplum örgütlerinin ve meslek örgütlerinin görüşlerini aktaracaklarını ve destek isteyeceklerini söyledi. 
     Brüksel'de 27 Kasım'da Türkiye Platformu'nu toplayacaklarını ve Türkiye'deki sivil toplum örgütlerinin eş kuruluşlarını da davet edeceklerini kaydeden Hisarcıklıoğlu, ''Avrupa'daki sivil toplum örgütlerini harekete geçireceğiz. Katılımcı demokrasinin bir örneği olan sivil toplum kuruluşları, AB içinde onların kendi siyasileri üzerinde baskı kurmalarını temin etmek üzere bu çalışmalarımızı sürdüreceğiz'' dedi. 
     
     BAŞBAKANLIK KONUSU 
     ''Türkiye'deki başbakanlık konusunun bu süreci nasıl etkileyeceği'' yönündeki soru üzerine de Rifat Hisarcıklıoğlu, şöyle dedi 
     ''Türkiye'de bir başbakanlık sorunu var. Ama esas olan Türkiye'deki halkın temayülünün, iktidardaki ve muhalefetteki partilerin Avrupa Birliği'nden yana olması. Türkiye'nin yaklaşık 200 yıllık perspektifi bu. AB, 40 yıllık bir anlaşmanın eseridir. Başbakanlık konusu Türkiye'yi kaygıya düşürecek, AB'yi geciktirmeye uğratacak bir hareket değil. Başbakanlık muhakkak çözülecek.'' 
     
     HAK-İŞ GENEL BAŞKANI 
     Hak-İş genel Başkanı Saim Uslu da Türkiye'nin reform yasalarından sonra çok ciddi bir süreç başlattığını ifade ederek, ''Bütün temennimiz AB'nin Türkiye'deki bu kararlılığı görmesidir. Türkiye'deki kararlılık, siyasi iktidarlardan kaynaklanan değil, toplumun talebi olarak algılanmalı, bu, AB liderlerince göz ardı edilmemelidir'' dedi. 
     Uslu, ''Türkiye'deki başbakanlık sorununun AB sürecini nasıl etkileyeceğine'' ilişkin soru üzerine de şunları söyledi 
     ''Bu tür kısır tartışmaların Türkiye'nin ve toplumun gündemini tıkamasını doğru bulmuyorum. Demokratik teamüller vardır, toplumun iradesine göre çözümlerin bulunması mümkündür. Bunun için ortak aklı kullanabileceğimiz bir diyalog ortamının oluşması gerekmektedir. 
     Herkesin normalleşmeye katkı yapması beklenmektedir. Türkiye şu anda bir yandan Kıbrıs ve Irak konusunda kritik sürece girmiştir. AB konusunda kritik bir takvim var. Ortada böylesi bir gündem varken, Türkiye'nin henüz seçimden çıkmış olmasına rağmen bir başbakanlık ve anayasa tartışması yapmasını lüks olarak görüyorum.'' 
     





</TEXT>
</DOC>
