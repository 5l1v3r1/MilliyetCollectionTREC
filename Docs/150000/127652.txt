<DOC>
<DOCNO> 127652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur25.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış Alman Vakıfları hakkında bağımsız yargı karar verecek... 
</HEADLINE>
<TEXT>

     Dışişleri Bakanı Yaşar Yakış, Alman vakıfların yargılanmasına, bağımsız yargıçların karar vereceğini belirterek, ''Yasaları uygulamaktan AB'ye girmemiz sekteye uğrayacak diye vazgeçmeyeceğiz'' dedi. 
     Bakan Yakış, Düzce'deki gezi ve incelemeleri sırasında, Almanya İçişleri Bakanı Otto Schily'in, Alman vakıfları ile ilgili açılan casusluk davası ile ilgili Welt am Sonntag gazetesine yaptığı, ''Türk hükümetine ve Türk adaletine bu durumu yeniden gözden geçirmeleri konusunda çağrıda bulunuyorum. Almanya olarak biz bu işi ciddiye alıyoruz. Hem de çok ciddiye'' şeklindeki açıklamasıyla ilgili A.A muhabirine şunları söyledi 
     ''Türk yargısı bağımsızdır. Hükümetin yargının işlerine karışması söz konusu değildir. Alman vakıfların yargılanmasına, bağımsız yargıçlarımız karar verecektir. Yargımız eğer bu şahısların yaptığı faaliyetlerin Türk yasalarına aykırı olduğu sonucuna varırsa, pek tabii ki ona göre karar verecektir. Yasaları uygulamaktan, AB'ye girmemiz sekteye uğrayacak diye vazgeçmeyeceğiz. Ama o davaya uygulanan yasa maddeleri Avrupa kriterlerine, Kopenhag kriterlerine aykırıysa onu düzeltmek için bizim ayrı bir çabamız var. Ama Kopenhag kriterlerine uygun olan yasalarımıza göre bağımsız yargıçlarımız bir karar vermişse, bu karara biz de uyacağız, bütün dünyanın da uymasını bekleriz.'' 
     
     IRAK'A MÜDAHALE 
     Bakan Yakış, ABD'nin Irak'a yönelik olası müdahalesiyle ilgili olarak da şunları kaydetti 
     ''Birleşmiş Milletler Güvenlik Konseyi'nin son kararı hala geçerlidir. Bu karar, ABD'ye, Irak'a askeri müdahale yetkisi vermiyor. O kararın verdiği yetki şudur. BM silah denetçileri en geç 26 veya 27 Ocak 2003 tarihine kadar Irak'taki bulgularını bir rapora dökecekler, o raporu BM inceleyecektir. Irak, BM Güvenlik Konseyi kararını ihlal ederse, bu ihlale keyfiyetin yine Güvenlik Konseyi'nce getirilmesi lazım. Güvenlik Konseyi orada barış için neler yapılması gerektiğine karar verecektir. Bu kararın mutlaka askeri müdahale yapılması yönünde olup olmayacağını, karar verildikten sonra göreceğiz.'' 
     





</TEXT>
</DOC>
