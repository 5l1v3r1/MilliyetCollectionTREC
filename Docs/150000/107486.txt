<DOC>
<DOCNO> 107486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/ekonomi/eko01.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zararın altında kaldı 
</HEADLINE>
<TEXT>
15 milyar euroluk istifa 
Yılın ilk yarısında 12.2 milyar euro zarar açıklayan France Telecom’un CEO’su istifa etti. Hükümet 15 milyar euroluk yardım için yeni CEO atanmasını istedi 
     EKONOMİ SERVİSİ 

     Borçları 68.3 milyar doları bulan ve 2002 yılının ilk yarısı için 12.2 milyar euro net zarar açıklayan France Telecom’un CEO’su Michel Bon istifa etti. 
     Bon istifasını önceki gün yapılan yönetim kurulu toplantısında verdi. Bon da böylece gün geçtikçe kötüye giden sektördeki işinden olan CEO’ların arasına katıldı. 
     16 Temmuz’da Avrupa’nın en büyük telekom şirketi Deutsche Telekom’un CEO’su Ron Summer da benzer nedenlerle istifa etmişti. Geçtiğimiz ocak sonunda ise British Telecomunications’ın CEO’su Sir Peter Bonfield istifasını vermişti. France Telecom’un CEO’su Bon’un istifası ise daha çok dün açıklanan büyük zararlarla ilişkilendiriliyor. 12.2 milyar euroluk zarar, şirketin halka açıldığı 1997’den bu yana en büyük zararı oldu. 
     
     MobilCom’u gerekçe gösterdi 
     Zarara gerekçe olarak France Telecom’un ortağı olduğu MobilCom gösterildi. Almanya’da faaliyet gösteren telekom operatörü Mobilcom’un finansmanının çok büyük zarara yol açtığı kaydedildi. Artık finansmanının sağlanamayacağı belirtilen MobilCom’un ise iflas etmesi bekleniyor. 
     Hisselerinin büyük bölümü devlete ait olan France Telecom’un kurtarılması için yeni atanacak CEO bekleniyor. Hükümet bir süre önce 15 milyar euroluk kurtarma planını erteledi. Fransız Ekonomi Bakanı Francis Mer, yaptığı açıklamada kurtarma planının yeni bir CEO atanıncaya kadar erteleneceğini, bu sürenin de yaklaşık olarak üç haftadan fazla alacağını belirtti. 
     
     Fransız hükümeti kurtaracak 
     Mer, "France Telecom ülkemizin endüstri ve teknoloji başarısının sembolü durumundadır. Gerekirse hükümetimiz şirketin finans problemlerini aşmak noktasında önlemler alacaktır" dedi. Mer, yeni CEO atanana kadar Bon’un görevine devam edeceğini de sözlerine ekledi. 
     Diğer hükümet yetkilileri de şirkete yeni finans desteği sunacaklarını ancak bunun çok sağlam bir temele oturmasını istediklerini kaydetti. 
     
     Avrupa borsalarını sarstı 
     Dün France Telecom’un 2002 yılının ilk yarısı için 11.96 milyar dolar net zarar açıklaması ve MobilCom’a sunduğu finans desteğini kaldırmasının ardından Avrupa Borsaları teknoloji hisselerinin öncülüğünde ortalama yüzde 2,50 oranında değer yitirdi. MobilCom hisseleri de yüzde 51 gerileyerek 89 euro sentine düştü. Frankfurt Dax yüzde 2.68, Amsterdam AEX Index yüzde 2.13, Londra FTSE yüzde 2.13, Paris CAC yüzde 2.56 oranlarında geriledi. 
     
Alman kardeş ölüme terk edildi, Schroeder çare arıyor      France Telecom’un Almanya’da faaliyet gösteren ortağı MobilCom’un finansmanını artık karşılayamayacağını açıkladı. Bu açıklama ile birlikte çok daha zor bir duruma giren MobilCom’daki hisse senetleri yüzde 50’nin üzerinde gerilerken borç içindeki firma çok daha zor bir duruma girdi. Bu karar, 6 milyar euro borcu bulunan MobilCom’u iflasa terk etmek anlamına geliyor. Alman hükümeti ise 22 Eylül’de yapılacak seçimlerin öncesinde bu iflasın ve 5 bin kişinin işsiz kalmasını engellemek için harekete geçti. Almanya Devlet Başkanı Gerhard Schroeder, MobilCom ile kreditör bankalar arasında çözüm arama çalışmalarının sürmesi gerektiğini 
     belirtti. Alman hükümeti de Fransız hükümeti ve France Telecom hissedarları ile görüşüyor. Yarın da MobilCom ile Alman hükümeti yetkilileri görüşecek. 
     22 Eylül’de yapılacak seçimler öncesi partisi önde giden Schroeder daha önce de bir çok firmanın zor durumda kalmasını engelledi. 
     



 EKONOMİ 



















</TEXT>
</DOC>
