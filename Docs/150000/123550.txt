<DOC>
<DOCNO> 123550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/soneko32.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı İşçi emeklilerinin durumunu iyileştirmek istiyoruz 
</HEADLINE>
<TEXT>

     Maliye Bakanı Kemal Unakıtan, işçi ve Bağ-Kur emeklileri ile 65 yaş aylığı alanların durumlarını iyileştirmek istediklerini bildirdi ve ''eldeki imkanlarla azami ne yapılabilir onun gayretiyiz'' dedi. 
     Unakıtan, Türkiye İşçi Emeklileri Derneği TİED Başkanı Kazım Ergün ile yönetim kurulu üyelerini makamında kabul ederek bir süre görüştü. 
     Maliye Bakanı, kabulde yaptığı konuşmada, işçi ve Bağ-Kur emeklileri ile 65 yaş üstünde çok az bir gelirle yaşam mücadelesi verenlerin durumlarını vicdanlarında duyduklarını belirtti. 
     Ülkenin bir bütçesi olduğunu ve ''Bu bütçe ile ne yapılabilir '' onun üzerinde uğraştıklarını kaydeden Unakıtan, ''Başbakan Yardımcımız sayın Şener başkanlığındaki toplantılarımız sürüyor, eldeki imkanlarla ne yapabiliriz onun gayreti içindeyiz. Bunu yüreğimizde, vicdanımızda duyuyoruz buna emin olun'' dedi. 
     Türkiye'deki gelir adaletsizliğinin önlenmesi üzerinde de durduklarını anlatan Maliye Bakanı, ''İnşallah hükümet olarak iyi bir netice alırız ümit ediyorum. Ama biz, sizlere her an düşünüyoruz bunu bilin. Bu koltuklar gelip geçici aslolan hizmet vermek'' diye konuştu. 
     
     HÜKÜMET POLİTİKASI 
     Unakıtan, daha sonra gazetecilerin ''İşçi emeklileri için önceki hükümet döneminde çıkarılan zam kararnamesi geçerli olacak mı'' sorusu üzerine, bu konudaki çalışmaların Başbakan Yardımcısı Şener başkanlığında yürütüldüğünü belirtti. 
     Unakıtan, ''bu konu bir hükümet politikasıdır. Biz, Maliye Bakanlığı olarak görüşümüzü bildiririz'' dedi. 
     
     65 MİLYONLUK EK İYİLEŞTİRME 
     TİED Başkanı Kazım Ergün de konuşmasında, işçi ve Bağ-Kur emeklilerinin emekli maaşlarında ek iyileştirmeye gidilmesi konusunun aylardır kamuoyunu meşgul ettiğine dikkati çekti. 
     Aralık ayında yapılan zam ile işçi emeklilerinin taban aylığının 257 milyon liraya yükseldiğini vurgulayan Ergün, ''Biz yaşarken ölmüş vaziyetteyiz, işçi emeklilerimiz modern ceza evinde yaşar gibi bir hayat sürüyor'' dedi. 
     Konuşmasında 1 Ekim 2002'den geçirli olmak üzere kamu çalışanlarına ve emeklilerine 100'er milyon lira ek zam yapıldığını hatırlatan Ergün, daha sonra da işçi ve Bağkur emeklilerinin de ek iyileştirmeden yararlandırılmasına dönük bir kararname çıkarıldığına işaret etti. 
     Halen 3 milyon 702 bin SSK, 1 milyon 382 bin de Bağ-Kur emeklisi bulunduğunu vurgulayan TİED Başkanı, şöyle devam etti 
     ''2002'de taban maaşlarımıza yüzde 30.1 zam almış bulunuyoruz. Kamu emeklileri ise yüzde 50.6 zam aldılar. Yaklaşık 20 puanlık bir zam farkı var. Bununla kayıp hanesine 55-60 milyon lira bir fark yazılıyor. 
     Biz, 2002'de en azından taban maaşlarda 65 milyon liralık bir fark istiyoruz. Bunun için giden hükümetin çıkardığı kararnamenin bize yansıtılmasını bekliyoruz. Basında 10-15 milyon liralık rakamlar telaffuz ediliyor. Biz, kimseden sadaka istemiyoruz. Dilenci değiliz. Biz, açlık sınırından kurtulmak istiyoruz. Bu insanlar, büyük umut ve ümitle müjde bekliyor.'' 
     
     RAPOR SUNDULAR 
     TİED yöneticileri, daha sonra Maliye Bakanı'na işçi emeklilerinin sorunları ile isteklerinin yer aldığı bir rapor sundular. 
     Raporda, geçen yılın Aralık ayında en düşük memur emekli maaşının 249 milyon 880 bin lira, en düşük işçi emekli aylığının da 196 milyon 36 bin 347 lira olduğu, günümüzde ise en düşük memur emekli aylığının 376 milyon 540 bin liraya, işçi emekli aylığının ise 257 milyon 15 bin 528 liraya yükseldiği belirtildi. 
     Böylece geçen yıl Aralık ayında işçi emeklileri ile memur emeklileri arasında milyon 843 bin 6 lira olan maaş farkının, günümüzde 119 milyon 524 bin 472 liraya yükseldiği kaydedilen raporda, işçi emeklisinin en düşük aylıkta bile 65 milyon 680 bin 819 lira alacaklı olduğu kaydedildi. 
     TİED Başkanı Ergün, Maliye Bakanlığı'ndan ayrılırken, işçi emeklilerinin durumunu Devlet Bakanı ve Başbakan Yardımcısı Abdüllatif Şener'e de anlatacaklarını söyledi. 
     





</TEXT>
</DOC>
