<DOC>
<DOCNO> 147822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/spor/aspo.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mart sendromunu atlattı, Denizli'ye patladı 
</HEADLINE>
<TEXT>
BeşikTAŞ gibi 
Milli maç nedeniyle verilen mola sonrası lig pistine hızlı çıkan Kartal, Sergen önderliğindeki güzel futbolunu iki golle süsledi. İlhan bir de penaltı kaçırdı 
     BİLAL MEŞE 

     Bir haftalık dinlenme Beşiktaş’a yaramış... Dün 61 dakika muhteşem bir Beşiktaş izledik. Bu mükemmel futbolun aktörleri de fazlaydı. Ne var ki, başaktör Sergen’di.. İnanılmaz bir oyun ortaya koydu. Beşiktaş’ı sırtladı, oyun kurdu, pozisyon üretti, attı, attırdı... Skor tabelası bu 61 dakikalık mükemmel futbolun yansıması değildi. Beşiktaş daha da farklı kazanabilirdi. 
     Sergen’i ayrı tutmak gerekir. Hatta Lucescu’ya onu oyundan aldığı için kızdım Bu işin şakası... Lucescu’nun, Sergen’i oyundan alması bir teknik adam doğrusuydu. Sanırım Sergen’i göze gelip, sakatlanmaması için oyundan aldı. 
     Kolektif futbolun tüm örneklerini sahaya yansıtan Beşiktaş, Denizlispor’u ilk 45 dakika sahasından çıkarmadı. Kanatlardan çok Sergen ile göbekten rakip kaleye inen Beşiktaş, bu yarıda farkı ikiye katlayabilirdi. 7. dakikada Tayfur, Sergen’i gördü. Sergen, yeniden tecrübeli kaptana topu kazandırdı. Bu oyuncu topu çizgi üzerine kesti. Zago dokundu 1 - 0. 
     20. dakikada Servet, İlhan’ı cezaalanı içinde indirdi. Ali Aydın penaltı noktasını gösterdi. Ancak İlhan topu kaleciye nişanlayınca Beşiktaş golden oldu. 23. dakikada Sergen, cezaalanı içinde kaleci Heinen ile karşı karşıya kaldı. Tecrübeli futbolcu, soluyla vurdu, Finlandiyalı file bekçisi gole izin vermedi. 24. dakikada Sergen sağdan altı pasa kesti. Nouma yükseldi, kafayı vurdu, top kaleciden döndü. 
     33. dakikada Sergen sahne aldı. Beşiktaş’ı rakip alana yıkan ve ofansif futbol oynatan Sergen, Pascal ile duvar pasına girdi. Fransız futbolcu solundan giden Sergen’in önüne topu yuvarladı. Sergen, soluyla fileleri gördü 1 - 0 
     İkinci yarıda oyunun kontrolünü elinde tutan Beşiktaş, fazla etkili olamadı. Ne var ki, 57. dakikada tribünler ve bizler bir Sergen şovu izledik. Bu dakika sağdan topla inen Pascal, pasını cezaalanı içindeki Sergen’e verdi. Yıldız futbolcu klas hareketlerle önce Bencik’i geçti, sonra kaleciyi çalımladı, zor pozisyonda topu kale yerine penaltı noktasına çıkardı. Ancak topa vuracak kimseyi bulamadı. 61. dakikada Sergen yerini Tümer’e bırakırken, o ana kadar hayranlıkla izlediğimiz Beşiktaş’ta tempo düştü. Bu dakikadan sonra Beşiktaş’ın farkı açma uğraşları sonuç getirmedi. 81. dakikada Ali Tandoğan’ın meslekdaşı İbrahim’i hastanelik etmesi ona hiç yakışmadı. 
     Dünkü iyi futbol ve iki farklı galibiyetin temelinde, Beşiktaş’ın çok adamla rakip kaleye yüklenmesi baş etkendi. Tayfur ve Giunti’nin de katılımlarıyla rakip savunmaya göz açtırmayan Beşiktaş, bir engeli daha rahat geçti. 
     
Maçtan notlar      Dayak yedik’ 
     BEŞİKTAŞ Başkanı Serdar Bilgili, futbolcularını hastanede ziyaret ederek "geçmiş olsun" dileklerini iletti. Bilgili, "Kendi sahamızda resmen dayak yedik. Sanki savaşta gibi mücadele ettiler. İki oyuncumuz hastanelik oldu. Bari tabanca çıkartıp, vursunlar. Şampiyonluğumuzu kimse engelleyemeyecek" dedi. 
     
     Ara yaradı’ 
     LUCESCU’NUN sesinin kısılması nedeniyle basın toplantısına gelen Beşiktaş Antrenörü Feyyaz Uçar, milli maç nedeniyle verilen aranın pozitif etki yaptığını belirterek, Sergen’in kendi isteğiyle sahadan çıktığını ifade etti. Uçar, İlhan ve Nouma’dan da memnun olduklarını vurguladı. 
     
     Tribün tepkisi 
     KAPALI tribünde asılı olan savaşla ilgili bir pankart, yönetimin isteği doğrultusunda indirildi. Bunun üzerine seyirciler olayı protesto ederek tüm pankartları indirdi. 
     
     Unutulmadı 
     UĞRADIĞI silahlı saldırı sonucu ölen Beşiktaş kongre üyesi Hakan Balkaner’in sürekli oturduğu locasına bayrak, çiçek ve fotoğrafı konuldu. Ayrıca eski açık tribünde taraftar, "Hakan seni unutmayacağız" pankartı açtı. 
     
     Gençler 2-0 galip 
     SİYAH-Beyazlılar’ın PAF Takımı, Denizlispor’u 2-0 ile geçti. Beşiktaş’ın gençleri bu sonuçla zirvedeki şampiyonluk iddiasını sürdürdü. 
     
Penaltı k busu      Beşiktaş, bu sezon kazandığı penaltıların yarısını dışarı attı. İlhan en çok kaçıran isim olurken, bir isabetsiz vuruş da Sergen’den geldi 
     İsabetli Nouma 
     PENALTILAR kabus oldu. Siyah - Beyazlılar’ın bu sezon ligde kazandığı 6 penaltıdan yalnızca üçü Nouma 2 ve Sergen ile filelere gitti. Denizlispor ile dün oynanan maçta penaltıyı kaleciye teslim eden İlhan’ın Altay karşılaşmasındaki vuruşu da gol olmamıştı. Yıldız oyuncu Türkiye Kupası’nda da Elazığ’a karşı kaçırdı. Sergen’in de Samsunspor karşısındaki penaltısı sonuçsuz kalmıştı. 
     
     Luce uyarmıştı 
     KARTAL’IN dünkü mücadelesinde de penaltı atışı sorun oldu. Beşiktaş karşılaşmaya başlarken, penaltıcılar İlhan ve Sergen olarak belirlenmişti. Ayrıca Lucescu, "Penaltı yaptıran atışı kullanmasın" diye tembihlemişti. Bu nedenle İlhan, tecrübeli oyuncunun yanına gidip, penaltıyı atmasını istedi. Ancak Sergen, "Hazır değilim" deyince atışı kullanmak İlhan’a kaldı. Ve golcü, resmi maçlardaki üçüncü penaltısını da kaçırdı. 
     
     Maçın hakemi 
Zor maçtı      HAKEM Ali Aydın pozisyonları yakından süzüp, faul kararlarını eşit çalmaya çalıştı. Bazı kararlarında aksadı. Ayrıca Beşiktaş’ın ilk golünde Zago ofsayttaydı. Ancak yardımcısı da hatalıydı. İlhan’a yapılan harekete çaldığı penaltı doğruydu. Ayrıca Ali Tandoğan’a gösterdiği kırmızı kart da yerindeydi. 
     
     Maçın adamı 
Resital verdi      SERGEN Yalçın dün gecenin mükemmel ismiydi. İlk 45 dakikada yaptığı asistler, hep yerini bulan paslarıyla Beşiktaş’ı sürükledi. Attığı gol de, bu güzel futbolunun bir ödülü gibiydi. İkinci 45 dakikada fizik gücü düşünce kenara alındı. Ancak Denizlispor galibiyetinin başrolüne adını yazdırdı. 
     


SPOR 





























</TEXT>
</DOC>
