<DOC>
<DOCNO> 103525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun01.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör yüzünden New york'ta bina sigortası yaptırmak zor 
</HEADLINE>
<TEXT>

     New York'ta 11 Eylül terör saldırısı yüzünden özellikle yüksek binaların sigortalanmasının zorlaştığı ve sigorta primlerinin arttığı bildirildi. 
     Profesyonel Sigorta Acenteleri Derneği Başkan Yardımcısı T.J. Derella, bazı bölgelerde sigorta primlerinin 11 Eylül öncesine göre yüzde 300'e varan oranlarda artış gösterdiğini belirtti. 
     New York dışında da benzeri uygulamalar başlatıldığını kaydeden yetkililer, özellikle Musevilere ait hayır kurumları ile köprülerin sigorta ücretlerinin çok arttığını söylediler. Bu tür yapıların teröristlerin başlıca hedefi olduğu belirtiliyor. 
     Derella'nın verdiği bilgiye göre, sigorta primlerinin yüksekliği yüzünden kişiler, binalarını gerçek değerinin altında sigorta ettirme yoluna gitmeye başladı. Bu arada daha önce tek bir şirket tarafından sigorta edilen binaların, şimdi riski aralarında paylaşan birden fazla şirket tarafından sigortalandığı kaydediliyor. 
     Sigorta primlerinin artması, özellikle işyerleri Dünya Ticaret Merkezi çevresinde bulunan ve saldırı yüzünden ciddi ekonomik sorunlarla karşı karşıya gelen esnafı zor durumda bıraktı. Bu kesimdeki dükkan sahiplerinin işyerlerini başka yerlere taşımaları yüzünden, bölgedeki boş dükkan oranının yüzde 15'i geçtiği belirtiliyor. 
     Kaynaklar, sigorta şirketlerinin, 11 Eylül saldırısı yüzünden 50 milyar dolardan fazla zarara girdiğini ifade ettiler. 
     





</TEXT>
</DOC>
