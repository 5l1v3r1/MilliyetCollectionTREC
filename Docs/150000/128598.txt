<DOC>
<DOCNO> 128598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo32.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, yarın topbaşı yapıyor... 
</HEADLINE>
<TEXT>

     Galatasaray, ikinci dönem hazırlıkları için yarın Florya'da topbaşı yapacak. 
     İkinci dönemin ilk çalışmasını teknik direktör Fatih Terim yönetiminde sabah saatlerinde yapacak olan sarı-kırmızılı ekipte, yabancı oyuncuların belirsizliği halen sürüyor. 
     Galatasaray'da, babası Almanya'da vefat eden Ümit Karan'ın, pazar günü İspanya'da başlayacak olan hazırlık kampına daha sonra dahil olacağı öğrenildi. 
     Dünya Karması'nın FC Juventus ile yapacağı maça davetli olan Bülent Korkmaz'ın da, Abu Dabi'den yarın İstanbul'a döneceği bildirildi. 
     Galatasaray, 5 Ocak Pazar günü de ikinci yarı hazırlık kampı için İspanya'nın Marbella kentine gidecek. 
     
     GALATASARAY'DAN TEŞEKKÜR 
     Galatasaray Kulübü, spor kulüplerine vergi resim harç istisnası getiren yasal düzenleme için, yetkililere teşekkür mesajı yayınladı. 
     Kulüpten yapılan açıklamada, bu düzenlemenin yıllardır beklendiği belirtilerek şöyle denildi 
     '' Bu yasal düzenlemede katkısı olan Devlet Bakanı Kürşat Tüzmen, Maliye Bakanı Kemal Unakıtan, Maliye Bakanlığı Müsteşarı Hasan Basri Aktan ve Gelirler Genel Müdürü Osman Arıkoğlu'na kulübümüz adına şükranlarımızı ifade etmeyi bir borç biliriz.'' 
     





</TEXT>
</DOC>
