<DOC>
<DOCNO> 136091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sontur04.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevlerinde açık görüş başladı 
</HEADLINE>
<TEXT>

     Bayrampaşa Kapalı Cezaevi'nde kalan tutuklu ve hükümlüler, Kurban Bayramı dolayısıyla yakınlarıyla açık görüş yapmaya başladılar. 
     Diğer cezaevlerinde kalan tutuklu ve hükümlüler ise yarından itibaren açık görüş yapacaklar. 
     Adalet Bakanlığı'nın konuya ilişkin genelgesine göre, Bayrampaşa Kapalı Cezaevi'nde kalan hükümlü ve tutuklular, bugün ve 10-11-12-13-14 Şubat tarihlerinde olmak üzere 6 gün açık görüş yapabilecekler. 
     Adana, Ankara, Antalya, Bakırköy Kadın ve Çocuk, Bayrampaşa Özel, Bursa E Tipi, Gaziantep E Tipi, İzmir, Kartal, Konya, Mersin, Metris ve Paşakapısı Kapalı cezaevlerinde kalan hükümlü ve tutuklulara yarın ve 11-12-13-14 Şubat tarihlerinde olmak üzere 5 gün açık görüş imkanı tanındı. 
     Diğer bütün ceza infaz kurumlarında kalan hükümlü ve tutuklulara ise 11-12-13-14 Şubat tarihlerinde olmak üzere 4 gün açık görüş yaptırılacak. 
     Sayıları ve konumları değerlendirilmek suretiyle, adli suçlardan hükümlü ve tutuklular ile Terörle Mücadele Yasası ve Çıkar Amaçlı Suç Örgütleriyle Mücadele Yasası'na muhalefetten hükümlü ve tutuklular için ayrı gruplar oluşturulup, her grubun görüş günleri ve saatleri Cumhuriyet başsavcılıkları ile cezaevi idareleri tarafından tespit edilecek. 
     Bu grupların, aynı zamanda ve aynı görüş mahallinde birlikte bulundurulmaması sağlanacak. 
     Kınama cezası dışında disiplin cezası alan ve cezaları kaldırılmayan hükümlü ve tutuklular, açık görüşten yararlandırılmayacak. 
     
     NİKAHLI EŞTEN BELGE 

     Hükümlü ve tutuklular, belgelendirilmek suretiyle sadece ana, baba, kardeş, eş ve çocuklarıyla görüştürülecekler. 
     Hükümlü ve tutukluların eşi olduğunu belirten kişilerden, resmi nikahlı eş olduklarına ilişkin belge istenecek. 
     Ancak ana, baba, eş, kardeş ve çocuğu olmayan hükümlü ve tutukluların, üçüncü dereceye kadar olan akrabaları, büyükbabası, büyükannesi ve torunlarından en çok üç kişiyle, önceden haber verilmesi ve belgelendirilmesi kaydıyla, Cumhuriyet başsavcısının izniyle görüşme yapmaları sağlanacak. 
     Belirtilen gün ve saatler dışında görüş yaptırılmayacak bir defa görüş yapan hükümlü ve tutuklular ile ziyaretçilere, ikinci defa izin verilmeyecek. 
     Açık görüşler, görüş süresi bir saatten az olmamak kaydıyla, 09.00-17.00 saatleri arasında yaptırılacak. 
     Normal haftalık ziyaretler ile aylık eş, çocuk, anne ve baba ziyaretleri açık görüş için belirtilen ziyaret günleri ile art arda gelmesi durumunda, bu ziyaretler açık görüşten iki gün sonra yaptırılacak. 
     
     İKRAMDA BULUNULACAK 

     Açık görüş nedeniyle ziyarete gelecek olan hükümlü ve tutuklu yakınlarına, işyurdu bütçesinden harcama yapılarak ''günün anlam ve önemine yaraşır'' şekilde ikramda bulunulacak. Bu ikramın, şeker ve kolonya olduğu öğrenildi. 
     Kamuoyunda yanlış anlaşılma, tartışma ve polemiklere neden olduğundan, basın mensuplarının açık görüşü izlemelerine izin verilmiyor. 
     





</TEXT>
</DOC>
