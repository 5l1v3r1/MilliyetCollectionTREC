<DOC>
<DOCNO> 120688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/guncel/gun12.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlerinden Gül’e tam not 
</HEADLINE>
<TEXT>

     Bugüne dek birçok ünlü isim yetiştiren tarihi Kayseri Lisesi’nden 1967 - 1968 eğitim - öğretim yılında mezun olan Başbakan Abdullah Gül’ün öğretmenleri, çiçeği burnunda Başbakan’ın öğrencilik yıllarından övgüyle söz etti. Gül’ün kimya öğretmeni Şenol Terzioğlu, başbakan olduğunu öğrendiğinde sevinçten gözlerinin dolduğunu belirterek, şunları söyledi 
     "Abdullah, öğrencim olmadan önce komşumdu. Çocukluğundan beri efendi, saygılı bir çocuk olarak tanıdım. Yaşıtları gibi şımarıklık, yaramazlık, saygısızlık yapmazdı. Not bakımından çok başarılı olduğu söylenemezdi. Ancak, o zamanki öğrencilerimizin hepsi okula okumak için’ gelirdi. O nedenle çok başarılı öğrenciler yetiştirdik. Başarılı olacağına inanıyorum." 
     
     ÇOK ŞAŞIRDIM 
     Gül’ün sessiz ve efendi kişiliğinin altını çizen Terzioğlu, "Öğrenciyken o kadar sessiz olan birinin şimdi bu kadar başarılı bir devlet adamı olmasına çok şaşırdım" dedi. 
     Coğrafya öğretmeni Coşkun da, Gül’ü her zaman büyük körüklü çantasıyla hatırladığını belirterek, şöyle konuştu "Bir dönem aynı sokakta oturduğumuz Abdullah’ı sergilediği efendi tavırlarıyla hatırlıyorum. Kendisinin Atatürkçü ve laik bir başbakan olarak görevini sürdürmesini istiyorum." 
     
     MAAŞLAR İYİLEŞTİRİLSİN 
     Gül’ün lise 1. sınıftaki coğrafya öğretmeni Mefkure Kılınçaslan ise Gül’ün efendi kişiliğinden övgüyle söz etti. Gül’ün saygılı ve sevilen bir öğrenci olduğunu kaydeden Kılınçaslan, öğrencisinin başbakanlığından neler beklediğini şöyle sıraladı "Ülkeye huzur ve refah getirmesini istiyorum. 30 yıllık öğretmenim, maaşım şu an 400 milyon lira. Geçinmekte zorlanıyorum. Abdullah’ın öğretmen ve memur maaşlarını iyileştirmesi bizi memnun eder." 
     



 GÜNCEL 




















</TEXT>
</DOC>
