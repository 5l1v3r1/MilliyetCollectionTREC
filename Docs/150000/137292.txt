<DOC>
<DOCNO> 137292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko10.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Un piyasası savaş çıkacağına inanmıyor... 
</HEADLINE>
<TEXT>

     Her savaş öncesi yapılan stoklar nedeniyle fiyat artışı gözlenen un piyasası, her geçen gün tansiyonu yükselen savaş ortamına rağmen, fiyatlarda ve satışlarda yaşanan durgunluk nedeniyle savaşın çıkacağına inanmadığını gösteriyor. 
     Türkiye'nin önemli un üretim merkezlerinden Konya'da faaliyet gösteren Alaybeyi Un Fabrikası Yönetim Kurulu Başkanı Ahmet Alaybeyi, savaş öncesi durumun ciddiyetini anlatan en önemli göstergelerden birinin un satışları ve fiyatları olduğunu kaydetti. 
     Alaybeyi, ABD ve İngiltere'nin, Irak'a askeri müdahale için kamuoyu oluşturma faaliyetlerine devam ettikleri ve psikolojik savaş ortamının oluşmaya başladığı bir dönemde, un fiyatlarında artış ya da satışlarda herhangi bir hareket olmadığını söyledi. 
     Afganistan harekatında bile piyasada daha fazla canlılık yaşandığını kaydeden Alaybeyi, ''Fiyatlarımıza en son 23 Aralık'ta zam yaptık. 1. kalite 50 kiloluk bir çuval unun fiyatı 31 milyon liraya adeta sabitlendi. Şu ana kadar piyasada fiyatları artıracak oranda bir talep de yok'' dedi. 
     Olası Irak Savaşı öncesinde Konya'nın yanı sıra diğer illerde ekmeklik un üretimi yapan firmaların bile piyasadaki durgunluk nedeniyle zam yapmak bir yana fiyatları geri çekmek zorunda kaldıklarını vurgulayan Alaybeyi, şunları söyledi 
     ''Vatandaşların tercihleri doğrultusunda şekillenen un piyasası her gün tansiyonu biraz daha yükselen savaş senaryolarına rağmen savaşın çıkacağına halen inanmıyor. Yoğun savaş söylentilerine karşın, olası bir savaşta en önemli gıda ihtiyacı olan un piyasasında bir umursamazlık var. Bunun nedenini çözemiyoruz.'' Türkiye'nin yakın bir gelecek için buğday sıkıntısı yaşamayacak kadar elinde stokları bulunduğu, üreticinin buğdaylarını ambardan çıkarmaması ihtimaline karşılık Tarım ve Köyişleri Bakanlığı'nın da 400-500 bin ton buğday ithali için hazır olduğunu sözlerine ekledi. 
     





</TEXT>
</DOC>
