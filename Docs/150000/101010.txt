<DOC>
<DOCNO> 101010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo08.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutumlu "UEFA'daki sorunlu dosyalar yabancıları düşündürüyor" 
</HEADLINE>
<TEXT>

     Uluslararası futbolcu menajeri Bayram Tutumlu, Türk kulüpleriyle futbolcular arasında çok sorun yaşandığını, bunun da yabancı oyuncuların Türkiye'ye gelişini zorlaştırdığını savundu. 
     Bayram Tutumlu Management'ın sahibi olan ve birçok futbolcunun menajerliğini yapan Bayram Tutumlu, geçmiş dönemlerde Türk kulüpleriyle futbolcular arasında çok sorunun yaşandığını belirterek, ''Bu sorunlar da UEFA'ya ve FIFA'ya intikal ediyor. Bu nedenle birçok futbolcu Türkiye'ye gelmek istemiyor'' dedi. 
     Türkiye'de kulüp başkanlarının menajerlik kurumuna farklı baktığını vurgulayan Tutumlu, şöyle konuştu 
     ''Futbol camiasındaki en güçlü kurum menajerliktir. Menajer, telefonla veya faks yoluyla bile transfer gerçekleştirebilir. Bu onun güçlü olduğunu gösteriyor. Avrupa'da çalışırken çok rahatım. Çünkü orada sana menajer gibi bakıyorlar. Mesela Real Madrid benden bir futbolcu istiyor. Ben de ne kadar vereceklerini soruyorum. Onlar da 'şu kadar' diyorlar. Ben de ona göre transferi gerçekleştiriyorum. Ama Türkiye'de böyle çalışmak mümkün değil.'' Menajerin ilişkileriyle yapacağını, kulüp başkanlarının parayla yapamayacağını savunan Tutumlu, ''Kulüp yöneticileri ancak 1 yerine 5 vererek düşündüklerini yerine getirebilirler. Eğer güçlüysen Avrupa'nın büyük kulüpleri size büyük değer verirler. Ben Real Madrid, Milan, Paris Saint Germain, Barcelona gibi kulüplerle de çalışıyorum. Onlarla hiçbir sıkıntı yaşamıyorum. Ama Türkiye'de bu işi yaparken çok sıkıntı çekiyorum'' dedi. 
     
     ''KAFA YAPILARINI DEĞİŞTİRMELİ'' 
     Tutumlu, Türk futbolcuların da düşünce yapısını değiştirmesi gerektiğini, ancak bu biçimde Avrupa'da başarılı olabileceklerini söyledi. 
     Tutumlu, Türk futbolcuların büyük kaliteye sahip olduğunu, Avrupa kulüplerinin de bunu kabul ettiğini vurgulayarak, ''Ancak Türk futbolcusu mantalite olarak geri durumda. Avrupa kulüpleri Türk futbolcularının kalitesinden çok, kafa yapısını soruyor'' diye konuştu. 
     
     ''MENAJERLİK KURUMUNA ZARAR VERİYORLAR'' 
     Tutumlu, güçlü menajerin güçlü kulüp başkanı gibi olduğunu ileri sürerek, sözlerini şöyle tamamladı 
     ''Ama öyle menajerler var ki, yaptıkları işle menajerlik kurumuna zarar veriyorlar. Kulüp yöneticilerinin çantalarını taşıyanlar bu kuruma bir yarar sağlamaz. Ben 17 yıldır bu işin içindeyim. Maradona, Laudrup, Koeman ve Jardel gibi futbolcularla çalıştım. Ama menajer olmaması gerekenlerin yanında bu işin hakkını verenler de var.'' 
     





</TEXT>
</DOC>
