<DOC>
<DOCNO> 108445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/yazar/uras.html </URL>
<DATE> 2002/09/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Her şeyin Avrupa’sını yapan adam 
</HEADLINE>
<TEXT>

     Nejat Eczacıbaşı, Almanya’daki eğitimini tamamlayıp Türkiye’ye döndüğü günlerde babası Süleyman Ferit Bey’in İzmir’deki Şifa Eczahanesi’nde bir süre çalışmış. 
     Bir akşam yaşlı bir kadın, tezgahın arkasında duran Nejat Eczacıbaşı’na elindeki reçeteyi uzatırken "Evladım" demiş, "Aman bunun bana Avrupa’sını yap..." 
     Sayın okuyucularım, bir ilacın, bir malın, bir hizmetin "Avrupa’sı" Türk halkı için kalitenin sembolüdür. "Avrupa’sı gibi olmuş .." deyimi Türk halkının kalite özleminin, kalite tatmini arayışının ifadesidir. 
     1942 yılında İstanbul’da "Galata’nın Mumhane Sokağı"nda "Vitamin A"nın, "Vitamin Dönin ve "Yüz Kremi"nin "Avrupa’sı"nı yapmaya başlayan, daha sonra çok şeyin "Avrupa’sı"nı üreten Nejat Eczacıbaşı’nın kurduğu müessese şu günlerde 60’ıncı kuruluş yılını kutluyor. 
     Eczacıbaşı Topluluğu şimdilerde 9’u yüzde elli yüzde elli yabancı ortaklı olmak üzere 37 kuruluştan oluşuyor. Topluluğun 2001 yılı cirosu 1.2 milyar dolar. Toplulukta ilaç, yapı, kağıt ve tüketim gruplarının ciroları birbirine yakın ağırlık taşıyor. 
     1 Toplam cironun yaklaşık yüzde 35’ini ilaç üretimi ve pazarlama faaliyeti oluşturuyor. Eczacıbaşı Topluluğu 300 dolayında ilaç üretiyor. 
     2 Cironun yüzde 30’unu, sağlık seramiği, seramik kaplama malzemesi ve armatür üreten yapı grubu gerçekleştiriyor. 
     3 Temizlik kağıdı, krem, şampuan gibi kişisel bakım ürünleri üretimi gerçekleştiren tüketim grubunun cirodaki payı yüzde 25 dolayında. 
     4 Cironun kalan kısmını ise finans sektöründeki aracı kurumlar, elektrot üretimi, bilgisayar hizmetleri ve sağlık hizmetleri sağlıyor. 
     Yabancı sermayeli 9 şirketin toplam cirodaki payları yüzde 21 dolayında. 
     Yıllar önce yaşlı kadın müşterinin "Avrupa’sını yap evladım" şeklindeki uyarısından etkilenen ve de vitaminin Avrupa’sını yaparak işe başlayan Nejat Eczacıbaşı, inşa ettirdiği fabrikaların binalarının da "Avrupa’sını" yaptı. O fabrikalarda ilacın, hela taşından banyo küvetine, musluktan duvar ve yer fayansına, yapı malzemesinin de Avrupa’sını yaptı. "Taharet bezi"nden tuvalet kağıdına, "mutfak bezinden" havlu kağıdına geçişe kapı açtı. 
     İnsan yaşamının ilaç, hela taşı ve tuvalet kağıdından ibaret olmadığı inancı ile bunların yanında bir başka şeyin daha "Avrupa’sı"nı yaptı. İstanbul Festivali gibi uluslararası bir etkinliğin başlamasına öncülük etti. Nejat Eczacıbaşı 1993 yılında öldü. Şakir Eczacıbaşı iki yıl topluluğu yönettikten sonra yönetimi Bülent Eczacıbaşı’na devretti. Topluluk kurumsallaşmada başarılı olur ve de toplam üretimdeki ihracat payını artırmayı sürdürür ise daha nice kuruluş yılları kutlanır... 
     Bu yazıyı hem ülkede olmayan mal ve hizmetleri başkalarından farklı ve daha iyi yapanların nasıl başarıya ulaştığını anlatmak, hem de Eczacıbaşı Topluluğu’nun 60’ıncı kuruluş yılını kutlamak için yazdım. 
     
     







Siyasi yargı 


Hayali bir çağdaşlıktan, öz gerçeklere doğru... 


Hortum töreni 


Erdoğan’ın durumu 


3 Kasım’da liderlik boşluğu dolacak mı 


Barajdan beleş gol bekleyenler 


Tayyip’li... Tayyip’siz 


Yasaklar, urganlar ve şampanyalar... 


Anadolu’da umutsuzluk var 


Mega hayal hakikat oluyor 


Soldaki oyları bölmek ne işe yarayacak 


Batık banka tosunları’ 


Irak, niye şimdi 


Aday listesi, AKP’yi merkezden kaçırıyor 


Her şeyin Avrupa’sını yapan adam 


Test etme sırası Derviş’e gelmiş 


</TEXT>
</DOC>
