<DOC>
<DOCNO> 145587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/ekonomi/eko01.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan unutmadı aldı 
</HEADLINE>
<TEXT>

Erdoğan, kardeşinin Erdemir’e atamasını geri almayan Şener’den özelleştirmeyi aldı. Kararda, teminatları nakte çevrilmek istenen işadamları da etkili oldu 
     ANKARA Milliyet 

     Özelleştirme İdaresi Başkanlığı ÖİB , Başbakan Tayyip Erdoğan’ın talebiyle Başbakan Yardımcısı ve Devlet Bakanı Abdüllatif Şener’den alınarak Maliye Bakanlığı’na bağlandı. Erdoğan’ın, "Kuruluşun Bağlı Olduğu Bakanlığın Değiştirilmesi ile İlgili İşlem" yazısı Cumhurbaşkanı Ahmet Necdet Sezer tarafından uygun bulunarak işleme kondu. Kararın gerekçesi, "Başbakanlığa bağlı kuruluşların icracı bakanlıklara devredilmesi planının bir parçası" olarak gösterilse de kulislerde, Başbakan’ın, Şener’in uygulamalarından duyduğu rahatsızlık nedeniyle bu kararı aldığı konuşuluyor. 
     Erdoğan, Şener’in ağabeyi Abdullah Şener’i Erdemir’in yönetimine atamasına ilişkin sorulara "Abdüllatif Şener Bey’e ağabeyini Erdemir yönetimine getirmesinin uygun olmadığını söyledim. Sanırım kendisi yakında gerekeni yapacak" yanıtı vermesine rağmen bu yapılmadı. 
     
     Erdoğan’a şik yet ettiler 
     Şener’le Erdoğan’ı karşı karşıya getiren son olayın ise özelleştirme kapsamında şirket alıp da ödemelerini yapmayanların teminatlarının nakte çevirme girişimi olduğu öğrenildi. Özelleştirmeden şirket alıp ödemelerini aksatan şirketler Erdoğan’a giderek Şener’i eleştiri bombardımanına tuttu. 
     
     Hukuk karmaşası 
     Özelleştirme İdaresi’nin Maliye Bakanı Kemal Unakıtan’a bağlanması, beraberinde hukuk karmaşası getirdi. Özelleştirmeyi düzenleyen 4046 sayılı kanunda, ÖİB’nin Başbakan’a bağlı olduğu ancak bu yetkinin bir "Devlet Bakanı aracılığıyla kullanılabileceği" belirtiliyor. 
     4046 sayılı Özelleştirme Uygulamalarının Düzenlenmesine ve Bazı Kanun ve Kanun Hükmünde Kararnamelerde Değişiklik Yapılmasına İlişkin Kanun’un 4’üncü maddesi ÖİB’nin kime bağlı olacağını şöyle anlatıyor 
     "Başbakana bağlı kamu tüzel kişiliğine sahip özel bütçeli Özelleştirme İdaresi Başkanlığı idare kurulmuştur. Başbakan, bu Kanunla ilgili yetkilerini görevlendireceği özelleştirmeden sorumlu bir Devlet Bakanı vasıtasıyla kullanabilir." 
     Bu arada ÖİB’yi kaybeden Başbakan Yardımcısı Abdüllatif Şener’in Erdoğan’ın kararından yaklaşık bir haftadır haberdar olduğu belirtildi. Edinilen bilgilere göre Erdoğan, Şener’le görüşerek ÖİB’nin sorumluluğunu bırakmasını istedi. Şener’in yapılan görüşmeler sonucunda "ikna edildiği" ifade edildi. 
     
150 milyon dolarlık teminat kavgası      Abdüllatif Şener’in nakte çevrilmesini istediği teminat tutarının 150 milyon dolar olduğu belirtiliyor. Bu özelleştirmelerden bazıları ise şunlar 
     
     AKP’li vekil de var 
     Deniz Nakliyat’ı, 2000’de aralarında şu anda AKP Milletvekili olan Cengiz Kaptanoğlu’nun da bulunduğu 10 armatör 59 milyon dolar ihale bedeli ile aldı. Armatörler daha sonra Deniz Nakliyatı "ayıplı mal olduğu" gerekçesiyle geri vermek istedi. 
     Filyos Limanı’nı 1998’de Kardemir aldı. Erdoğan’ın yakın ilgisi bilinen Kardemir 150 milyon dolar yatırım vaadinde bulundu. 
     Asil Çelik ise 2000 yılında 131 milyon dolar bedelle Yazıcı - Güriş - Parsan ortak girişim grubunca alınmıştı. 
     Tekirdağ Limanı da 104 milyon dolar ihale bedeliyle Akkök Grubu’na verilmişti. 
     Atik Paşa Yalısı’na ise en yüksek teklifi 29.2 milyon dolarla Çukurova Grubu’na bağlı Enternasyonel Turizm verdi. Grup 29.2 milyon doları peşin ödemeyi kabul etmişti. 
     


SİYASET 


















</TEXT>
</DOC>
