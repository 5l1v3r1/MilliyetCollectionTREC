<DOC>
<DOCNO> 138048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur24.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis hafta sonu toplanmayacak, tezkere yine ötelendi 
</HEADLINE>
<TEXT>

     Türkiye'nin merakla beklediği TBMM Danışma Kurulu toplantısında yarın ve hafta sonu toplanma için bir karar alınmadı. 
     Danışma Kurulu'nun bu kararı doğrultusunda, asker gönderme ve bulundurma tezkerelerinin yarın yada hafta sonu görüşme olanağı kalmadı. 
     Dışişleri Bakanı Yaşar Yakış da, ''Tezkerenin bu hafta Meclis'e gelmesi zor'' dedi. 
     Yakış, TBMM kulisinde gazetecilerin sorusu üzerine, olası Irak savaşı kapsamında yabancı ülke askerlerini Türkiye'de bulundurma ve yabancı ülkelere asker gönderme ile ilgili tezkerenin bu hafta Meclis'e gelmesinin zor olduğunu bildirdi. 
     Bir gazetecinin, mutabakat sağlanması halinde tezkerenin ne zaman gelebileceği sorusunu üzerine de Yakış, ''Salı günü mutabakat olsa da gelmeyebilir. Çünkü milletvekillerini bilgilendirmek gerekir'' diye konuştu. 
     
</TEXT>
</DOC>
