<DOC>
<DOCNO> 118633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sondun32.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı yetkililer "Kasetteki ses Ladin'in..." 
</HEADLINE>
<TEXT>

     Amerikalı yetkililer, dün gece El Cezire televizyonundan yayımlanan kasetteki sesin, terör örgütü El Kaide'nin lideri Usame Bin Ladin'e ait olduğuna inanıyor. 
     Kimliğinin açıklamasını istemeyen bir yetkili, yaptığı açıklamada, ''Muhtemelen onun sesi. Bu mutlak bir kesinlikle söylenemez'' dedi. 
     Üst düzey bir savunma yetkilisi ise, ''Uzmanlar, ABD Savunma Bakanlığı'na, yapılan incelemenin sesin Bin Ladin'in olduğunu gösterdiğini söylediler'' dedi. 
     ABD Merkezi Haberalma Örgütü CIA ve Ulusal Güvenlik Ajansı tarafından şimdiye kadar yapılan incelemelerin de sesin Bin Ladin'e ait olduğunu gösterdiği, ama tam kesinlik için onun eskiden kaydedilmiş sesleriyle karşılaştırmanın devam ettiği de kaydedildi. 
     Reuters'e açıklama yapan Amerikalı bir yetkili ise, ''dil uzmanlarının sesi dinlediğini ve sesin ona ait olduğuna inandığını'' söyledi. 
     El Kaide'yi finanse etmekten hakkında ABD tarafından arama kararı çıkarılan ve Londra'da üslenen İslamcı militan Yaser El Serri ise, telefonla yaptığı açıklamada, ''Bin Ladin'in sesi olduğundan kesinlikle eminim. Aynı ton ve tarz, taklit etmek mümkün değil'' dedi. 
     El Serri, ''Bin Ladin'in sağ olduğuna inanmak için ses kasedine ihtiyacımız yok. Çünkü bu, Müslümanlar için bilinen bir gerçek'' diye konuştu. 
     ABD Başkanı George Bush ise bugün Kongre liderleriyle yaptığı görüşmede, ses kasedinin ''zamanında ortaya çıktığını'' belirterek, ''Eğer kaset gerçekse, o mutlaka yaşıyor olmalı. Ama gerçek olup olmadığıyla ilgili araştırmalar devam ediyor'' dedi. 
     Bin Ladin'in görünüşünü değiştirmiş olabileceği ve tanınmamak isteğiyle video kaset yerine ses kasedini tercih ediyor olabileceği belirtildi. 
     Ayrıca Bin Ladin'in ABD'nin Irak'a karşı askeri harekat ihtimalinin attığı bir zamanda ortaya çıkarak ve bunu kullanarak, kendisini Arap halklarına alternatif lider olarak sunmak istediği de öne sürüldü. 
     





</TEXT>
</DOC>
