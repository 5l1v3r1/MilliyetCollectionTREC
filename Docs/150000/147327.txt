<DOC>
<DOCNO> 147327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur01.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üs ve limanlarda durum sakin... 
</HEADLINE>
<TEXT>

     Adana'nın merkez Yüreğir İlçesi'ndeki İncirlik Üssü geceyi sakin geçirirken Hatay'ın İskenderun Limanı'nda da ''rutin'' faaliyetler sürüyor. 
     İncirlik Üssü'ndeki piste, geceden bu yana tanker uçak ile birer yolcu, kargo ve komutan uçağı iniş yaparken, bir tanker uçak ile bir kargo uçağı da kalkış yaptı. Hangar kapaklarının kapalı olduğu görüldü. 
     İskenderun Limanı'nda da ABD'li askerler ''rutin'' faaliyetlerini gerçekleştiriyorlar. Bu arada, acil durumda, insani yardım amaçlı kullanılmak üzere İncirlik Üssü'ne intikal ettirileceği belirtilen demonte durumdaki 6 adet UH-60A ambulans helikopterlerin liman sahasında durduğu, aralarındaki mesafenin açılmış olduğu dikkati çekti. 
     
     PATRİOTLAR BEKLENİYOR 
     Öte yandan, ABD'ye ait patriot bataryaları taşıyan ''M-V Cetam Vıctorıae'' adlı geminin bugün limana intikal etmesinin beklendiği belirtildi. 
     





</TEXT>
</DOC>
