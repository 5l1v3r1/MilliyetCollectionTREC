<DOC>
<DOCNO> 136038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/spor/ydilmen.html </URL>
<DATE> 2003/02/09/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Derslik goller 
</HEADLINE>
<TEXT>

     Atılan goller, örneğin birinci gol futbol okullarında ders olarak gösterilmeli. Hazırlanışı, vuruş tekniği kısacası herşeyiyle mükemmel gollerdi. Adam adama markajla oynayan rakibi karşısında özellikle iki forveti İlhan Mansız ve Ahmet Dursun sürekli çapraz koşular yaparak hem topla buluştular, hem de arkadan gelecek oyunculara yol açtılar. Arkadaki defans üçlüsü de futbolu iyi bilen oyuncular olduğundan hiç doldur boşalt yapmadan topun hep Beşiktaş’ta kalmasını sağladılar. Özellikle Sergen de girdikten sonra maç bir anda beş oldu. Aslında inanın Beşiktaş aman aman asılmadı maça. Çok kontrollü oynayarak zayıf rakibi karşısında sonuca gitti. Kocaeli’nin kaçırdığı penaltı maça belki renk katabilirdi. Ama o kadar. Beşiktaş’ın puan kaybetmesi için mucize gerekiyordu, o da olmadı. 
     Ben penaltıları orta hakemin ya da yardımcı hakemin verdiğini biliyordum. Ama ilk kez bir futbolcunun penaltı verdiğini gördüm. Tayfur’un ceza sahası dışındaki olayda duraksayıp hakeme bakmasıyla zaten kafasında soru işareti olan Selçuk Dereli penaltıyı çaldı. Ama o Tayfur o kadar koşuyor ki, önünde oynayan Pancu, Tümer İlhan, Ahmet Dursun ve Sergen gibi oyuncuların tek başına liberoluğunu yapıyor. Beşiktaş, Ümraniye’de oynar gibi oynadığı maçı Lucescu’nun da zamanındaki değişiklikleri ile rahat kazandı, yoluna devam etti. 
     
     
     



 SPOR 




























</TEXT>
</DOC>
