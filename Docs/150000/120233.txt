<DOC>
<DOCNO> 120233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo15.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Atilla Kıyat uyarılarda bulundu... 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, Kocaelispor ile deplasmanda yapacakları karşılaşma öncesinde uyarılarda bulundu. 
     Soruları yanıtlayan Kıyat, son maçlarda alınan farklı skorlu galibiyetlerin Fenerbahçe camiasını Kocaelispor maçında da büyük bir beklenti içine soktuğunu vurgulayarak, ''Korkarım ki 6-0 ve 7-1'li galibiyetlerden sonra Kocaelispor maçında sadece galibiyet değil, fark bekleniyor'' dedi. 
     Kıyat, Kocaelispor maçında fark peşinde koşmayacaklarını ifade ederek, şöyle devam etti 
     ''Lig sonunda takımların puanları aynı olması durumunda kendileri arasındaki averaja bakılıyor. Bu yüzden şampiyonluk şansı olmayan takımlara attığınız gollerin büyük önemi olmuyor. Kocaelispor maçında bizim asıl amacımız güzel futbol ve 3 puandır. Özel bir skor peşinde koşmayacağız. Ama güzel futbol da farkı getirebilir.'' 
     
     ''DEPLASMANA ZATEN SEYİRCİ GÖTÜRMÜYORUZ'' 
     Atilla Kıyat, Kocaelispor ile yapacakları lig maçı öncesinde Kocaeli İl Spor Güvenlik Kurulu'nun rakip takım seyircisini stada almama kararının sarı-lacivertli kulübü ilgilendirmediğini söyledi. 
     ''Bizim zaten bilet talibimiz yoktu'' diyen Kıyat, ''3 büyük kulübün başkanları deplasmanlara organize seyirci götürmeme kararı almıştı. Bu yüzden biz zaten deplasmanlara taraftar götürmüyoruz. Bu konu, kendiliğinden oraya gideceklerle Kocaeli İl Spor Güvenlik Kurulu arasındadır'' diye konuştu. 
     
     ''TUNCAY'IN HEDEFLERİ BÜYÜK'' 
     Fenerbahçe ve Ümit Milli Takımı'nda attığı gollerle dikkati çeken Tuncay'ın çok iyi futbolcu olduğunu gösterdiğini kaydeden Atilla Kıyat, bu oyuncuyu almakla ne kadar doğru karar verdiklerinin görüldüğünü ifade etti. 
     Beşiktaş ve Galatasaray'ın da ilgilendiği Tuncay'ı kendilerinin transfer ettiğini anlatan Kıyat, ''Onun transferinde en fazla ısrar eden teknik direktörümüz Lorant olmuştur. Tuncay kendine büyük hedefler koymuş durumda. Sadece futboluyla değil, kişiliğiyle de çok iyi birisi'' dedi. 
     Fenerbahçe'nin şu anda mevcut futbolcularıyla transferle ilgili bir görüşmesinin olmadığını vurgulayan Atilla Kıyat, ''Fenerbahçe, elinde tutmak istediği oyuncuyu tutar. Tuncay konusunda Fenerbahçe'ye hiçbir teklif gelmedi. Bu transfer söylentileri Tuncay'ı olumsuz etkilemez. İtalya gibi çok zor bir ligin temsilcileri tarafından beğenilmesi, onu moral açısından üst seviyede tutacak şekilde olumlu etkileyecektir'' diye konuştu. 
     
     REVİVO YARIN GELİYOR 
     Bu arada, Fenerbahçe'nin İsrailli futbolcusu Haim Revivo'nun yarın İstanbul'a geleceği bildirildi. 
     İdari Koordinatör Kemal Dinçer, A.A muhabirine yaptığı açıklamada, Revivo'nun takımdan ayrılmasının söz konusu olmadığını belirterek, ''O Fenerbahçe'nin kontratlı futbolcusudur. Bütün oyuncular gibi, oyunda kaldığı süre az olduğu için rahatsızlık duyuyor. Ama bizim için önemli bir oyuncu. Lorant da onu oynatmak istiyor'' dedi. 
     Dinçer, sakatlığı bulunan Revivo'nun İstanbul'da bir hafta özel çalışacağını kaydetti. 
     Ümit Milli Takım'ın İtalya ile yaptığı maçın ardından İtalyan takımları tarafından beğenildiği ve transfer listelerine alındığı ileri sürülen Tuncay'ın Fenerbahçe ile 3 yıllık sözleşmesi bulunduğunu vurgulayan Kemal Dinçer, ''Tuncay'dan son derece memnunuz. Zamanı geldiğinde kontratı uzatılacaktır. Şu anda böyle bir şey yok'' diye konuştu. 
     





</TEXT>
</DOC>
