<DOC>
<DOCNO> 100862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/guncel/gun08.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Partilere Hazine yardımı doğru mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Hazine’den, 41 ilde örgütlenmesini tamamlayan veya en az üç milletvekiline sahip olan ya da son genel seçimlerde en az yüzde 7 oy olan partilere her yıl ilgili yasa uyarınca yardım yapılıyor. Bir parti hem 41 ilde örgütlenir, hem de en az üç milletvekiline sahip olursa, seçim dönemlerinde ayrıca yıllık miktarın iki katı kadar daha yardım alabiliyor. Bu da devletin siyasi partilere parasal yardımda bulunmasının doğru olup olup olmadığı sorusunu gündeme getirdi. 
     
     Necmi Yüzbaşıoğlu Siyaset Bilimci 
İdeali yardım yapılmaması      Bu yardımdaki amaç siyasi partileri ekonomik güç odaklarından korumak, bağımsız kılmak. Ancak küçük partilere bu yardımı kaldırmak lazım. Önceden de böyleydi. Ama büyük partiler, muhalif partilerin oyunu bölsün diye muhalif partilere yakın küçük partilere de verilmesini sağladı. Prensip olarak doğru bir uygulama ama partilere Hazine yardımının kalkmasını savunuyorum. 
     
     Süleyman Çelebi DİSK Genel Başkanı 
Katkı değil, sokağa atmak      Hazine’nin siyasi partilere parasal yardımda bulunmasına ilişkin yaklaşımını doğru bulmuyorum. Hiçbir siyasi partinin devletten katkı alması gerekmiyor. Kendi olanaklarıyla kendi üyeleriyle, yandaşlarıyla parasal sorunlarına çözüm bulabilirler. Türkiye’nin yaşadığı ekonomik krizde, bütçelerin buraya aktarılmasını sokağa atılması olarak değerlendiriyoruz. 
     
     Emre Kocaoğlu ANAP Milletvekili 
Meşru yol en iyi yoldur      Devlet yardımı en meşru yardımdır. Eğer devlet yardımını popülist gerekçelerle reddedersek, siyasi partileri daha sonra onaylamayacağımız kaynaklara yöneltmiş oluruz. Bazı ülkelerde partiler üye aidatıyla geçinir. Biz de parti faaliyetleri herkese açık olduğu için üye aidatları ödenmez. Ödesen de ödemesen de seçme seçilme hakkın vardır. Abartmamak şartıyla meşru yol en iyi yoldur. 
     
     Özden Sanberk TESEV Genel Başkanı 
Verilsin ama denetlensin      Partilerin finansmanı konusunda çeşitli kıstaslar var ama bizde de bu konuda çok yasal boşluk var. Bir parti "özel bir çıkara hizmet anlamın gelecek ayni hizmet veya nakti bir bağışı kabul eder" gibi konularda da mevzuatlarımız sıfır. Devletin Hazine’den siyasi partilere yardım yapmasını doğru buluyorum. Vergi mükellefinin bizde bilgi edinme hakkı çok gelişmemiş. Dışarıda bu konuyu mevzuata ve çok sıkı denetime bağlamışlar. Partilerin parayı nereye harcadığını denetleme hakkımız var. Çünkü sizin, bizim paramız bunlar. Yani partilerin Hazine’den para almaları doğru. Fakat bunun harcanması, vergi mükellefinin de bu konuda bilgi edinme hakkı, bunun uygulanması hayata geçirilmesi, kanunla ayrıntılı bir şekilde tanzim edilmeli. 
     
     Aldo Kaslovski TÜSİAD Yönetim Kurulu Üyesi 
Şeffaflık için gerekiyor      Bütün dünyada siyasi partilere Hazine yardımı yapılmaktadır. Partilere akan paraların gayri resmi bir şekilde olmasını önlemek için Hazine’den paralar verilir. Ancak hangi ölçülerde veriliyor bu önemli. Ben verilmesini doğru buluyorum. Bunu da şeffaflığı korumak için yapılıyorsa doğru buluyorum. Bu verilen paraların dışında bilinmeyen bir takım kaynaklardan olmaması gerekir. Resmi olarak verilmesi daha uygundur. Aldıkları paraları da amaca uygun kullanmak durumundalar. Bunun da denetlenmesi gerekir. Küçük partilerin de bu yardımlardan yararlanması gerektiğini düşünüyorum. Bu nedenle yasal çerçevesini tartışmaya açmak lazım. Yasayı güncelleştirmek gerekir. 
     



 GÜNCEL 















</TEXT>
</DOC>
