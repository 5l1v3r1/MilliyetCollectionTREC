<DOC>
<DOCNO> 123588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur04.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı'nı bekleyen sorunlar... 
</HEADLINE>
<TEXT>

     Milli Eğitim Bakanlığı İlköğretim Genel Müdürlüğü, yeni Bakan Erkan Mumcu'yu bekleyen sorunları rapor haline getirdi. 
     Mumcu, Bakanlığa bağlı birimlerden mevcut durum, sorunlar ve çözüm önerilerine ilişkin brifing almayı sürdürüyor. 
     İlköğretim Genel Müdürlüğü'nce Mumcu'ya sunulan brifingde, ilköğretim ile ilgili sorunlar ve çözüm önerileri kısa, orta ve uzun vadeli olmak üzere anlatıldı. 
     
     ''RANZALAR ÖĞRENCİLERİN BOYUNA UYGUN DEĞİL'' 
     Brifing için hazırlanan raporda, kısa vadede çözümlenmesi gereken sorunlar ve öneriler şöyle sıralandı 
     ''-1962 yılından itibaren açılmaya başlanan yatılı ve pansiyonlu okullarda donatım malzemeleri çok eski ve birçoğu kullanılmaz haldedir. 1998 yılından önce açılan yatılı okullardaki ranzalar, 1-5. sınıf öğrencilerine göre alındığından, 6-8. sınıf öğrencilerinin boylarına uygun değildir. Bu durum, gelişme çağındaki çocukların sağlığı açısından sakıncalıdır. Bu okullara yeterli ödenek aktarılmalıdır. 
     -6 yatılı ve pansiyonlu ilköğretim okulunun 299'u vekil okul müdürlerince yürütülmektedir. Yönetmeliğe göre okul müdürü bulmada büyük sıkıntılar yaşanmaktadır. Çeşitli okullarda müdür, müdür başyardımcılığı yapanlardan mülakatla müdür atanabilmesi için yasal düzenleme yapılmalıdır. 
     -Yatılı ilköğretim bölge okulu, pansiyonlu ilköğretim bölge okulu ve taşıma merkezi olarak seçilen okullara norm kadro uygulaması nedeniyle, Beden Eğitimi, Resim-İş ve Müzik branşlarında öğretmen verilememektedir. Öğrenci sayılarına bakılmaksızın, bu okullara norm kadro verilmelidir. 
     -İl ve ilçe merkezleri dışında bulunan ve hastalanan yatılı okul öğrencilerinin sağlık merkezlerine ulaştırılmasında yetersiz personel nedeniyle güçlük çekilmektedir. Bu okullara acilen hemşire, sağlık memuru ve doktor kadrosu verilerek atamaları yapılmalıdır.'' 
     
     ORTA VADEDE YAPILACAKLAR 
     Raporda orta vadede çözüme ulaştırılması gereken sorunlar ve öneriler şöyle dile getirildi 
     ''-Maliye Bakanlığı'ndan ilköğretime ayrılan payların yetersiz olması nedeniyle illerde zamanında ödenmeyen elektrik-su paraları birikmiştir. Bunlar büyük bir sorun olarak karşımıza çıkmaktadır. Uzun zamandan beri ödenmediği için birikmiş olan elektrik ve su paraları, Bakanlıklar arası bir anlaşmayla çözüme kavuşturulmalı, mümkünse okullara su ve elektriğin ücretsiz olarak verilmesinin sağlanması için yasal düzenleme yapılmalıdır. 
     
     ''DERS SAATİ SAYISI AZALTILSIN'' 
     -İlköğretimde haftalık ders saati sayısı 30'dur. Bu durumda bir haftada öğrencilere verilen ders yüküyle onların gelişmesi ve oyun hakları engellenmektedir. İlköğretim kurumlarında haftalık ders saati 30'dan 25'e çekilmeli ve zorunlu eğitim-öğretim süresi de 9 yıla çıkarılmalıdır. 
     -Yatılı okullarda öğrencilerin uyumlarının sağlanması ve olası problemlerin giderilmesi için yeterli rehber öğretmen ve rehberlik servisleri bulunmamaktadır. Bu okullara yeterli sayıda rehber öğretmen atanması için yasal düzenleme yapılmalıdır, -Sürekli gelişen ve değişen ders programlarının hazırlanması ve ders kitaplarının yazılması konusunda nitelikli personel eksiği yaşanmaktadır. Norm kadronun engel olmadığı bir düzenleme yapılarak yeterli sayıda kalıcı öğretmen kadrosu tahsis edilmelidir.'' 
     
     ''YÜZME HAVUZLU KAMPUSLAR OLUŞTURULSUN'' 
     Raporda, uzun vadeli sorunlara değinilirken de şöyle denildi 
     ''Nüfus yoğunluğu yüksek olan ve göç alan illerimizde, ilköğretim okulu yapımı için arsa temininde zorlanılmaktadır. Uygun arsa temin edilse bile kamulaştırma bedeli yüksektir. Nüfusu yoğun illerde uygulanmak üzere 'ilköğretim kampusu' mimari projeleri geliştirilerek, şehir merkezleri dışında 10-15 bin öğrencinin eğitim göreceği sosyal-kültürel etkinliklerin yapılacağı, sportif aktivitelerin gerçekleştirileceği, yüzme havuzu bulunan pilot okullar yapılmalıdır. Ayrıca, üye sayısı 500'ü aşan kooperatiflerin ilköğretim okulu yapması zorunluluğu getirilmesi için yasal düzenleme yapılmalıdır.'' Raporda ayrıca, ''AB ülkeleri paralelinde bir eğitim çizgisi oluşturmak için genel bütçenin en az yüzde 15'inin eğitime ayrılması gerektiği'' belirtildi. 
     





</TEXT>
</DOC>
