<DOC>
<DOCNO> 121597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/soneko25.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti'den, açık pozisyon uyarısı... 
</HEADLINE>
<TEXT>

     Merkez Bankası Başkanı Süreyya Serdengeçti, dalgalı kur rejiminde Merkez Bankası'nın kur taahhüdü ve hedefinin bulunmadığını hatırlatarak, bankaların pozisyon açması halinde büyük risk alacağını söyledi. 
     Serdengeçti, ''Herhangi bir iç ya da dış ekonomik veya siyasi gelişme sonucunda döviz kurlarında öngöremediğiniz hareketler gerçekleşirse sonuçlarına katlanırsınız'' dedi. 
     Serdengeçti, Siyasal Bilgiler Fakültesi'nde verdiği ''Fiyat İstikrarı'' konulu konferansın ardından soruları yanıtladı. 
     Dalgalı kur rejiminde döviz kurunun serbest piyasada belirlendiğini anlatan Serdengeçti, döviz arz ve talebini etkileyen birçok unsurun bulunduğunu hatırlattı. 
     Türkiye'de 3 Kasım'da yapılan genel seçimlerin ardından döviz tevdiat hesaplarında görülen artışın Kasım ayı içinde devam ettiğini belirten Serdengeçti, bu durumda risk almak istemeyen bankacılık sisteminin aynı miktarda döviz miktarını aktifinde arttırmasının beklendiğini kaydetti. 
     Serdengeçti, şöyle devam etti 
     ''Ama elimizdeki veriler öyle gösteriyor ki bu pek öylede değil o ölçüde artırılmış değil, döviz aktifleri. Ya pozisyon fazlası olan bankalarımız bu döviz fazlasını biraz azaltmışlar veya pozisyon açığı olan bankalarımız açıklarını biraz daha artırmışlar.'' Bankacılık Düzenleme ve Denetleme Kurulu BDDK Başkanı Engin Akçokaca ile geçen Mart ayında yaptığı ortak açıklamayı hatırlatan Serdengeçti, şöyle devam etti 
     ''Bu durumda benim söyleyeceğim tek bir şey var. Dalgalı kur rejiminde Merkez Bankası'nın kur taahhüdü yoktur. Kur hedefi yoktur. Dolayısıyla pozisyon açıyorsanız. Öyle bir şey varsa büyük risk alırsınız. Herhangi bir iç ya da dış ekonomik veya siyasi gelişme sonucunda döviz kurlarında öngöremediğiniz hareketler gerçekleşirse sonuçlarına katlanırsınız.'' 
     





</TEXT>
</DOC>
