<DOC>
<DOCNO> 105918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko27.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk yarış otomobili Fiat Palio Süper 1600 tanıtıldı... 
</HEADLINE>
<TEXT>

     Türkiye'de üretimi yapılan Palio Süper 1600 model spor otomobilin, dünya ralli şampiyonalarında da yarışacağı bildirildi. 
     Fiat Palio Süper 1600 model otomobilin tanıtımı Antalya Talya Oteli'nde gerçekleştirildi. Tofaş CEO'su Antonio Bene, tanıtım toplantısında yaptığı konuşmada, Tofaş olarak Türkiye otomotiv endüstrisinde, lider konumlarını sürdürmek amacında olduklarını söyledi. Türkiye'de motor sporlarının geliştiğini belirten Bene, ''Türkiye'de üretilen araçlar, Avrupa'da üretilen araçlarla rekabet edebilecek en üst kalitede'' dedi. 
     Türk işçi ve mühendisinin emeğiyle gerçekleştirilen Fiat Palio Süper 1600 model otomobilden gurur duyduklarını anlatan Bene, şöyle konuştu 
     ''Palio Süper 1600 model otomobili dünyada ve Türkiye'de yaşanan ekonomik kriz ortamında geliştirdik. Çok zorlu bir dönemde üretimi yapıldı. Türk otomotiv sektörünün geleceğine güveniyorum. Türkiye'de üretilen araçlarımız, Avrupa'da en yüksek kalite olarak satılmaktadır. Biz geleceğimize bakmalıyız. Bu modelimizi sürekli geliştirmeye bakacağız. Bu otomobil, hem Türkiye'nin hem de bizim gurur kaynağımız oldu. Fiat Palio Süper 1600, Tofaş'ın teknolojik altyapısı ve bilgi birikimiyle uzun süren araştırma-geliştirme çalışmaları sonucunda Türkiye'nin ilk uluslararası yarış otomobili olarak yaratıldı. Fiat Palio Süper 1600, gelecek yıldan itibaren hem yurt içinde hem de yurt dışında ralli parkurlarında yarışacak.'' Türkiye Motor Sporları Federasyonu Başkanı Mümtaz Tahincioğlu da, Tofaş ve Fiat'ın ürettiği Palio'nun çok başarılı olacağına inandığını belirterek, ''Söz konusu projeyi 2 yıl izledim. Türkiye bu araçla dünyada söz sahibi olabilecektir. Tofaş'ın Türkiye'de motor sporlarına büyük katkısı olmuştur. Ülmekizde üretimi gerçekleştirilen palio, Türkiye'nin başarısı ve gururudur'' dedi. 
     Fiat pilotu Paolo Andeucci ise palio ile İtalya'da uzun süren test çalışmaları yaptığını ve çok iyi bir araç olduğunu kaydetti. 
     Palionun keskin virajlarda daha rahat olduğunu belirten Andeucci, şöyle devam etti 
     ''Bana göre bu araç puntoya göre daha hızlı. Ancak bir başka test daha yapmak gerekiyor. Çünkü ben İtalya koşullarında test yaptım. Bir de Türkiye zemininde test etmek gerekiyor. Bu nedenle Anadolu Rallisi bizim için çok önemli. Bu yarış sayesinde aracın çeşitli özelliklerini daha iyi anlayabileceğiz.'' İlk defa Anadolu Rallisi'nde motor sporları tutkunlarına tanıtılacak Palio Süper 1600 otomobili, Fiat pilotu Paolo Andeucci ve co- pilot Anna Andeussi kullanacak. 
     





</TEXT>
</DOC>
