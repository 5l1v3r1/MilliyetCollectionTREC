<DOC>
<DOCNO> 125491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur20.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize ressam... Doktorlar yürüyemez dedi ama... 
</HEADLINE>
<TEXT>

     Hekimlerin ''kesinlikle yürüyemez ve konuşamaz'' dediği 19 yaşındaki zihinsel ve bedensel engelli Deniz Yıldırım, ''Benim Dünyam'' adını verdiği ilk kişisel resim sergisini açmaya hazırlanıyor. 
     Deniz Yıldırım, 19 yaşında bir genç kız. Normal bir bebek olarak dünyaya gelmesine rağmen, 3 aylıkken geçirdiği havale sonucu, işitme ve yürüme yetilerini kaybeden Deniz Yıldırım, görenleri hayrete düşüren bir gelişme kaydederek, resim sanatında harikalar yarattı. 
     Hekimlerin ''Kesinlikle yürüyemez ve konuşamaz'' dediği Yıldırım, eğitmenleri ve fizyoterapistlerin yardımıyla önce yürüdü, sonra duymaya ve konuşmaya başladı. Ailesinin ve eğitmenlerinin desteğiyle 2.5 yıl önce resim çalışmalarına başlayan Deniz Yıldırım, 21 Aralık'ta ilk kişisel sergisini açacak olmasının heyecanını yaşıyor. 
     En çok ağaç ve çiçeklerin resmini yapmayı sevdiğini söyleyen Deniz Yıldırım, eserlerin satışından elde edeceği gelirle kendisine bir bilgisayar almayı istediğini söylüyor. Genç kız, ''Resim çalışmalarımı sürdüreceğim. Belki yurtdışında bile sergi açabilirim'' diyor. 
     
     FİKRET OTYAM'A HAYRAN 

     Antalya'da Özel Galip Özder Zihinsel Engelliler Eğitim ve Rehabilitasyon Merkezi'nde Resim Eğitmeni Bülent Salderay'dan resim eğitimi alan Deniz Yıldırım, tanıdığı ressamlar arasında en çok Fikret Otyam'la tanışmayı istediğini belirtiyor. 
     Anne Nermin Yıldırım ise kızının bu isteğini kıramadıklarını ve ünlü ressamla görüşmek için girişimde bulunduklarını belirtti. 
     Otyam'ın Deniz'den gelen görüşme talebine çok sıcak baktığını söyleyen Nermin Yıldırım, ''Uygun bir anda kendisiyle biraraya geleceğiz. Deniz, Fikret Otyam'ın sergisinin açılışını yapmasını istiyor'' diye konuştu. 
     Kızında gördüğü gelişimi gözleri dolarak anlatan anne Yıldırım şunları söyledi 
     ''Deniz ikinci kızım. İlk zamanlarda hiçbir sese tepki vermezdi. O yüzden defalarca kapı zilini değiştirdik, belki birine tepki verir diye... Saatlerce tavana bakıyordu. Belki bir rengi daha fazla beğenir diye pek çok kereler duvarların rengi değişti... Ama şimdi kızımın bu gelişimini görmek muhteşem. Kızım sayesinde ben de yaşama dört elle sarıldım.'' Deniz Mahallesi'ndeki Dilek Sanatevi'nde açılacak sergide, Deniz Yıldırım'ın 23 eseri beğeniye sunulacak. Sergi 30 Aralık'a kadar açık kalacak. 
     





</TEXT>
</DOC>
