<DOC>
<DOCNO> 131197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun06.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, "Big Brother" olma yolunda ilerliyor... 
</HEADLINE>
<TEXT>

     Amerikan Sivil Özgürlükler Birliği ACLU , ABD'nin, 11 Eylül sonrasındaki gözetim ve gelişen teknoloji nedeniyle ''big brother'' toplumu olma yolunda ilerlediğini bildirdi. 
     ACLU'nun Başkanı Barry Steinhardt, ülkede mahremiyete ilişkin makul beklentinin çarpıcı bir şekilde azaldığını belirtirken, birliğin yayımladığı raporda, ışık hızıyla gelişen teknoloji ve mahremiyetin eskisi gibi korunamamasının, çok konuşulan, ancak uzak bir tehdit olan ''big brother''ı Amerikan yaşamının gerçek bir parçası haline getirdiği kaydedildi. 
     Raporda, büyüyen bir gözetim canavarının ortaya çıktığı, özel sektör ve kamuda halkın video kameralarla izlendiği, büyük kentlerin caddelerinde kameraya çekilmeden dolaşmanın neredeyse imkansızlaştığı belirtildi. 
     Bu kasetlerin kullanımına ilişkin hemen hemen hiçbir kural bulunmadığı ifade edilen raporda, geçitlerde ulaşımı kolaylaştıran çip teknolojisinin günü gelince polis tarafından kullanılabileceği bildirildi. 
     ABD Savunma Bakanlığı'nın Pentagon , Amerikan halkının sağlık, mali, vergi ve diğer kayıtlarının yer aldığı bilgileri araştırmasını öngören projeye dikkat çekilen raporda, bilgi gözetimine karşı konulmazsa, özel şirketlerle Amerikan hükümetine, her bir Amerikalıyı her gün izleme şansı tanınacağı belirtildi. 
     ''Big brother'' kavramı, ilk kez George Orwell'in ''1984'' adlı romanında kullanılmıştı. Romandaki halk, ''big brother'' devletinin, devamlı korku ve gözetim içeren yönetimi altında yaşıyor. 
     





</TEXT>
</DOC>
