<DOC>
<DOCNO> 131266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko50.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin, "Mavi Akım"ın açılış törenine Berlusconi ile katılacak... 
</HEADLINE>
<TEXT>

     Rusya Devlet Başkanı Vladimir Putin, Rusya'dan Türkiye'ye Karadeniz yatağından inşa edilen Mavi Akım doğalgaz boru hattının açılış törenine ''İtalya Başbakanı Silvio Berlusconi ile birlikte katılacaklarını'' söyledi. 
     Putin, Moskova'da bulunan İtalya Dışişleri Bakanı Franco Frattini'yi bugün Kremlin Sarayı'nda kabulü sırasında yaptığı açıklamada, ''yakında Moskova'ya gelecek olan Berlusconi ile birlikte, Mavi Akım'ın açılış törenine katılacaklarını'' söyledi. 
     Putin, Rus-Türk ortak projesi olan Mavi Akım'ın inşaatına İtalya'nın da mali ve teknik destek verdiğini ve bunun en büyük uluslararası projelerden biri olduğunu belirtti. 
     Frattini de açıklamasında, Berlusconi'nin, Mavi Akım'ın açılış törenine Putin ile birlikte katılmaktan büyük memnuniyet duyacağını belirtti. 
     Rusya Dışişleri Bakanı İgor İvanov da, İtalya Başbakanı'nın Moskova ziyaretinin, şubat ayının ilk günleri içerisinde gerçekleşeceğini açıkladı. 
     Geçen ay yapılan açıklamalara göre, Putin'in ve Berlusconi'nin Türkiye'de buluşmaları bekleniyordu ancak bugün Moskova'da yapılan görüşmelerde, Berlusconi'nin Moskova'ya geleceği sonucu çıktı. 
     
     TÖREN YERİ AÇIKLAMALARDA BELİRSİZ KALDI 
     Putin ve Berlusconi'nin ortak katılacakları bu törenin Türkiye'de mi, Rusya'da mı olacağı, bu açıklamalardan anlaşılamadı. 
     Bu açıklamalardan edinilen ilk izlenim, ''törenin, Berlusconi'nin Moskova ziyareti sırasında, yani Rusya'da düzenleneceği'' şeklinde oldu. 
     Berlusconi 30 Aralık'ta Roma'da düzenlediği yıl sonu basın toplantısı sırasında, Mavi Akım doğalgaz projesinin tamamlanması dolayısıyla düzenlenecek törene katılmak için Türkiye'ye gideceğini açıklamıştı. Berlusconi, Putin ile bir telefon görüşmesi yaptığını belirterek, şunları söylemişti 
     ''Putin, Mavi Akım projesinin tamamlanması dolayısıyla bana Türkiye'de kendisinin de katılacağı bir tören düzenlenmesini istediğini söyledi. Ben de gerekirse orada bulunmaya hazır olduğumu kendisine söyledim'' demişti. Berlusconi, Türkiye'deki törenin ne zaman olacağının 16 Ocak tarihinde Rusya ve İtalya dışişleri bakanlarının görüşmesinde belli olacağını kaydetmişti. 
     İtalya Dışişleri Bakanı Frattini bugün temaslarını yaptı ancak sonuçta, ''Berlusconi'nin Rusya'ya geleceği'' açıklandı. Bu da çeşitli seçenekleri doğurdu 
     ''Birincisi, törenin Rusya'da yapılması. İkinci olasılık, iki liderin Moskova'daki resmi görüşmelerinin ardından tören için Rusya'dan Türkiye'ye birlikte gitmeleri. Üçüncü olasılık ise, törenin Rusya'da yapılması ancak daha sonra Putin'in beklenen resmi Türkiye ziyareti sırasında yinelenmesi.'' 
     





</TEXT>
</DOC>
