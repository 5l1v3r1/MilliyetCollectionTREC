<DOC>
<DOCNO> 115725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/spor/spo02.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KORKU DAĞLARI 
</HEADLINE>
<TEXT>

Zirvenin yedi puan gerisinde kalan Fenerbahçe’de, Galatasaray ve Beşiktaş derbileri kader maçlarına dönüştü. UEFA Kupası’nda perşembe günü oynanacak Panathinaikos karşılaşması için alarm verildi 
     YUSUF KOBAL 

     Baskı arttı 
     LİG’DE dokuz maç oynamasına rağmen lider Galatasaray’ın yedi, Beşiktaş’ın ise altı puan gerisine düşen Fenerbahçe’de, oynayacağı iki derbi maçının önemi çok arttı. İki haftada dört puan bırakan Sarı - Lacivertli ekibin, iddiasını kaybetmemesi için mutlak kazanılması gereken maçlar niteliği kazanan iki karşılaşma, hem takımın, hem de yönetimin üzerindeki baskıyı artırdı. 
     
     Gol sıkıntısı 
     DERBİLERDEN birinin yitirilmesi halinde puan farkının çok büyüyecek olmasının yanı sıra, takımda havanın da yitirilme endişesi, Sarı - Lacivertlileri sıkıntıya soktu. Özellikle gol bölgelerinde etkili olamayan Fenerbahçe’nin, Panathinaikos maçında avantajlı bir skor elde etmek zorunda olması nedeniyle, yönetim hem Lorant, hem de futbolcuların dikkatinin çekilmesini kararlaştırdı. 
     
Lorant’a laf yok      FENERBAHÇE Başkanı Aziz Yıldırım, son iki haftadaki kayıplarla zirvenin yedi puan gerisine düşülmesine rağmen, Teknik Direktör Lorant’dan desteklerini çekmeyecekleri açıkladı. Sezon sonuna kadar Alman hoca ile devam etmekte kararlı olduklarını belirten Yıldırım, maçtan sonra uçaktaki dostları ile yaptığı konuşmada Lorant’ın kredisinin bitmediğini söyledi. 
     YILDIRIM’IN güven belirten ifadelerine rağmen yöneticilerin büyük bölümü Panathinaikos ve Galatasaray maçlarını kazanılması dışında seçenekleri bulunmadığını belirtip, Lorant’ın kaderinin de bundan sonra belli olabileceğini söylemekten çekinmiyorlar. Gençlerbirliği maçı için ise, "Başkan mı, Lorant mı sahaya girip gol atsın" diyerek, tepkilerini gösterdiler. 
     
Dostlar geliyor      FENERBAHÇE’NİN UEFA Kupası’ndaki rakibi Panathinaikos, bugün İstanbul’a gelecek. Dereağzı’nda bir çalışma yapacak olan Yeşil - Beyazlı ekip, yarın da Saracoğlu Stadı’ndaki antrenmanla hazırlıklarını tamamlayacak. Yunan Kültür ve Spor Bakanı’nın da geleceğinin açıklandığı maç için Dışişleri Bakanı Papandreu’nun durumu netlik kazanmadı. 
     BU arada Sarı - Lacivert Derneği de yarın gelecek 100 kişilik taraftar grubunu çiçeklerle karşılayacak. Yunanlı taraftarlar, kendileri için kiralanan yatla Adalar’a gidip, Aya Yorgi kilisesini ziyaret edecek. Aynı gün saat 21 00’de iki takım taraftarları birlikte yemek yiyecek. TSYD ile Fenerbahçe Kulübü de bugün Türk ve Yunanlı gazetecilere bir yemek verecek. 
     
Fırat’tan özel rapor      PANATHİNAİKOS’UN Aris ile oynadığı lig maçını seyretmesi için yönetimin haberi olmadan Lorant tarafından görevlendirilen Engin Fırat, Yunan ekibinin kolay gol yediğini söyledi. Rakiplerinin kendi sahasında iyi oynadıklarına dikkati çeken Fırat, ilk maçta işi bitirmek zorunda olduklarını, bu yüzden İstanbul’daki avantajlarını kullanmaları gerektiğini Lorant’a anlattı. 
     
Moral aşısı      GENÇLERBİRLİĞİ beraberliği sonrasında futbolcularıyla bir toplantı yapan Werner Lorant, "Bu maçı unutun, Panathinaikos’u düşünün" dedi. Oyuncularına sahip çıkan Alman hoca, "Ben sizin oyununuzdan memnunum. Böyle şeyler olur. Perşembe günü taraftarlarımızı memnun edeceğiz" diye konuştu. 
     
Deplasman fakiriFenerbahçe’nin dış saha fobisi bu sezon da gündeme geldi, beş karşılaşmada dokuz puan kaybetti 
     FENERBAHÇE’NİN deplasman fobisi bu sezon da devam ediyor. Sarı - Lacivertliler bu sezon oynadıkları beş deplasman maçının sadece birini kazanırken, diğerlerinde 3 beraberlik ve bir yenilgi aldı. Geçtiğimiz yıl Gençlerbirliği’ne puan kaybederek, şampiyonluktan olan Sarı - Lacivertliler bu yıl da geleneği bozmadı ve Ankara’dan bir puanla ayrıldı. 
     SADECE Altay’ı yenmeyi başaran Lorantlı Fenerbahçe, Malatya karşısında ilk yenilgisini aldı. Trabzon ve Gaziantep’le yenişemeyen Sarı-Lacivertli ekip, son 12 maçta üstünlük sağlayamadığı Gençlerbirliği’ni yine yenemedi. Beş deplasman maçında dokuz puan kaybederek, önemli avantajlar yitiren Fenerbahçe’deki bu hastalığa Lorant da çare bulamadı. 
     
Rüştü’nün hayatı kitap oldu      FENERBAHÇE’NİN başarılı file bekçesi Rüştü’nün hayatı kitap oldu. Tecrübeli kalecinin yaşamını kaleme alan Haşim Şahin, "Tuana’nın babası Rüştü" adlı kitabını TSYD’de düzenlenen törenle tanıttı. Devlet Bakanı Erdoğan Toprak, TSYD Başkanı Onur Belge, futbolcular ve çok sayıda davetlinin katıldığı tanıtımda Lorant ile Mustafa Denizli törene ayrı saatlerde geldiği için birbirleriyle karşılaşmadı. 
     
Özdemir de isyan etti      Fatih’e yakışmadı’ 
     FENERBAHÇE 2. Başkanı Nihat Özdemir, Gençlerbirliği maçındaki performansları nedeniyle Fatih ile Stevic’i eleştirdi. Özdemir son üç maçta ilk on dakikada gol yemesine anlam veremediklerini söyledi ve "Maçlara hep 1-0 yenik başlıyoruz. Daha başta gol yiyince etkileniyoruz. Fatih Dünya üçüncüsü bir takımın futbolcusudur, böyle bariz hata yapmamalı" dedi. 
     
     Şanssızdık’ 
     STEVİC’İN sahada tek bir olumlu hareketi olmadığına da dikkati çeken Nihat Özdemir sözlerini şöyle sürdürdü "Artık Panathinaikos maçına konsantre olmalıyız. Takımımız genelinde Gençlerbirliği karşısında iyiydi. Bir de şansımız olsaydı kazanabilirdik. Bariz ve kişisel hatalar bizi üzdü. Önümüzde çok önemli iki maç var. Bunları kazanıp, rahatlamalıyız" dedi. 
     



 SPOR 

























</TEXT>
</DOC>
