<DOC>
<DOCNO> 138994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur05.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da kar yine bastırdı... Aracınızı dışarı çıkartmayın... 
</HEADLINE>
<TEXT>

     Ankara Valisi Yahya Gür, yoğun kar yağışı nedeniyle trafikte aksamalar meydana gelebileceğini belirterek, ''Vatandaşlarımız, araçlarını ellerinden geldiği kadar trafiğe çıkarmasınlar, mümkünse toplu taşım araçlarını kullansınlar'' dedi. 
     Gür, belediyelere, Ankara Emniyet Müdürlüğü'ne, Köy Hizmetleri İl Müdürlüğü'ne ve Karayolları Bölge Müdürlüğü'ne talimat göndererek, yoğun kar yağışı nedeniyle bazı uyarılarda bulunduğunu belirtti. 
     Belediye ekiplerinin, cadde, bulvar ve sokakları sürekli kontrol etmelerini istediğini ifade eden Gür, vatandaşlardan gelen taleplerin anında değerlendirilmesinin önemli olduğunu vurguladı. 
     Gür, şöyle devam etti 
     ''Köy hizmetleri ekipleri de köy yollarındaki çalışmalarına aralıksız devam edecek. Yoğun kar yağışı nedeniyle ortaya çıkacak aksamalarda emniyet ekiplerinin vatandaşlara yardımcı olması gerekiyor. Trafik polislerinin, kontrollerde araçlarında zincir bulunmayan sürücüleri uyarmalarını ve araçların müsait yerlere alınmasında yardımcı olmalarını istedik. Ayrıca, böyle havalarda trafik ekiplerinin, belediye kar ve buzla mücadele ekipleriyle işbirliği yapmaları da gerekiyor. 
     Gün boyunca, Meteoroloji Bölge Müdürlüğü'nden hava tahmin raporları alacağız. Yoğun kar yağışı ve buzlanmanın devam etmesi halinde okulların tatil edilmesi gündeme gelecek olursa, bunu da akşam saatlerinde kararlaştıracağız.'' Sürücülerin, araçlarında zincir, takoz ve çekme halatı bulundurmasını isteyen Gür, ''Sürücülerimiz, araç lastiklerini de kış şartlarına uygun olanlardan seçsinler. Vatandaşlarımız, araçlarını ellerinden geldiği kadar trafiğe çıkarmasınlar, mümkünse toplu taşım araçlarını kullansınlar'' diye konuştu. 
     Öte yandan, Mamak Belediye Başkanı Gazi Şahin de yaptığı yazılı açıklamada, Alt Yapı Şube Müdürlüğü ekiplerinin kar yağışı nedeniyle buzlanan yolların açılması için tuzlama ve yol açma çalışmalarını aralıksız olarak sürdürdüğünü bildirdi. 
     





</TEXT>
</DOC>
