<DOC>
<DOCNO> 139155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko03.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank'ın elindeki Turkcell hisseleri fona devredilecek... 
</HEADLINE>
<TEXT>

     Bankacılık Düzenleme ve Denetleme Kurumu BDDK ile Çukurova Grubu arasında imzalanan protokol kapsamında, Pamukbank ve bazı iştiraklerinin sahip olduğu Yapı ve Kredi Bankası ile Turkcell hisselerinin Tasarruf Mevduatı Sigorta Fonu'na devrine karar verildiği açıklandı. 
     BDDK Tasarruf Mevduatı Sigorta Fonu'ndan Borsa'ya gönderilen açıklamaya göre, Pamukbank'ın sahip olduğu 75 milyar 230 milyon 174 bin 847 adet, Pamuk Faktoring'in sahip olduğu 8 milyar 95 milyon 411 bin 734 adet, Pamuk Leasing Finansal Kiralama'nın sahip olduğu 1 milyar 75 milyon adet, Pamuk Yatırım Menkul Değerler'in sahip olduğu 677 milyon 648 bin 164 adet ve Pamuk Spor ve Turizm Hiz. San. ve Tic. A.Ş.'nin sahip olduğu 11 milyar 953 milyon 536 bin 5 adet Yapı ve Kredi Bankası hissesi Tasarruf Mevduatı Sigorta Fonu'na devredilecek. 
     Pamukbank'ın sahip olduğu 2 milyar 563 milyon 848 bin 863 adet, Pamuk Faktoring'in sahip olduğu 312 milyon 652 bin 83 adet Turkcell İletişim Hizmetleri A.Ş. hissesinin de Fon'a devrine karar verildi. 
     Ayrıca, Pamukbank'ın elinde bulunan yüzde 0.08 oranındaki 10 milyon 668 bin 800 adet EGS Ege Giyim Sanayi ve Ticaret A.Ş. hissesi de Fon'a geçecek. 
     Söz konusu hisselerin Tasarruf Mevduatı Sigorta Fonu'na devrine yönelik talimatların, ilgili şirketlere gönderildiği, devre ilişkin tüm işlemlerin şirketlerce gerçekleştirileceği duyuruldu. 
     
     PROTOKOL 

     Pamukbank nezdindeki tasarruf sahiplerinin hak ve menfaatlerini korumak, Yapı ve Kredi Bankası'nın mülkiyet sorununa çözüm getirmek ve bu suretle mali sistemin istikrarını sürdürmek bakımından, Çukurova Grubu temsilcileri ile BDDK arasında yapılan görüşmeler sonucunda mutabakat sağlanarak geçen ay bir protokol imzalanmıştı. 
     BDDK Başkanı Engin Akçakoca 3 Şubat'ta düzenlediği basın toplantısında, Çukurova Grubu ile varılan anlaşmanın ana hatlarını açıklamıştı. 
     Anlaşmaya göre, Pamukbank'ın mülkiyeti ve yönetimi TMSF'de kalacak, bankanın hakim ortaklarının Yapı Kredi Bankası'ndaki temettü hariç ortaklık hakları, TMSF tarafından kullanılmaya devam edilecek. 
     Yapı Kredi Bankası'nın yönetimi, taraflarca müştereken seçilecek, uluslararası saygınlığa sahip bir danışmanlık firması tarafından oluşturulacak aday listesi içerisinden, TMSF tarafından uygun görülecek kişilerden oluşacak. 
     Bankalar Kanunu'nun kurucularda aranan nitelikleri kaybeden grubun Yapı Kredi Bankası'ndaki hisseleri, iki yıl içerisinde satılacak. Hisselerin bu süre içerisinde satılamaması durumunda ise satış üçüncü yılda uluslararası alanda tanınan bir yatırım bankası tarafından gerçekleştirilecek. Satılamazsa satış inisiyatifi TMSF'ye geçecek. 
     Mevcut mevzuat çerçevesinde Pamukbank'taki hakim ortaklar, herhangi bir bankada yüzde 10 ve üzerinde pay sahibi olamayacak. 
     Yapı Kredi Bankası'nın yaptığı borç yeniden yapılandırma anlaşması İstanbul Yaklaşımı geçerliliğini sürdürecek. 
     
     GRUBUN BORÇLARI 

     Grubun borçları, gerekli ve yeterli teminatlar alınarak 15 yıllık bir ödeme planına bağlandı. Borç, ilk üç yılı sadece faiz ödemeli, kalanı anapara artı faiz ödemeli olacak. 
     Pamukbank nezdindeki Turkcell hisselerinin gruba satılması suretiyle, grubun borç ödeme kapasitesinin arttırılması da amaçlandı. 
     Buna göre satış, 30 Ocak 2003 tarihinden önceki 30 gün ortalama borsa fiyatından yapılacak. Ayrıca hisseler üzerinde borca karşılık TMSF lehine rehin tesis edilecek. 
     Grubun diğer TMSF kapsamındaki bankalara olan borçları da, yapılandırma kapsamına alındı. 

     
</TEXT>
</DOC>
