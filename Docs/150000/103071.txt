<DOC>
<DOCNO> 103071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/spor/spo02.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FEYENOORD EVE KAPATTI 
</HEADLINE>
<TEXT>

Fenerbahçe’de artık herkes Feyenoord karşılaşmasını düşünüyor. Ailesini Almanya’ya gönderen Lorant evine kapandı, kaset seyrediyor. Yönetim bozuk zemine çare arıyor 
     YUSUF KOBAL 

     Hedefe kilitlendi 
     GAZİANTEP maçının ertelenmesiyle birlikte Fenerbahçe’de kritik Feyenoord maçının hazırlıkları başladı. Milli takımlara giden 10 futbolcu nedeniyle çalışmalar eksik sürerken, teknik direktör Lorant taktik çalışmalarına son şeklini vermek için evine kapandı. Ailesini Almanya’ya gönderen Lorant bütün gününü evinde geçirerek rakibinin eksik yanlarını tek tek tespit ediyor. 
     
     Dörtlü forvet 
     STADIN zemininden şikayet edilmesi nedeniyle bozuk yerler Dereağzı’ndan getirilen yamalarla onarılıyor. Gol yemeden gereken farkı sağlamak için Lorant’ın yine dört forvetle oynamayı düşündüğü ve Ankaragücü karşısındaki takımı bozmayacağı öğrenildi. Şampiyonlar Ligi’ne girmek için her çareyi denemeye karar veren Fenerbahçe camiasının müthiş bir seyirci atmosferi yaratmak içinde hazırlıklar yaptığı bildirildi. 
     
Revivo’ya yakın takip      HAZIRLIK kamplarında gösterdiği performansı lige taşıyamayan Revivo’yu, yönetim takibe aldı. Sezonun açılmasıyla birlikte oynanan üç karşılaşmada da kötü oynayan Revivo’daki form düşüklüğünün nedeni araştırılıyor. İsrailli futbolcunun evini Dragos’tan Nakkaştepe’ye taşıması da gözlem altına alındı. Milli maç nedeniyle ülkesine giden yıldız futbolcuyla hafta sonu özel bir görüşme yapılacağı da belirtildi. 
     
Sakatların dönüşü      YALÇIN TÜRK 

     MİLLİ Takımlarına giden 10 oyuncu nedeniyle çalışmalarını eksik sürdüren Fenerbahçe’de, sakat oyuncuların tempo artırması dikkat çekti. Ali Akdeniz ve Tuncay takımla birlikte antrenmanlara başlarken, İsmail Güldüren’in her idmandan sonra yapılan kontrollerinde ters bir gelişmeye rastlanmadı. 
     DEPAR çalışmalarına başlayan Simao’nun da bir hafta içinde oynayabilecek duruma gelebileceği açıklandı. Rüştü kontrol için dün Münih’e gitti. Basına kapalı yapılan antrenmanda Lorant kanat atakları üzerinde durdu. Yarın Kartalspor ile oynayacak olan Sarı - lacivertli ekipte bekarlar cumartesi günü kampa alınacak. 
     



 SPOR 



























</TEXT>
</DOC>
