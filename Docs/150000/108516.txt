<DOC>
<DOCNO> 108516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sonspo05.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim kaldığı yerden devam ediyor... 
</HEADLINE>
<TEXT>

     Galatasaray'da 2 yıl aradan sonra yuvaya dönen teknik direktör Fatih Terim, Avrupa kupalarında aldığı başarılı sonuçlara kaldığı yerden devam ediyor. 
     UEFA Kupası'nın kazanıldığı 1999-2000 sezonun sonunda Galatasaray'dan ayrılan Terim, sarı-kırmızılı ekibin başında 17 Mayıs 2000 tarihinde son Avrupa Kupası maçına çıkmıştı. Galatasaray, UEFA Kupası finalinde normal süresi ve uzatma bölümü 0-0 biten karşılaşmada penaltılarla Arsenal'i 4-1 yenerek, kupayı kazanan ilk Türk takımı unvanını almıştı. 
     Terim'in, bu tarihten sonra Galatasaray'ın başında çıktığı ilk Avrupa Kupası maçında sarı-kırmızılı ekip dün akşam Rusya'nın Lokomotiv Moskova takımını deplasmanda 2-0 yendi. 
     
     ''ASLAN'' İLK KEZ BİR RUS TAKIMINI YENDİ 
     Galatasaray, 97 yıllık tarihinde Avrupa kupalarında ilk kez bir Rus takımını yenmeyi başardı. 
     ''Cim Bom'', geçmişte 4'ü eski SSCB takımlarıyla olmak üzere, Rus takımlarıyla toplam 6 maç oynarken, hiç galibiyet elde edememişti. Sarı-kırmızılılar, bu maçlarda 4 kez rakiplerine yenilirken, sadece 2 beraberlik alabilmişti. 
     
     GALİBİYET HASRETİ DE BİTTİ 
     Galatasaray'ın Avrupa Şampiyonlar Ligi'nde hem genelde, hem de deplasmanda galibiyet hasreti de Lokomotiv Moskova maçıyla birlikte bitti. 
     Avrupa Şampiyonlar Ligi'nde tam 343 gün sonra galibiyete ulaşan sarı-kırmızılılar, deplasmanda da 357 gün sonra mutlu sona ulaştı. Şampiyonlar Ligi'nde son galibiyetini 10 Ekim 2001'de Ali Sami Yen Stadı'nda PSV Eindhoven karşısında 2-0'lık skorla alan Galatasaray, deplasmanda ise son 3 puanını 26 Eylül 2001 tarihinde Fransa'nın Nantes takımı karşısında 1-0'lık skorla elde etmişti. 
     Galatasaray, Şampiyonlar Ligi'nde oynadığı 6 karşılaşmanın ardından galibiyete yeniden ''Merhaba'' dedi. ''Cim Bom'', bundan önce oynadığı karşılaşmalarda 5 beraberlik, 1 de yenilgi almıştı. 
     
     ARİF'İN BOŞU YOK 
     2002-2003 futbol sezonunda oynadığı tüm maçlarda gol atma başarısını gösteren Arif, performansıyla kariyerinin en başarılı günlerini geçiriyor. 
     Geçtiğimiz sezon 21 golle, Beşiktaşlı İlhan Mansız ile birlikte gol krallığını paylaşan futbolcu, bu sezon hiçbir maçı boş geçmedi. 
     Galatasaray'ın bu sezon oynadığı 5 lig maçında da gol atan Arif, Şampiyonlar Ligi'ne de golle başlarken, oynadığı 2 milli maçta da fileleri havalandırmayı bildi. 
     Arif, oynadığı 8 maçta toplam 11 gol atmayı başarırken, ortaya koyduğu performansla da göz dolduruyor. 
     





</TEXT>
</DOC>
