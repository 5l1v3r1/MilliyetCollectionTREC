<DOC>
<DOCNO> 148162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo12.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da durmak yok 
</HEADLINE>
<TEXT>

     Diyarbakırspor ile deplasmanda oynadığı lig maçında aldığı galibiyetle moral bulan Galatasaray, Altay ile 11 Nisan Cuma günü oynayacağı maçın hazırlarına ara vermeden başladı. 
     Teknik Direktör Fatih Terim yönetiminde, Florya Metin Oktay Tesisleri'nde gerçekleştirilen ve 1 saat süren antrenmanda, Diyarbakırspor maçında 90 dakika oynayan futbolcular koşunun ardından çalışmayı bıraktılar. 
     Diğer futbolcular ise küçük boyutlu yan sahada çift kale maç yaptılar. Maç bol gollü geçerken Vedat ile girdiği ikili mücadelede sağ ayak bileğine darbe alarak sakatlanan Mehmet Polat, idmanı yarıda bıraktı. Antrenmanda bileğini burkan Emre ise yapılan tedavinin ardından çalışmaya devam edebildi. 
     Antrenmana soğuk algınlığı başlangıcı yaşayan Xavier ile sakatlığı süren Berkant katılmazken, Ergün ve Suat Kaya ise koşu yapmakla yetindi. Diyarbakırspor karşısında ilk yarıda kırmızı kartla oyun dışı kalan Hasan'ın, çift kale maçta yer almaması dikkat çekti. 
     
     TERİM'İN BASIN TOPLANTISI 

     Teknik Direktör Fatih Terim, yarın 4 futbolcunun katılımıyla olağan basın toplantısı yapacak. 
     Metin Oktay Tesisleri Basın Odası'nda yapılacak toplantıya Terim'in yanı sıra Volkan, Sabri, Sedat ve İlker katılacak. 
     





</TEXT>
</DOC>
