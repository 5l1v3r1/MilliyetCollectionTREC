<DOC>
<DOCNO> 131024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko40.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Krueger, TÜSİAD'ı ziyaret etti... 
</HEADLINE>
<TEXT>

     IMF Birinci Başkan Yardımcısı Anne Krueger, Türk Sanayicileri ve İşadamları Derneği'ni TÜSİAD ziyaret etti. 
     TÜSİAD'ın Tepebaşı'ndaki merkezinde gerçekleşen görüşmenin ardından kısa bir açıklama yapan Krueger, ''Neler olduğunu görmek ve insanlarla konuşmak için buradayım. Büyümeyi geliştirmek ve ekonominin durumu hakkında TÜSİAD ile ön bir görüşme yaptık'' dedi. 
     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan ise görüşmede, Irak konusunu da konuştuklarını belirterek, ''Irak'daki bir hadiseden, olacak bir operasyondan dolayı Türkiye'nin birtakım kayıpları olabileceğini söyledik. O da bunu göz önüne alacaklarını ve bu konuda birtakım destekler olabileceğini belirtti'' dedi. 
     Krueger ile programın üzerinden gittiklerini ifade eden Özilhan, şunları kaydetti 
     ''Üzerinden giderken de seçimlerden sonra çok iyi bir havanın yakalandığını ve müspet gelişmeler olduğunu gördük. Bu hükümetin iktidara geldikten sonraki ortamda Avrupa Birliği, Kıbrıs ve Irak sorunlarıyla karşı karşıya kaldığını belirttik. 
     Şimdi tabii bu 4. gözden geçirme programı çalışması olacak. Bunu hükümetin başarıyla bunu atlatacağına inanıyoruz. Ondan sonra da tekrar makroekonomik dengelerdeki iyileşmeleri hep beraber göreceğiz. Bu konuda bilgi alışverişinde bulunduk.'' 
     
     DESTEKLE İLGİLİ RAKAM BELİRTİLMEDİ 
     Özilhan, mali disipline ilişkin kaygılarını iletip iletmediklerinin sorulması üzerine de, şunları söyledi 
     ''Geçen gün enflasyon ve büyüme raporu toplantısında yaptığım konuşmamdaki görüşlerimizi söyledik. Tabii bu hükümetin başarısı Türkiye'nin başarısı olacaktır. Bu konuda tenkitler tavsiyeler olacaktır. Biz de TÜSİAD olarak bu tenkit ve tavsiyeleri yaptık. Hükümetin de bunları yapıcı olarak kabul ettiğini biliyorum. Ve dolayısıyla da hepimiz Türkiye'nin bir an evvel büyüme yolunda adımlar atması ve programa sadık kalarak o programdaki hedeflerin, gerek yüzde 5'in üzerinde bir büyüme, yüzde 20'lik bir enflasyonla birlikte sağlıklı bir 2003 geçirmesi için hep beraber çaba ve gayret içinde olmamız gerektiğini söyledim. '' TÜSİAD Başkanı, ''Yapılabilecek destekle ilgili bir yöntem söylendi mi, bir rakam belirtildi mi '' sorusu üzerine de, rakam konuşulmadığını bildirdi. 
     Tuncay Özilhan, ''IMF kaygıları ne '' sorusunu da, ''Kaygıdan ziyade daha fazla dinlediler. Dolayısıyla o gün toplantıda yaptığım konuşmadaki açıklamaları bugün de yaptım'' diye yanıtladı. 
     





</TEXT>
</DOC>
