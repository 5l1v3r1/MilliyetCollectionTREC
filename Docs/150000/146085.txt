<DOC>
<DOCNO> 146085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/guncel/gun01.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine misket bombası... 
</HEADLINE>
<TEXT>

Necef kenti yakınlarında Irak askerleriyle çatışan ABD birliklerinin sivillere karşı yine misket bombası kullandığı ileri sürüldü. Enformasyon bakanı, bölgede 26 sivilin öldüğünü açıkladı 
     DIŞ HABERLER SERVİSİ 

     Amerikan tank ve topçu birlikleri, Bağdat’ın 160 kilometre güneyindeki Hz. Ali’nin türbesinin bulunduğu Necef kenti yakınında önceki gece 1500 kişilik Irak savunma birliğiyle çatışmaya girdi. Koalisyon güçlerinin Nece kentine dün 20 Tomahawk Cruise füzesi ateşlediği belirtildi. Amerikan subayları, tarafların kayıpları konusunda bilgi vermezken, sivillere karşı misket bombası kullanıldığını öne süren Irak Enformasyon Bakanı Muhammed Essahaf, "Düşman, cesur kuvvetlerimiz geri püskürtmeden önce Necef’teki sivil bölgeleri vurdu. Çatışmalarda 26 kişi öldü, 60 kişi yaralandı" dedi. 
     
     MÜTTEFİKLER YILAN GİBİ’ 
     Düşman kuvvetlerinin, Necef’in 50 kilometre kadar dışına püskürtüldüğünü ileri süren Essahaf, Irak güçlerinin buradaki çatışmalarda "Dört istilacıyı öldürdüğünü, 33 tank ve zırhlı aracı imha ettiğini" söyledi. Irak Enformasyon Bakanı, koalisyon güçlerini bir yılana benzeterek, "Her yere süzülüyorlar ama hiçbir yeri kontrol edemiyorlar" dedi. Reuters ise çatışmalara giren Irak kuvvetinin, Cumhuriyet Muhafızları olabileceğini duyurdu. 
     
     12 AMERİKALI KAYIP 
     Amerikan ve İngiliz güçleri tarafından dün sabah bombalanan güneydeki Nasıriye bölgesinde de 12 Amerikalı deniz piyadesinin "kayıp" olduğu bildirildi. Askeri yetkililer tarafından dün yapılan açıklamada, "Nasıriye civarındaki çatışmalarda son 24 saat içinde 12 Amerikalı deniz piyadesinin "kayıp" statüsüyle kayıtlara geçtiği" belirtilirken, 14 deniz piyadesinin yaralandığı duyruldu. Bölgede bulunan AFP muhabiri de, dün sabah kentte 10 kadar patlama duyulduğunu ve bombardımanda Irak ordusuna ait bir komuta merkezinin yıkıldığını aktardı. 
     Bu arada, insani yardım taşıyan İngiliz Sir Galahad adlı donanma gemisinin, dün Umm Kasr Limanı’na demirlediği bildirildi. 
     Irak’ın uluslararası uydu televizyonu, Bağdat’a düzenlenen bombardımanın ardından dün akşam yeniden kapandı. 24 saat yayın yapan kanal Türkiye saatiyle dün akşam 20.00’de kapandı. 
     


GÜNCEL 























</TEXT>
</DOC>
