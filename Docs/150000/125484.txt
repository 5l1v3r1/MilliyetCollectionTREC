<DOC>
<DOCNO> 125484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sontur13.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Moda tramvayı geri dönüyor... İlk sefer Temmuz'da... 
</HEADLINE>
<TEXT>

     Son seferini yaklaşık 40 yıl önce yapan ''Moda Tramvayı'', nostaljik görünümüyle 6 ay sonra yeniden İstanbullular ile buluşacak. 
     İETT Genel Müdürlüğü, Beyoğlu İstiklal Caddesi'nde uzun yıllardır faaliyette olan nostaljik tramvayın bir benzerini, Kadıköy'de yapmak için çalışmalarını tamamladı. Projesi tamamlanan Kadıköy-Moda Nostaljik Tramvayı'nın, idari binası ve depolama alanının inşaat çalışmalarına da başlandı. 
     İETT Genel Müdürü Rıdvan Aslan, Bahariye Caddesi'nin kültür hayatının zenginleştirilmesi ve ticari hayatının daha da yoğunlaştırılması açısından nostaljik tramvayın son derecede önemli olduğunu söyledi. 
     Aslan, İstanbul'un tarihsel dokusuna ve nostaljik görüntüsüne çok önem verdiklerini ifade ederek, ''İstanbul'un, nostaljik tramvayını yaşaması ve yaşatması gerekiyor. Nostaljik tramvayı, sadece ulaşım amacıyla değil kent içi toplu taşımacılığın öyküsü anlamında da yaşatmak istiyoruz'' dedi. 
     Bahariye Caddesi'nde taşımacılığı sağlamak amacıyla nostaljik tramvaya ihtiyaç olduğunu kaydeden Rıdvan Aslan, ''Temmuz ayında 4 vagonla seferlere başlıyoruz. Zamanla vagon sayısı 6'ya da çıkabilir. Günde 10 bin civarında yolcu bekliyoruz'' diye konuştu. 
     Aslan, ray siparişlerinin de verildiğini ve ocak ayı sonunda gelmelerinin beklendiğini kaydetti. 
     
     KADIKÖY BELEDİYE BAŞKANI ÖZTÜRK 
     Kadıköy Belediye Başkanı Selami Öztürk de, Kadıköy-Moda Nostaljik Tramvay Projesi'ni büyük bir heyecan ve sevinçle karşıladıklarını söyledi. 
     Yaklaşık 40 sene önce Kadıköy'den Fenerbahçe, Bostancı ve Moda'ya tramvaylar olduğunu hatırlatan Öztürk, ''Kadıköy nüfusu o zaman 200 -250 bin civarındaydı. Bugün 1 milyonu aştığı halde raylı sistem yok. Sembolik de olsa raylı sistemin gelmesi, Moda'da ulaşıma önemli olçüde katkı verecek, o bölgeyi rahatlatacak'' diye konuştu. 
     Öztürk, Beyoğlu'ndaki nostaljik tramvayın tek yönlü gidip geldiğini, Kadıköy-Moda Nostaljik Tramvayı'nın ise sürekli ring sistemi yapacağına dikkati çekerek, tramvayın Moda İskelesi'ne doğru inmesi ve sahil yoluna dönmesi yolunda çalışmalar yaptıklarını ve projeye bu yönde katkı vermeye çalıştıklarını kaydetti. 
     Kadıköy Belediyesi Fen İşleri Müdürü Düzgün Meriç ise Kadıköy -Moda Nostaljik Tramvay Projesi'nin idari binasının Kadıköy dolmuş duraklarının arkasındaki park ile sahil yolu arasında yapıldığını, başlangıç yerinin de bu nokta olduğunu anlattı. 
     Tramvay hattı yapılırken, Bahariye Caddesi'nde çok ciddi tahribatların meydana geleceğini kaydeden Meriç, Bahariye Caddesi'nin İstiklal Caddesi'ne benzer bir yaklaşımla yeniden düzenleneceğini bildirdi. 
     Düzgün, Kadıköy-Moda Nostaljik Tramvayı'nın Moda İskelesi'ne de hayat vermesi için iskeleye kadar inmesi yolunda önerileri olduğunu, ancak bunun keşif bedelini artıracağı gerekçesiyle İETT tarafından daha sonraki dönemde değerlendirileceğini sözlerine ekledi. 
     
     KADIKÖY-MODA NOSTALJİK TRAMVAYI 
     Gelecek yılın Temmuz ayına kadar bitirilmesi planlanan Kadıköy-Moda Nostaljik Tramvayı, 3.4 milyon dolara mal olacak. 4 vagonla seferlerine başlayacak tramvay sistemi, İstiklal Caddesi'ndeki nostaljik tramvayla benzer özellikleri taşıyacak. 
     Ring seferler yapacak olan Kadıköy-Moda Nostaljik Tramvayı, Kadıköy Belediyesi'nin tarihi binasının yakınındaki alandan hareket edip, otobüs özel yolunu izleyerek Altıyol Meydanı'na varacak. Altıyol'dan Bahariye Caddesi'ne çıkacak nostaljik tramvay, Moda Caddesi üzerinden tekrar Kadıköy Meydanı'na gelecek. 
     





</TEXT>
</DOC>
