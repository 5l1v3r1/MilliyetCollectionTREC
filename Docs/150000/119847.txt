<DOC>
<DOCNO> 119847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/ekonomi/eko06.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
McDonald’s’ı Türkiye’de yerel girişimci işletecek 
</HEADLINE>
<TEXT>

     McDonald’s, Türkiye’de markasının işletme hakkını 11 yıl sonra yeniden yerel bir geliştirici lisansöre devretme kararı aldı. Talipli Türk şirketleri ile McDonald’s Corporation genel merkezinde müzakerelere başlandı. McDonald’s Türkiye Genel Müdürü Sadi Fansa, yerel geliştirici lisansör için netleşmiş bir aday olmadığını belirterek, konunu müzakere halinde olduğunu, bu sürecin de minimum altı ay alabileceğini kaydetti. 
     McDonald’s 8 Kasım’da bazı ülkelerden çekilme kararı aldığını açıklamıştı. Bu ülkeler arasında yer almayan Türkiye ile ilgili yapılanma planı ise dün netlik kazandı. Sadi Fansa, yaptığı açıklamada, McDonald’s’ın Türkiye’deki varlığını sürdürmeye kararlı olduğunu belirtti. 
     
     25 ülkede uygulanıyor 
     Şirketin geçen sene başlatılan yeniden yapılandırma çalışmalarının devam edeceğini belirten Fansa, yerel geliştirici lisansör uygulamasının Türkiye için dizayn edilmiş yeni bir model olmadığına dikkat çekti. Fansa, 25 ülkede uzun süreden beri yerel geliştirici lisansör sistemi sürdürüldüğünü söyledi. 1986’dan beri Türkiye’de faaliyeti olan McDonald’s, ilk yıllarda da bir yerel geliştirici lisansör ile çalışmıştı. 
     



 EKONOMİ 





















</TEXT>
</DOC>
