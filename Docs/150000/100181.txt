<DOC>
<DOCNO> 100181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur30.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Zimmetine para geçiren bankacı borsada battı 
</HEADLINE>
<TEXT>

     Yalova Ziraat Bankası Şubesi'nde müdür yardımcısı olarak görev yaptığı sırada, müşterilerin hesabından ve banka çalışanlarından yaklaşık 1 trilyon lirayı zimmetine geçirerek borsada batıran Bülent Tahran'ın yargılanmasına başlandı. 
     Yalova Ağır Ceza Mahkemesi'ndeki duruşmaya, ''zimmetine para geçirmek ve evrakta sahtecilik'' suçundan 4 yıl ağır hapis cezası istemiyle yargılanan tutuklu sanık Bülent Tahran ile banka müşterilerinden Osman Şenbek katıldı. 
     Duruşmada, savunmasını yapan Bülent Tahran, müdür yardımcısı olarak görev yaptığı sırada bazı banka müşterilerinin ve banka personelinin kendi istekleri doğrultusunda hesaplarından para çekmesine izin verdiğini iddia ederek, şöyle konuştu 
     ''Bu kişiler bana hesaplarındaki parayı çekerek borsada oynamam için izin vermişti. Onlara çok paralar kazandırdım. Ancak Amerikada'ki 11 Eylül saldırısı beni yaktı. Borsanın değer kaybetmesiyle paraların hepsi borsada battı. Saldırı olmasaydı kesinlikle kazanmış olacaktım.'' Duruşmaya katılan banka müşterisi Osman Şenbek ise Tahran'ı tanıdığını söyleyerek, ''kendisine, benim hesabımdan para çek ve borsada oyna diye birşey söylemedim. Bu kişi imzamı taklit ederek hesabımdan para çekmiş ve kişisel harcamalarda bulunmuş. Hem eşinin cep telefon faturalarını ödemiş hem de paramı batırmış. Kendisinden şikayetçiyim'' dedi. 
     Mahkeme heyeti, sanık bankacının tahliye talebini reddederek duruşmayı erteledi. 
     





</TEXT>
</DOC>
