<DOC>
<DOCNO> 140362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo18.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Gençlerbirliği maçına hazırlanıyor... 
</HEADLINE>
<TEXT>

     Göztepe galibiyetiyle ligdeki namağlup liderliğini sürdüren Beşiktaş, izin yapmadan Gençlerbirliği ile 5 Mart Çarşamba günü yapacağı karşılaşmanın hazırlıklarına başladı. 
     Teknik direktör Mircea Lucescu yönetiminde Nevzat Demir Tesisleri'nde gerçekleştirilen idmanda, Göztepe maçında ilk 11'de sahaya çıkan futbolcular koşu yapmakla yetinirken, diğerleri ise kardan temizlenen yarı sahada çift kale maç oynadı. 
     Antrenmana, sakatlıkları bulunan İbrahim, Yasin Sülün, Nouma ve Bayram katılmazken, sakatlığı süren Tümer ise takımdan ayrı koşu yaptı. 
     Bu arada, çift kale maç sırasında sağ ayak bileğindeki ağrıları artan Sergen, idmanı yarıda bıraktı. Sergen, bileğindeki ağrıların zaman zaman arttığını, ilaç tedavisinden çok dinlenmenin kendisine iyi geldiğini kaydederken, bu ağrıların oynaması için engel teşkil etmeyeceğini söyledi. 
     Öte yandan teknik direktör Lucescu, idman öncesi sahada son haftalarda hatalı goller yiyen kaleci Cordoba ile bir süre sohbet etti. Göztepe maçında 90 dakika sahada kalmasına rağmen Cordoba, koşudan sonra idmanı bırakmayıp çalışmaya devam etti. 
     Kolombiyalı kaleci, idman sonrası basın mensuplarının ropörtaj isteğini yasak olduğu gerekçesiyle geri çevirirken, Gençlerbirliği maçı sonrası konuşabileceğini ifade etti. 
     Siyah-beyazlılar, yarın basına kapalı olarak yapacağı idmanla Gençlerbirliği maçı hazırlıklarını tamamlayacak. 

     
</TEXT>
</DOC>
