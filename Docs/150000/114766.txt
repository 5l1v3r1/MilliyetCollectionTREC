<DOC>
<DOCNO> 114766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/siyaset/asiy.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapatma davasında AKP’ye ağır suçlama 
</HEADLINE>
<TEXT>

Başsavcı Kanadoğlu, hukuka karşı hile yapmakla suçladığı AKP’nin kapatılmasını, Erdoğan’ın genel başkanlığına da "tedbir" istedi 
     ANKARA Milliyet 

     Yargıtay Cumhuriyet Başsavcısı Sabih Kanadoğlu, Anayasa Mahkemesi’nin "ihtar"ına rağmen, Tayyip Erdoğan’ın AKP Genel Başkanlığı’ndan istifa etmemesi nedeniyle, partiye kapatma davası açtı. Erdoğan’ın genel başkanlık görev ve yetkilerini kullanmasının da "tedbiren" önlenmesini isteyen Kanadoğlu, "İhtara uymamanın parti kapatma nedeni sayılamayacağı" yönündeki görüşlere, "Partiler böyle kapatılmazsa milisler ortaya çıkar" diye karşı çıktı. 
     
     Zamanında yapsaydınız 
     AKP lideri Erdoğan’ın genel başkanlıktan ayrılmamasını "hukuka karşı hile" olarak değerlendiren Kanadoğlu, kapatma davasını açarken şunları belirtti 
     "AKP, ihtar kararının gereğini yapmak yerine, yasaya karşı hile yöntemiyle, Erdoğan’ın genel başkanlığını, kesintisiz sürdürmesini sağlamıştır. Oysa kararda, Erdoğan’ın genel başkanlığını sürdürmesinin yasaya uygun olduğu belirtilmemiştir. İhtar kararının gereği verilen sürede yerine getirilmiş sayılamaz. 
     TBMM üyeliği düşen Meclis başkanının görevinin devam ettiği nasıl ileri sürülemezse, kurucu üyelikten ayrılıp kurucu genel başkanlığı sürdürmek de mümkün değildir. Buna rağmen genel başkanlık görevinin yürütülmesi, hukukun dolanıldığının açık ifadesidir. 
     Siyasi Partiler Yasası’nın 104. maddesi, ihtar kararlarının yerine getirilmemesi durumunda, partinin kapatılmasını öngörmektedir. AKP, Anayasa’nın verdiği ödevlere karşı direnmiştir." 
     
     Tarihte örneği yok 
     Kanadoğlu, Erdoğan’ın genel başkanlığının tedbiren önlenmesini isterken de, daha önceki tedbir istemini reddeden Anayasa Mahkemesi’ni eleştirdi "Seçim kararı nedeniyle kararınız, YSK ve Yargıtay kararlarıyla üye, genel başkan olamayacağı karara bağlanan Erdoğan’ın genel başkan sıfatıyla adı, birleşik oy pusulalarında yer almaktadır. Böylesine hukuka aykırı bir durumun dünya siyasi tarihinde örneği bulunmamaktadır. Açıklanan hukuka aykırılığın devamı, kamu düzeni bakımından hukuka güvensizliğe sebebiyet veren tehlikeli gelişmeler ve devletin işleyişinde de rahatsızlık yaratacak boyuta ulaşmıştır." 
     
"Şeriatın kestiği parmak acımaz"      SP Kahramanmaraş Milletvekili Mustafa Kamalak, Yargıtay Başsavcısı Sabih Kanadoğlu’nun AKP’nin kapatılması istemiyle Anayasa Mahkemesi’ne açtığı davayı haklı bularak, "Mevcut yasalara göre Tayyip Erdoğan’ın istifa etmesi gerekirdi" dedi. Davayla ilgili diğer tepkiler ise şöyle 

</TEXT>
</DOC>
