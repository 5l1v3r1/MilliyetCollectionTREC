<DOC>
<DOCNO> 143881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun58.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörist Fehriye Erdal Brüksel'de yarın Danıştay'a çıkıyor 
</HEADLINE>
<TEXT>

     Sabancı suikastı faillerinden terörist Fehriye Erdal'ın, yarın Brüksel'de Danıştay huzuruna çıkacağı öğrenildi. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından olan Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. 
     Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Belçika İçişleri Bakanlığı, 2 yıl önce terörist Erdal'ın siyasi sığınma talebi karşısında bir kararname çıkarmış, bu kişinin ülke güvenliği için tehlike oluşturduğunu bildirerek, sınır dışı edilmesini istemişti. 
     Terörist, önce Danıştay'a başvurarak bu kararın askıya alınmasını sağlamıştı. Ancak söz konusu karar gündemde olduğu ve iptal edilmediği için, sığınma başvurusunu da tekrar yapamıyordu. İçişleri Bakanlığı'nın sınır dışı kararının iptal edilmesini Danıştay'dan isteyen terörist, eğer bu yönde bir karar alınmasını sağlayabilirse siyasi sığınma talebini de yenileyebilecek. Bu durumda, İçişleri Bakanlığı'nın yeni bir karar alması gündeme gelecek. 
     Danıştay, yarınki oturumdan sonra, teröristin iptal talebini reddederse durumda bir değişiklik olmayacak. Terörist Erdal, Belçika'daki suçları nedeniyle yargılanmak üzere, bu ülkede kalacak. Türkiye'deki suçlarına ilişkin yargılama konusunda adli tartışmalar da devam edecek. 
     Bazı kaynaklar, Belçika'daki uzun yargılama sürecinde mahkemelere gelmeyen ve avukatları tarafından temsil edilen teröristin, yarın, bizzat Danıştay huzuruna çıkması olasılığının bulunduğunu belirtiyorlar. Ancak teröristin Danıştay'daki oturuma bizzat gelmek mecburiyetinde olmadığı, avukatları tarafından temsil edilebileceği kaydedildi. 
     Danıştay, yarınki oturumdan sonra kararını bir ay içinde açıklayacak. 
     





</TEXT>
</DOC>
