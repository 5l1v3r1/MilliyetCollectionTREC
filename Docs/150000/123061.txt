<DOC>
<DOCNO> 123061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/dunya/dunb.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Thanks Mr. Straw 
</HEADLINE>
<TEXT>

İngiltere Dışişleri Bakanı’ndan sağduyulu ses Türkiye’ye Kopenhag’da tarih vermemek din ayrımcılığı yapmak olur’ 
     LONDRA Milliyet 

     İngiltere Dışişleri Bakanı Jack Straw, Kopenhag Zirvesi öncesinde Avrupa Birliği üyesi ülkelere Türkiye’ye müzakere tarihi verilmesi çağrısında bulunarak, "Yoksa din ayrımcılığı yaptığınız ortaya çıkacak" dedi. 
     Türkiye’nin demokrasi sınavını başarıyla verdiğini belirten Jack Straw, buna rağmen Türkiye’ye tarih verilmemesi halinde, bunun "Müslüman bir ülkeye ayrımcılık" anlamına geleceği uyarısında bulundu. Kopenhag’da kritik kararlar alınacağını vurgulayan Straw, gelecek yüzyılda Avrupa’yı bu kararların şekillendireceğini savundu. 
     
     Dini sınırlar 
     Londra’da bir grup gazeteciyle bir araya geldiği toplantıda konuşan Jack Straw, Avrupa’nın sınırlarını yeniden belirlemek ve bu sınırların nerede bittiğine karar vermek zorunda olduğuna dikkat çekti. Straw, "Sınırlar coğrafi mi yoksa dini mi olacaktır, işte bu durum bu zirvede ortaya çıkacaktır" dedi. 
     İngiltere’nin Türkiye’ye tarih verilmesini istediğini söyleyen Straw, bunun hem daha önce Türkiye’ye verilen sözlerin gereği hem de tarihi açıdan bir yükümlülük olduğunu vurguladı. Üç yıl önce Helsinki Zirvesi’nde tüm AB liderlerinin Türkiye’nin aday ülke olduğunu ve diğer adaylarla aynı kriterlere tabi olduğunu kabul ettiğini hatırlatan İngiliz bakan, sözlerini şöyle sürdürdü 
     "Türkiye o günden bu yana önemli bir gelişme kaydetmiştir. Eğer demokrasinin başlıca tanımı barışçı bir şekilde yapılan seçimlerle hükümetlerin el değiştirmesi ise Türkiye bu sınavı başarıyla geçmiştir. Dahası Kopenhag kriterlerine uyum sağlayabilmek için anayasasındaki 48 ayrı maddeyi değiştirmiştir. H l Türkiye’yi oyalamak gibi bir yol izlenir ve Türkiye’ye diğer aday ülkelerden farklı bir muamele yapılırsa, bunun tek açıklaması olacaktır, o da bu ülke halkının Müslüman olmasıdır. İşte Avrupa Birliği böyle bir sınavla karşı karşıyadır ve bu sınavı geçmek zorundadır." 
     



 DÜNYA 





















</TEXT>
</DOC>
