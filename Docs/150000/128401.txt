<DOC>
<DOCNO> 128401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/dunya/dun02.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel’e giden yol Yeşil Hat’tan geçer 
</HEADLINE>
<TEXT>

AB Dönem Başkanı olarak ilk kez Türkiye hakkında konuşan Simitis, Türkiye, AB yolunda güçlüklerle karşılaşmadan ilerlemek istiyorsa askıdaki konuları çözmeli’ dedi 
     YORGO KIRBAKİ Atina 

     18 Nisan’da Kıbrıs’a gideceğini açıklayan Yunanistan Başbakanı Kostas Simitis, Türkiye’ye, "Ankara’nın Avrupa Birliği’ne AB giden yolu Kıbrıs’ta Yeşil Hat’tan geçer" mesajı yolladı. Simitis, Ege kıta sahanlığı sorununun ise önümüzdeki dönemde çözülebileceğini de söyledi. 
     Simitis, Yunan devlet televizyonuna verdiği demeçte, "1974’ten sonra Türkiye ile aramızdaki tek anlaşmazlık konusu olan Ege kıta sahanlığı meselesinin önümüzdeki dönemde çözülebileceğine inanıyorum" dedi. 
     Simitis, Kıbrıs konusuna değinirken de, KKTC’de AB ve çözüm yanlısı seslerin çoğalmasının son derece olumlu bir gelişme olduğunu belirterek, Kıbrıs’ın AB üyeliğinin, siyasi sorunun çözümündeki anlaşmazlıkların aşılmasında büyük katkısı olacağına inandığını belirtti. 
     Sorun çözülürse bütün Kıbrıs’ın, çözülmezse sadece Rum Kesimi’nin AB üyeliği anlaşmasının 16 Nisan’da Atina’da imzalanmasından iki gün sonra Ada’ya gidecek olan Simitis, "Türkiye’nin Brüksel’e giden yolunun Yeşil Hat’tan geçtiğini Ankara idrak etti. Ankara, Kıbrıs sorununun çözümünün zaruri olduğuna inanmak istiyor. Türkiye, eğer AB yolunda güçlükler ve tepkilerle karşılaşmadan ilerlemek istiyorsa askıda bulunan meseleleri çözmelidir" dedi. 
     
     Klerides adaylığa hazırlanıyor 
     Bu arada, Rum Yönetimi lideri Glafkos Klerides’in yakın çevresinden basına sızdırılan haberlere göre, 83 yaşındaki kurt politikacı, şubatta yapılacak başkanlık seçimlerine tekrar adaylığını koymaya niyetli. 
     Klerides, kesin kararını önümüzdeki hafta açıklayacak. Klerides’in adaylığını koyup koymayacağına, büyük ölçüde, BM Genel Sekreteri Kofi Annan’ın Kıbrıs Özel Temsilcisi Alvaro De Soto ile önümüzdeki hafta başında yapacağı görüşmede, "Annan planında değişiklikler yapılması şansı nedir " ve "Denktaş’ı ikna edebilecekmisiniz " sorularına alacağı cevaplar belirleyecek. 
     Klerides, bu yönde bir karar alırsa kampanya yapmayacak ve sadece bir açıklama ile yetinecek. 
     



 DÜNYA 












</TEXT>
</DOC>
