<DOC>
<DOCNO> 114877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/soneko24.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker garanti verdi Hazine'de para var... 
</HEADLINE>
<TEXT>

     Devlet Bakanı Masum Türker, ''Şu saatten itibaren iktidara kim gelirse gelsin, yıl sonuna kadar tüm harcamaları, borcu karşılayacak kadar devlet hazinesinde para var'' dedi. 
     Türker, İstanbul Yeminli Mali Müşavirler Odası tarafından düzenlenen toplantıda yaptığı konuşmada, faizlerin düşmesinin uyguladığı borçlanma stratejisinden kaynaklandığını söyledi. 
     Yıl sonuna kadar en zorlu ödemenin dün yapıldığını hatırlatan Türker, ''6 katrilyon lirayı aşan bir ödemeydi. Faizler yükseleceğine düştü. Düşme nedeni şuydu Biz hiç borçlanmasaydık piyasaya çıktığımız zaman hiç kimse gelip kağıdımızı almaya talip olmasaydı, o borcu ödeyecek devletin bu sefer yastık altında parası vardı'' diye konuştu. 
     Kendi döneminde IMF'den alınan 1,3 milyar doların bir kuruşuna bile dokunulmadığını kaydeden Türker, ''Olduğu gibi kasada tutulmasına ve bürokrasiye o şekilde iş yapmaya yönelttim'' dedi. 
     
     YASTIK TEDBİRİ 
     Bunun herhangi bir savaş olasılığına karşı yastık tedbiri de olduğunu ifade eden Türker, şöyle devam etti 
     ''Şu saatten itibaren iktidara kim gelirse gelsin yıl sonuna kadar tüm harcamaları, borcu karşılayacak kadar devlet hazinesinde para var. Sizde bu para olduğu zaman normal borçlanmaya çıktığınızda faiz ister istemez azalır. 4 Kasım sabahı Türkiye'nin ekonomisini kim yönetmeye hak kazanırsa gelecek arkadaşlarımı hiç kimse sıkıntıya sokamayacak.'' ''1,6 milyar doları kim gelirse gelsin alacak'' diyen Türker, gelirler politikası dışında IMF ile ilgili tüm taahhütlerin yerine getirildiğini söyledi. 
     Masum Türker, Türkiye'nin ekonomi yönetiminde ulusal bir duruşa ihtiyaç olduğu görüşünü tekrarladı. 
     Türkiye'nin, ABD'nin Irak'a olası müdahalesiyle ilgili olarak Eylül ayından itibaren açık ve net tavır koyan bir ülke olduğunu vurgulayan Türker, ''Türkiye olmasaydı Irak'ta çoktan savaş çıkardı. Her zaman savaşa karşı önlemler alınması ve sorunun barış yoluyla çözümlenmesini istedik'' diye konuştu. 
     
     ''DENETÇİ AYRI, DANIŞMAN AYRI OLACAK'' 
     Toplantıda soruları da yanıtlayan Masum Türker, ''Enron skandalından sonra kamu denetimini incelemeye aldığınızı söylemiştiniz. Bu çalışmanız sonuçlandı mı '' sorusunu şöyle yanıtladı 
     ''Bugün imzaladım. Denetim yapan arkadaşların, firmanın, aynı firmanın danışmanlığını yapması artık yasak. Yeminli müşavirsen aynı zamanda bağımsız denetim yapabileceksin. Ama asla danışmanlık ve diğer işler yasak. Bu denetim ve tasdikin, uzlaşır iş olduğu da açıkça yer alıyor. Denetleyen aynı danışman aynı olursa Türkiye'nin o zaman içinin boşaltılmasına, hortumlanmasına göz yumarız. Tüm dünyada sermayeyi endişelendiren şey muhasebe ve denetimde tekeldir. Bu hülle yoluyla da yapılamayacak. Denetçi ayrı, danışman ayrı olacaktır'' 
     





</TEXT>
</DOC>
