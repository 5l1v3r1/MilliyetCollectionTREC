<DOC>
<DOCNO> 110027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/spor/ykocaomer.html </URL>
<DATE> 2002/09/28/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Sağolun çocuklar 
</HEADLINE>
<TEXT>

     Yaklaşık 25 yıldır Almanya’da yaşıyorum. İşlerim icabı, bu sürenin yarısına yakın kısmını Türkiye’de geçiriyorum. Tam bir gurbetçi olmamama rağmen Almanya’da yaşamak, orada yaşayan insanlarımızın hissettiklerine ortak olmak bambaşka bir duygu. Onun içindir ki, takımlarımızın yurt dışında yaptığı maçlarda, hangi kulübü tutarsa tutsun, Türk seyircileri hep bir arada görüyorsunuz. 
     Hafta başında Frankfurt’ta, Avrupa Tekerlekli Sandalye 22 Yaş Altı Şampiyonası başladı. Turnuvanın ilk maçı Türkiye ile Almanya arasında idi. Hani şu Engelliler Spor Federasyonu’nu 1948 yılında kuran Almanya. 
     Bir gece evvel Milli Takımımız’ın kamp yaptığı otelde teknik menejerimize "Yarın ki maçta şansımız nedir " dedim. "Moral bozmak istemiyorum ama yüzde sıfır" dedi. Sonra tüm engellerine rağmen, aslan yürekli 12 gerçek dev adamımız sahada harikalar yarattı ve o mağrur tavırlarıyla "Biz Almanyayız" diyen Alman gençlerini sahadan sildi 54 - 45 
     Maç sırasında, civardaki okullardan gelen öğrencilerin bir bölümü Türkler’den oluşuyordu. 10 ile 15 yaşındaki çocuklarımızın sesi kısılırcasına, maç boyunca "TüRKiYE - TüRKiYE" diye o salonu nasıl inlettiklerini yaşamanız gerekirdi. Devre aralarında, Almanlar kendi seyircilerini "Siz de Türkler gibi takımınızı teşvik edin, onlardan örnek alın, hadi ne duruyorsunuz " diye canlandırmaya çalıştı. Ama sahadaki gerçek "12 Dev Adam" yalnız Alman Milli Takımı’nı değil, Alman seyircisini de susturdu. 
     Maçtan sonra idarecimiz Serhan Kartal ile birbirimize sarılırken, ikimizin de gözyaşları yanaklarımızdan süzülüyordu. 
     Her zaman söylüyoruz, Türkiye, engelliler sporunda, Avrupa’da ve Dünya’da çok işler yapabilir. Gençlerimiz deneyimsiz, buna rağmen heyecanlarını yenip Avrupa’nın devlerinden Almanya, İspanya, Fransa’nın yanında Yunanistan’ı da dize getirdiler. Onlara sağlanacak olanak, tüm Dünya’da hem yüzümüzü ağartacak, hem de ülkemizin adından sıkça bahsedilmesini sağlayacaktır. 
     Ve son dakika Genç Millilerimiz Avrupa ikincisi oldu. Hepinizi alınlarınızdan öpüyorum. Avrupa ikincisi olduğunuz, ama daha önemlisi o kibirli Almanları yendiğiniz için. Şampiyonanın hikayesi haftaya. 
     Not 12 Dev adamımız bugün 15.30’da İstanbul Atatürk Havalimanı dış hatlar geliş terminalinde sevenleri ile buluşacaklar. Herkesi bekliyoruz. 
     
     



 SPOR 




























</TEXT>
</DOC>
