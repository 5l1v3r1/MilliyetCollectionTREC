<DOC>
<DOCNO> 129912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/siyaset/siy05.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan’a ivedi tedbir istedi 
</HEADLINE>
<TEXT>

Başsavcı Sabih Kanadoğlu, AKP’nin kapatılması ve Tayyip Erdoğan’ın görevden alınması için ısrarlı... 
     GÖKÇER TAHİNCİOĞLU Ankara 

     Yargıtay Başsavcısı Sabih Kanadoğlu, AKP’nin kapatılmasını, Recep Tayyip Erdoğan’ın genel başkanlık görev ve yetkilerine de "ivedilikle" tedbir konulmasını istedi. Anayasa Mahkemesi raportörü ise Erdoğan’a genel başkanlık yetkilerine tedbir konulmaması yönünde görüş bildirdi. 
     Geçen salı sürpriz bir çıkışla Erdoğan’ın Siirt’te 9 Mart’ta yapılacak seçimlere katılamayacağını savunan Kanadoğlu, AKP’nin kapatılması istemiyle açtığı davada, partinin ön savunmasını vermesinin ardından esas hakkındaki görüşünü hazırlayarak, dün Anayasa Mahkemesi’ne gönderdi. 
     Kanadoğlu, Anayasa Mahkemesi’nin, Erdoğan’ın partisinin kurucular kurulu üyeliğinden ihracına karar vermesine rağmen AKP’nin belirlenen sürede ihtar kararını yerine getirmediğini vurguladı. 
     Erdoğan’ın sadece partinin kurucular kurulundan istifa ettiğini, genel başkanlığını ise sürdürdüğünü kaydeden Kanadoğlu, AKP’nin "hukuka karşı hile yaptığı" yolundaki iddiasını tekrarladı. 
     Anayasa’da yapılan değişiklikle, ihtar kararlarına uymamanın parti kapatma nedenlerinden biri olmaktan çıkarıldığı yönündeki teze katılmadığını bildiren Kanadoğlu, bu eylemin yaptırımsız kalmasının getireceği sakıncalara da değindi. Kanadoğlu, AKP’nin Siyasi Partiler Kanunu’nun 104. maddesinin 2. fıkrasına göre kapatılmasını istedi. Erdoğan’ın genel başkanlık yetkilerine tedbir konulmasını isteyen Kanadoğlu, bu isteminin "ivedilikle" karara bağlanmasını da talep etti. Kanadoğlu’nun bu istemin AKP’nin 104. maddeyi değiştirmeye yönelik yasa tasarısı hazırlamasından kaynaklandığı belirtildi. AKP’nin hazırladığı tasarı yürürlüğe girerse dava yasal dayanaktan yoksun kalacak. 
     
     Raportör Erdoğan’ dedi 
     Edinilen bilgiye göre, Yüksek Mahkeme raportörü bu konuya ilişkin raporunu tamamladı. Raportör, mahkeme üyelerine henüz dağıtılmayan raporunda, Erdoğan’ın yetkilerine tedbir gerekmediği görüşünü bildirdi. 
     Yüksek Mahkeme, öncelikle Erdoğan’a yönelik istemi karara bağlayacak, tarafların sözlü savunmasını aldıktan ve davaya ilişkin asıl rapor hazırlandıktan sonra kararı açıklayacak. 
     



 SİYASET 












</TEXT>
</DOC>
