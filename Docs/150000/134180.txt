<DOC>
<DOCNO> 134180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/ekonomi/aeko.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK 1 ayda değişti 
</HEADLINE>
<TEXT>

BDDK bir ay önce AKP Milletvekili Emin Şirin’in Pamukbank’la ilgili soru önergesine verdiği yanıtta, Çukurova Grubu’nun borcunu ödeyemeyecek durumda olduğunu söylerken, şimdi farklı tavır içinde. İşte belgelerle BDDK’nın inanılmaz dönüşü 
Çukurova’nın Pamukbank’tan kullandığı kredilerin yüzde 97’si battı diye eleştiriyordu, şimdi Pamukbank’tan 300 milyon dolar yeni kredi veriyor 
     BDDK’nın Emin Şirin’e cevaben hazırladığı dokümanda, "Bankalar Yeminli Murakıplarınca yapılan tespitler çerçevesinde, 31.12.2001 itibariyle faiz reeskontları dahil banka hakim grubunun sadece nakdi riski aktifin yüzde 38.2’sine tekabül etmektedir, grup kredilerinin yüzde 97’si donuklaşmış mahiyettedir" deniliyordu. Aynı BDDK, şimdi Çukurova Grubu’na 300 milyon dolar daha kredi açarak, donuk kredileri daha da artırmayı tercih ediyor. 
     
Bir ay önce Şirketlerinizin değerini şişiriyorsunuz’ diyordu, şimdi şişik değerleri kabul ediyor 
     BDDK, soru önergesine verdiği yanıtta, Çukurova Grubu’nun şirketlerinin değerinin şişirilmiş olduğunu belirtiyordu. BDDK aynen şöyle diyordu "Grubun Yapı Kredi Bankası’na yaklaşık 2.3 milyar dolar, Pamukbank’a yaklaşık 2.7 milyar dolar, Fon bankalarına yaklaşık 200 milyon dolar olmak üzere yaklaşık 5 milyar 230 milyon dolar borcu bulunmaktadır. Grubun 20 milyar ABD Doları’na ulaştığını iddia edilen değeri konusunda Grup tarafından kurumumuza sunulmuş gerçekçi bilgi ve belgeler bulunmamaktadır. Bunun gerçek olduğu bir an için kabul edilse dahi Grubun neden bunca varlığa rağmen borçlarının faizini dahi ödemeye yanaşmadığı sorusunun Grubun hakim sermayedarlarına yöneltilmesi gerektiği düşünülmektedir." 
     Son anlaşmada ise A - Tel, Digiturk gibi grup şirketlerinin daha önce şişirilmiş’ bulduğu değerleri üzerinden ödeme planı yapıldı. 
     
Borçlarını ödeyecek durumda değil’ diyordu, şimdi 5.2 milyar doları 15 yıla yayıyor 
     BDDK, önergeye cevapta, Çukurova’nın borçlarını ödeyemeyecek durumda olduğunu savunuyordu. Ödeme planında ise bu görüşünden de döndü "Borçlarını ödemek üzere Kurumumuza ödeme planı sunması istenen Grubun mevcut borçlarını ödeyip, ekonomiye katma değer sağlamaya devam edecek gücü olduğunu gösteren varsa bilgi ve belgelerin Kurumumuza iletilmesi uygun olacaktır. Bu hususlar Grubun yayın organlarında dile getirilmekle birlikte bahse konu değerlerin nelerden oluştuğu açıklanmamaktadır. Dolayısıyla kanıtı olmayan farazi değerlere ilişkin bilgilere ihtiyatlı yaklaşılmalıdır." 
     Ancak, bir ay önce bu tespiti yapan BDDK, şimdi grubun ödeme gücü olduğunu düşünerek, 15 yıl vadeli bir anlaşma yaptı. 
     
Bir daha bankacılık yapamayacak      BDDK, 4389 sayılı Bankalar Kanunu’nun 14’üncü maddesinin 3’üncü bendine göre bankasına el konulan Karamehmet’in Çukurova Grubu ile varılan anlaşma ile 14’üncü maddenin 1’inci bendine alınarak yeniden bankacılık yapma hakkı elde ettiği iddialarının doğru olmadığını bildirdi. 
     BDDK, Mehmet Emin Karamehmet’in Bankalar Kanunu’nun 14’üncü maddesinin 3"üncü bendinde kaldığını belirtti. 
     Bu maddeye göre BDDK, bir bankanın yönetim ve denetimini doğrudan ya da dolaylı olarak, tek başına veya birlikte elinde bulunduran ortakların, banka kaynaklarını bankanın emin şekilde çalışmasını tehlikeye düşürecek biçimde doğrudan veya dolaylı olarak kendi lehlerine kullandıklarını tesbit ettiğinde bankaya el koyuyor ve banka sahibinin bankacılık yapma etkisi elinden alınıyor. 
     
Kredi değil, bağış      Çukurova Grubu’na BDDK protokolüyle Pamukbank’tan 15 yıl vadeyle sağlanan kredi sektörde tepkiyle karşılandı. Önde gelen bankaların yöneticileri bu uygulamayla ilgili olarak şu yorumu yapıyor Bankacılıkta yaşanan krizler nedeniyle mali sorunlarla boğuşan reel sektör şirketlerine bir yıl vadede bile kredi vermekte zorlanırken, kamunun çıkarlarını kollamakla görevli olan BDDK, Çukurova’ya Pamukbank ve Yapı Kredi’deki yüzde 19.77 oranındaki hisseleri için Pamukbank üzerinden 300 milyon dolarlık 15 yıl vadeli kredi veriyor. 
     Böylece BDDK, Pamukbank’ın kaynaklarını gruba aktararak bankasının sermayesini eriten Karamehmet’e bağışta bulunmuş oldu.’ 
     



 EKONOMİ 


















</TEXT>
</DOC>
