<DOC>
<DOCNO> 108886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur16.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Belediye Başkanı, Topkapı Sarayı'nda... 
</HEADLINE>
<TEXT>

     New York Belediye Başkanı Michael Bloomberg, Turizm Bakanı Mustafa Taşar ve İstanbul Büyükşehir Belediye Başkanı Ali Müfit Gürtuna ile birlikte, Topkapı Sarayı'ndaki ''Gerçek Renkler Amerikan Ruhuna Meditasyon'' adlı sergiyi gezdi. 
     Topkapı Sarayı Has Ahırlar'da düzenlenen ve ABD'li bazı sanatçıların resimlerinden oluşan sergiyi ziyaretin ardından basın mensuplarına açıklama yapan Turizm Bakanı Taşar, bu serginin ilk olarak Washington, ardından da New York'ta açıldığını belirtti. 
     ABD'nin hemen ardından dünyada ilk olarak Türkiye'de serginin açılmasının gurur verici olduğunu dile getiren Taşar, ''Bu sergi, sadece ABD halkının acısını anladığımızın ve paylaştığımızın değil, aynı zamanda iki ülke halkı arasındaki dostluğun da ifadesi haline gelmiştir. 11 Eylül terör saldırısını yalnızca ABD'ye değil, bütün insanlığa, dünya barışına ve demokrasiye yönelmiş sayıyorum'' diye konuştu. 
     Saldırıda hayatını kaybedenlerin ailelerine bir kez daha taziyelerini sunmak istediğini ifade eden Taşar, New York'ta önemli bir Türk nüfusunun yaşadığını ve bir Türk'ün de saldırılarda hayatını kaybettiğini anımsattı. 
     Bakan Taşar, 11 Eylül'ün yıldönümünde, saldırıda yakınlarını kaybeden acılı ailelerin üzüntüsünü hafifletmek için 50 kişilik bir grubu Türkiye'de ağırlamak istediklerini ve bunu, New York Belediye Başkanı'na iletip resmi davette bulunduklarını kaydetti. 
     New York Belediye Başkanı'nın bir Türk dostu olduğunu ve adeta Türkiye'yi tanıtmakta bir elçi gibi çalıştığını vurgulayan Taşar, bu akşam Koç Müzesi'nde verilecek yemekte Belediye Başkanı Bloomberg'e ve yıllardır yurtdışında Türkiye'yi tanıtan Atlantik Müzik Şirketi Yönetim Kurulu Başkanı Ahmet Ertegün'e ''Turizme Hizmet Madalyası'' verme kararı aldıklarını bildirdi. 
     Taşar, 11 Eylül saldırısının ardından dünya turizminin ciddi şekilde etkilendiğini, ancak Türk turizminin bunun tersine yükselişe geçtiğini ve yüzde 12.4 oranında artış gösterdiğini de belirterek, bunun Türkiye için gurur verici olduğunu sözlerine ekledi. 
     
     NEW YORK BELEDİYE BAŞKANI BLOOMBERG 
     New York Belediye Başkanı Michael Bloomberg de, 11 Eylül'ün ardından destekleri için özellikle Türkiye'ye teşekkür etmek istediğini belirterek başladığı konuşmasında, olaydan kısa süre sonra, dönemin Dışişleri Bakanı İsmail Cem'in New York'u ziyaret ederek kendilerine destek verdiğini hatırlattı. 
     Muhteşem bir eser olan Topkapı Sarayı'nda 11 Eylül anısına bu serginin açılmasının, sadece geriye bakıp kaybettiklerini hatırlamak için değil, ileriye bakıp daha iyi bir dünya kurmak için de önemine işaret eden Bloomberg, ''11 Eylül saldırıları fiziksel olarak New York'ta meydana gelmiş olabilir. Ama aslında özgür bir dünyada yaşamak isteyen bütün insanlara yapılmış bir saldırıdır'' dedi. 
     Bloomberg, Bakan Taşar'ın ABD bayraklı kravatına da dikkati çekerek, ''Kendisine, takmış olduğu bu güzel kravat için de teşekkür etmek istiyorum'' diye konuştu. 
     İstanbul'a ilk kez geldiğini ve buranın güzelliğinden çok etkilendiğini dile getiren Bloomberg, İstanbul'un gerçek bir dünya kenti olduğunu vurguladı. 
     İstanbul Büyükşehir Belediye Başkanı Ali Müfit Gürtuna da, terörden büyük acı çekmiş Türk halkının, ABD halkının yaşadığı derin acıyı anladığını ve paylaştığını ifade ederek, dünya barışının herkesin hayali olduğunu söyledi. 
     Sergiyi ziyaretin ardından, Taşar ile Bloomberg, kızı Emma Bloomberg, Gürtuna ve İstanbul Emniyet Müdürü Hasan Özdemir, Topkapı Sarayı'nı gezdi. 
     Bloomberg ve beraberindeki heyet üyeleri daha sonra, Gürtuna'nın onurlarına vereceği yemeğe katılmak üzere Sultanahmet'teki Four Season Oteli'ne geçti. 
     





</TEXT>
</DOC>
