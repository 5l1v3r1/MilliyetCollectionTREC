<DOC>
<DOCNO> 108184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/siyaset/asiy.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan’a da ret 
</HEADLINE>
<TEXT>

Konya’dan bağımsız milletvekili adaylığı için başvuruda bulunan Hoca’ya, İl Seçim Kurulu’ndan vize çıkmadı. Erbakan için son sözü, itirazda bulunacağı YSK söyleyecek 
     GÖKÇER TAHİNCİOĞLU Ankara 

     Kapatılan Refah Partisi’nin RP eski Genel Başkanı Necmettin Erbakan’ın "temiz" adli sicil kaydıyla yaptığı bağımsız milletvekili adaylığı başvurusu, Konya İl Seçim Kurulu tarafından oybirliğiyle reddedildi. 
     Resen yaptığı inceleme dışında, Yargıtay Başsavcısı Sabih Kanadoğlu ve Yargıtay’dan bir savcının Erbakan’ın adaylığına karşı yaptığı itirazı değerlendiren 3 kişilik Konya İl Seçim Kurulu, 3 saatlik toplantı sonucu, itirazla bire bir örtüşen karara imza attı. 
     
     KAYDIN SİLİNMESİ YETMEDİ 
     Diyarbakır 2 No’lu DGM’nin kararı doğrultusunda sabıka kaydını sildiren Erbakan’ın, Adli Sicil Yasası’nın "Anayasa’nın 76. maddesinde belirtilen suçlardan mahk m olanların bilgileri milletvekili seçimlerinde kullanılmak üzere muhafaza edilir" şeklindeki 9. maddesi uyarınca, Adli Sicil Genel Müdürlüğü’nden bilgi istendi. Burada Erbakan’ın TCK’nın 312. maddesinden 1 yıl hapis ve 220 bin lira para cezasına mahk m olduğu ve cezasının 3 yıl ertelendiği görülünce, kurul bu durumun adaylığına engel oluşturduğuna karar verdi. 
     
     ERTELEME SÜRESİ DOLMADI 
     Miletvekili Seçim Kanunu’nda bulunan aynı yöndeki düzenlemeyi de göz önüne alan kurul, Erbakan’ın 312. maddeden aldığı hükmün erteleme süresinin üzerinden 3 yıl geçmediğini, bu nedenle cezanın ortadan kalkmadığını benimsedi. 3 yılın dolmuş olması halinde bile Erbakan’ın, 312’den mahk m olduğu için aday olamayacağı da dile getirildi. Kurul, Erbakan’ın Aralık 2003’te erteleme süresinin dolacağına, bu sürenin sonunda memnu haklarının iadesi için başvuru yapması gerektiğine işaret etti. 
     Kurul, Siyasi Partiler Yasası’nın 95. maddesinin "Siyasi partiye üye olamaz" şeklinde değiştirilmesinin, bağımsız olarak başvuranlar için farklı değerlendirilebileceğini, bu nedenle Erbakan’ın süresinin dolmadığının anlaşıldığını kaydetti. Kurul ayrıca, RP’nin kapatılmasının ardından Erbakan’a verilen 5 yıllık siyaset yasağı süresinin de dolmadığını belirtti. 
     Bu arada dün 296 bağımsız adayın durumunu görüşen kurul, Erbakan dışındaki tüm isimleri uygun buldu. 
     
     ALGAN İNCELERİZ 
     YSK Başkanı Tufan Algan, Erbakan’ın itirazı halinde Konya İl Seçim Kurulu’nun kararını inceleyeceklerini, aksi halde kurulun kararının kesin nitelik taşıdığını bildirdi. Algan gazetecilerin sorusu üzerine, "Bu YSK’yı bağlayıcı bir karar değildir. Çünkü il seçim kurulu kararına itiraz vaki olduğunda, bu aynen kabul edilebilir veya YSK’nın değiştirebilme yetkisi vardır" diye konuştu. 
     
Kararı cep telefonuyla dinledi      Erbakan’ın avukatı ve SP Konya 8. sıra milletvekili adayı Veli Tolu da, İl Seçim Kurulu Başkanı Nuri Kaya Işıklar’ın açıklamasını cep telefonuyla Erbakan’a dinletti. Tolu, "Şaşkınlık içindeyiz. Karara saygılıyız, ancak yasal haklarımızı sonuna kadar kullanacağız" demekle yetindi. 
     
Devlet aracıyla oy peşinde      ANKARA Milliyet 

     Konya’dan Bağımsız milletvekili adayı olan eski RP Genel Başkanı Necmettin Erbakan’ın seçim çalışmalarını devletin kendisine tahsis ettiği araçla yaptığı ortaya çıktı. Erbakan, devletin aracına binmekle kalmıyor, Altınoluk’taki yazlığı da dahil yaptığı geziler için devletten benzin alıyor. Tüm bunlar yetmiyormuş gibi kamu görevlisi şoför kullanan Erbakan’ın güvenliğini de devlet memuru polisler sağlıyor. Görev yapan bakanlar seçim çalışmalarında makam araçlarını kullanmazken, Erbakan’ın makam aracı kullanması büyük bir çelişki yarattı. Başbakan Bülent Ecevit, geçen hafta yayımladığı genelgede bakan ve müsteşarların 25 Ekim’den sonra devlet olanaklarından yararlanamayacaklarını bildirdi. Seçim çalışmalarında devletin makam araçlarının kullanılmamasının istendiği genelgede eski siyasi ve bürokratların unutulduğu dikkat çekti. 
     



 SİYASET 














</TEXT>
</DOC>
