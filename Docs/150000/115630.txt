<DOC>
<DOCNO> 115630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo08.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkazanç "Erken gol bizi oyun disiplininden kopardı" 
</HEADLINE>
<TEXT>

     Ankaragücü Kulübü Basın Sözcüsü Serdar Özkazanç, ''Kocaelispor'un maçın başında attığı erken gol, bizi oyun disiplininden kopardı'' dedi. 
     Kocaelispor karşısında alınan 3-0'lık yenilginin, ortaya koydukları kötü futbol nedeniyle doğal bir sonuç olduğunu belirten Serdar Özkazanç, ''Maç öncesinde ligde 1 puanla son sırada bulunan rakibimiz, kazanmayı bizden çok daha fazla istedi. İyi mücadele ettiler ve sahadan galip ayrıldılar'' diye konuştu. 
     Kocaelispor maçının geride kaldığını ve hafta sonu kendi sahalarında yapacakları İstanbulspor maçını düşündüklerini ifade eden Özkazanç, şöyle devam etti 
     ''İstanbulspor maçını kazanarak, yeniden çıkışa geçmek istiyoruz. Ligde üst sıralardan kopmamak için kendi evimizdeki bu maçı kazanmak zorundayız. İstanbulspor karşısında da, takımımıza büyük destek veren taraftarımızı tribünlerde görmek istiyoruz.'' 
     





</TEXT>
</DOC>
