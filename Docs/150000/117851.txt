<DOC>
<DOCNO> 117851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur16.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih cinayetinin ardından... 
</HEADLINE>
<TEXT>

     Eyüp 2. Ağır Ceza Mahkemesi'nin, işadamı Üzeyir Garih'i taammüden öldürmek suçundan müebbet hapis cezasına çarptırdığı Yener Yermez'in, yakalandığında suçunu itiraf ettiğini hatırlatan Kayseri Emniyet Müdürü Bekir Tanrıkulu, Yermez'in, kendisini yakalayan polislere de, ''Bana 5 milyon lira verseydi onu öldürmezdim'' dediğini aktardı. 
     Kayseri Emniyet Müdürü Tanrıkulu, işadamı Üzeyir Garih'i öldürdüğü iddiasıyla yargılanan ve müebbet hapis cezasına çarptırılan Yener Yermez'in yakalanışındaki ayrıntılarla ilgili sorularını yanıtladı. 
     Yener Yermez'in yakalandıktan sonra suçunu itiraf ettiğini ve tüm delillerin Yermez'in cinayet sanığı olduğunu gösterdiğini belirten Tanrıkulu ''Yermez'in gerçek katil olduğuna kesinlikle emindim'' dedi. 
     Tanrıkulu, ''Yener Yermez, olay anında bıçakladığı kişinin Üzeyir Garih olduğunu bilmediğini itiraf etti. Yermez, kendisini İstanbul'a götüren ekipteki arkadaşlarımıza bana 5 milyon lira verseydi onu öldürmezdim demiş. Öldürdüğü kişinin Üzeyir Garih olduğunu da daha sonra televizyondan öğrenmiş'' şeklinde konuştu. 
     Üzeyir Garih'i öldüren kişinin Yener Yermez olduğunun ortaya çıkartılmasından sonra özel ekipler kurarak çalışmalar yaptıklarını anlatan Tanrıkulu, bunun sonucunda Yermez'in Kayseri'ye gelirken bir yolcu otobüsünde yakalandığını anlattı. 
     
     YERMEZ'İN YAKALANMASINA KADAR OLAN GELİŞMELER 
     Üzeyir Garih'i öldüren kişinin Yener Yermez olduğunun İstanbul Polisi tarafından belirlenmesinden sonra, Yermez'in doğum yeri olan Kayseri'de geçen yıl polis alarma geçti. Yener Yermez'in Kılıçaslan Mahallesi'ndeki evine geçici karakol kuran polis, yakınlarını takibe aldı. 
     Yener Yermez'in yakalanması için polis teknolojinin tüm olanaklarını da kullandı. 
     Yermez'i yakalayan ekipte görev yapan Asayiş Müdürü Hasan Çiftçi, operasyonda 180 polisin görev aldığını belirterek, şunları söyledi 
     ''Yener Yermez'in sabıka dosyasındaki fotoğraflarıyla ailesinden sağladığımız fotoğraflarını bilgisayara yükledik. Teknik ekibimiz Yener Yermez'e değişik biçimlerde saç, sakal ve bıyık eklemesi yaptı. Yener Yermez'in 30 ayrı görüntüsünü, slayt aracılığıyla polis memurlarımıza sürekli olarak gösterdik. Yakalama ekibindeki polislerimiz Yener Yermez'in girebileceği her kılık için, bırakabileceği her sakal tipi için slayt gösterisiyle eğitildi. Yermez'i sakallı olarak yakaladığımızda elimizde zaten top sakallı halinin de slaytı vardı.'' 
     
     YENER YERMEZ'E ATM TUZAĞI 
     Kayseri Emniyet Müdürü Bekir Tanrıkulu da, Yener Yermez'in olaydan sonra İstanbul'da saklandığını yapılan bir telefon görüşmesinden öğrendiklerini belirterek, ''Yermez'in dayısı Ahmet Bayram'ı göz hapsine aldık. Yener Yermez dayısını telefonla arayıp para isteyince İş Bankası'nda hesabı olduğunu ve Bankamatik kartı olduğunu tespit etti. Gece İş Bankası Şube Müdürü'nü evinden alıp bankaya getirdik. Banka müdürü ATM merkezini arayıp olayı bildirdi. Yener Yermez'in hesabındaki paranın bloke edilmesini sağladık. Ertesi gün de bir polis memurumuz Yermez'e annesi Fatma Yermez adına 10 milyon lira gönderdi'' dedi. 
     Tanrıkulu, Yener Yermez'in İstanbul'da ATM'den para çekmek isterken 2 kez polisin elinden kaçtığını da belirterek, şöyle devam etti 
     ''Yener Yermez'in parasız kaldığı için bankamatiklerden para çekmek isteyeceğini biliyorduk. İş Bankası Genel Müdürlüğü, Yermez'in hesabını izleyip bizi sürekli bilgilendirdi. Yener Yermez, bizim gönderdiğimiz 10 milyon lirayı önce İş Bankası Bakırköy şubesinden, daha sonra da Beşiktaş Şubesi'nden ATM'den çekmek istedi. Polis Yermez'i Bakırköy ve Beşiktaş'ta son anda elinden kaçırdı. Yermez'in arkasında birileri olsaydı parasız kalıp 10 milyon lira için bu kadar riski göze almazdı.'' 
     
     SABIKA DOSYASI KABARIK 
     İşadamı Üzeyir Garih'i öldürdüğü için yargılandığı Eyüp 2. Ağır Ceza Mahkemesi tarafından ayrıca, gasp suçundan 15 yıl 1 gün ağır hapis cezası verilen Yener Yermez, bir arkadaşının alacağı için tartıştığı Mikail Yıldırım'ı 24.07.1995 tarihinde Hacı Kasım Mahallesi'nde gece yarısı bıçaklayarak öldürdü. Kayseri Ağır Ceza Mahkemesi tarafından 15 yıl 3 ay 3 yıl hapis cezası alan Yermez, 3 yıl sonra cezaevinden firar etti. Ancak kısa bir süre sonra yakalandı. 
     Cezaların ertelenmesi ve Şartla Salıverme Yasası'ndan yararlanıp 23.12.2000 tarihinde cezaevinden çıkan Yener Yermez, daha sonra askere gitti. 
     Bıçakla adam öldürmek suçu dışında hırsızlık yapmak suçlarından çok sayıda sabıkası da olan Yener Yermez, işadamı Üzeyir Garih'i öldürdüğü iddiasıyla İstanbul'da aranmaya başlandı ve 4 Eylül 2001 tarihinde Kayseri girişinde yolcu otobüsü içerisinde polis ekiplerince yakalanarak gözaltına alındı. 
     Polise, adının ''Cengiz Uçak'' olduğunu söyleyen Yener Yermez'in üst aramasında, çorabının içerisinde Yener Yermez adına düzenlenmiş askeri kimlik bulundu. 
     Yener Yermez, Kayseri'de polise verdiği yazılı ifadesinde, Üzeyir Garih'ten para istediğini, Garih'in kocaman adamsın gidip çalış dediği için sinirlenip öldürdüğünü, öldürdüğü kişinin işadamı Üzeyir Garih olduğunu olay anında bilmediğini söylemişti. 
     





</TEXT>
</DOC>
