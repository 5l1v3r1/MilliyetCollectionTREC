<DOC>
<DOCNO> 147470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun18.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdatlılar, havaalanı etrafındaki mahallelerden merkeze kaçıyor.. 
</HEADLINE>
<TEXT>

     Bağdat Uluslararası Saddam havaalanı etrafındaki mahallelerde yaşayanların evlerini terk ederek, kent merkezine kaçtıkları bildirildi. 
     Reuters muhabiri, Bağdat kent merkezinde rastladığı bazı kişilerin şafak söker sökmez her şeylerini geride bırakarak, havaalanı etrafındaki mahallelerden kaçtıklarını söylediklerini belirtti. 
     Arabasıyla kaçarak kente gelen bir kadın, geçirdiği korkunç geceyi, titreyerek şu sözlerle anlattı 
     ''Gece boyunca patlamalar oldu. Cehennem gibi bir geceydi. Bağdat'a girdiklerini gördük, bütün gece uçaklar bomba attı, topçular ateş etti.'' Araç konvoylarının Bağdat'a gitmekte olduğunu belirten Reuters muhabiri, ''Savaşın Bağdat'a ulaştığı duygusu oluştu, her şey terk edilmiş'' dedi. 
     
     Terkedilmiş şehir Bağdat... 

     Irak'ın başkenti Bağdat'a yaklaşık 20 kilometre uzaktaki Uluslararası Saddam havaalanındaki şiddetli çatışmalardan sonra Bağdat'ın merkezinde sokaklar terk edilmiş durumda. 
     Reuters muhabiri, elektrik kesildiği için Irak devlet televizyonunun yayınının kesildiğini, ancak halen çalışan Irak radyosunun ulusal marşlar ve haber yayını yaptığını belirtti. 
     Kentin her yerindeki barikatlarda bulunan yeşil üniformalı silahlı milislerin dışında yeni bir askeri hazırlık görülmezken, dükkanların çoğunun kapalı olduğu, pompalarını jeneratörlerle çalıştıran bazı benzin istasyonlarında kuyruk olduğu kaydedildi. Elektrik kesintisi nedeniyle benzin istasyonlarının büyük bölümü çalışmıyor. 
     Hava sıcak ve kentin etrafındaki kanallarda yakılan petrolün çıkardığı siyah duman hala Bağdat'ın üstünde dolaşıyor. 
     Çatışmalarda Irak askerlerinin 18 tankı tahrip ettiğini, bir savaş uçağı ve iki helikopter düşürdüğünü belirten askeri sözcü, başkent yakınlarındaki çatışmalarla ilgili bir şey söylemedi. 
     Büyük gazeteler ise kendinden emin başlıklarla yayınlandı. Hükümetin yayın organı El Kadisiye ''İnşallah zaferden eminiz'' manşetiyle çıktı. 
     

     
</TEXT>
</DOC>
