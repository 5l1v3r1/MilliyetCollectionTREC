<DOC>
<DOCNO> 138302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sontur31.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış ABD ile anlaşmaya yakınız 
</HEADLINE>
<TEXT>

     Dışişleri Bakanı Yaşar Yakış, ABD ile ilişkilerin gerginleşmesi, kopması gibi bir havanın söz konusu olmadığını, anlaşmaya yakın olunduğunu söyledi. 
     Yakış, NTV'de canlı yayınlanan röportajda, ABD ile sürdürülen danışmalarda büyük mesafeler kaydettiklerini ve anlaşmaya oldukça yakın noktada olunduğunu belirterek, ''eğer anlaşma olursa tabii ki tezkereyi Meclis'e sevk edeceğiz'' dedi. 
     Amerikalıların Türkiye'nin çeşitli sorulara açıklık getirmesini istediklerini, Türkiye'nin de onlardan bazı konulara açıklık getirmelerini istediğini belirten Yakış, tarafların birbirlerine verdiği cevaplar kabul edilebilir nitelikteyse o zaman tezkerenin Meclis'e sevk edilebileceğini söyledi. 
     Yakış, ''ABD'de 18'in son tarih olduğunu söylediler. Biz de çok zorlarsanız yaparız, ama Meclis'e gittiğimizde tezkerenin reddedilmesi ihtimali vardır. O zaman hem siz hem de biz zarar görürüz. Şu hususları açıklığa kavuşturalım, ondan sonra gidelim, daha güçlü olalım dedik'' diye konuştu. 
     Yakış, ''Amerikalılar ayın 18'inin neden kendileri için önemli olduğunu söylediler. Biz de kendilerine neden o tarihte tezkereyi sevk etmemizin zor olduğunu söyledik. Onlar da anladıklarını söylediler. İlişkiler gergileşmiş, kopmuş gibi bir hava yok'' dedi. 
     
     IRAK'IN GELECEĞİ 

     Yakış, Irak'ın ve Kuzey Irak'ın geleceği ile ilgili bir soru üzerine de, siyasi konularda yapamayacakları şeyler olduğunu belirterek, bir ülkenin ilerideki yapısının ne olacağını, iki kişinin kapalı kapılar ardında oturup kararlaştırmasının doğru olmadığını söyledi. Yakış, ''Irak'ı şu, bu hale getirelim... Bunun ne kadar uluslararası ahlaka aykırı olduğunu kabul edersiniz'' dedi. 
     Musul-Kerkük petrollerinin Irak'taki herhangi bir etnik gruba ya da başka bir gruba verilmesine karşı olduklarını, bunun herhangi bir grubun tekelinde bir doğal kaynak olmadığını, tüm Irak halkının ortak zenginliği olduğunu belirten Yakış, ''Iraklılar da bundan memnun oluyorlardır. Belli bir grup karışıklıktan yararlanıp petrollere el koyuyorum, ben yöneteceğim derse, Irak'ın geri kalan halkı bu zenginlikten yararlanamaz'' diye konuştu. 
     Yakış, ''geçiş süreci konusunda ABD ile anlaşmazlık olup olmadığı'' sorusu üzerine de, bunun kağıtlara dökülmüş, sınırları belirlenmiş ve değiştirilmeyecek bir formata oturtulmadığını gördüklerini, Amerikalıların da bunu böyle söylediklerini, kendilerinin de bunun doğru olduğunu farz ettiklerini anlattı. 
     Irak'ın savaş sonrası durumu konusunda Kosova, Bosna, Afganistan örneğinden esinlenerek model geliştirilmeye çalışıldığını belirten Dışişleri Bakanı, ''İlerledikçe uyarlamalar yapılan bir model olabilir. ABD'nin savaş sonrası düşündüğü senaryo araziye kolayca uygulanacak bir şey değil. Amerikalılar da bunu bu şekilde görmüyorlar. Amerikalıların zihninde bu model kristal bir şekil almış değil, almış olsa yanlış olurdu. Genel çerçeveyi çizip, yaklaştıkça hata yapılan yerleri düzeltmekle ilerlemek gerekir'' diye konuştu. 
     Irak'taki yapının üniter, ama şimdi kuzeyde parlamentosu olan, gümrük kontrolü yapan, silahlı gücü olan, devlete çok yakın bir ''entite'' bulunduğunu belirten Yakış, şöyle devam etti 
     ''Biz onların Bağdat nezdindeki statüleri ne ise o statünün ilerisine geçilmesini arzu etmiyoruz. Biz endişelerimizi Amerikalılara anlattıkça onlar da, Kuzey Irak'ta bir kopma, Irak'ın parçalanması ve önce federasyon ve sonra bağımsız bir devlet ortaya çıkmasının bir istikrarsızlık unsuru olacağını anladıklarını şimdi bize söylüyorlar. Biz Amerika gibi sorumlu bir ülkenin sorumlu yetkililerinin ağzından çıkan şeylerin doğru olduğunu farz etmek durumundayız. Biz Amerika'nın Irak'ın toprak bütünlüğüne halel getirecek bir gelişmeyi desteklemeyeceği görüşündeyiz.'' 
     
     TÜRKMENLERİN KORUNMASI 

     Yakış, Kürtlere verilecek silahların nasıl geri alınacağı ve Türkmenlerin korunması konusunda ise ''1991'de içine düştüğümüz duruma düşmek istemiyoruz bundan ders almak istiyoruz. Ancak bu ABD'yi bizim kadar endişelendirmiyor. 1991'de olduğu gibi silahların bize döneceği bir gelişme olursa, müdahale hakkımız doğar. Yani meşru endişelerimiz tehdit altına girer ve bize durdurma hakkı verir. Biz Kuzey Irak'a savaşmak için girecek değiliz'' dedi. 
     Kürtlere verilen silahların kayıtsız dağıtılmasından rahatsız olduklarını belirten Yakış, ''Tercih ettiğimiz model kime verildiğinin bilinerek o ihtiyaç ortadan kalktığında bunların toplanması ve istenmeyen ellere gitmemesi'' dedi. Yakış, Türkmenlerin ellerine silah vererek korunması yerine, onları bulundukları yerde mevcudiyet gösterip korumanın mümkün olduğunu söyledi. 
     Yakış, kriz geçtikten sonra kurulacak Irak'ta ordunun üniter bir devletin merkezi komutasına bağlı olması gerektiğini belirterek, ''Kuzeyde kolluk kuvvetleri olabilir. Bunlara yetecek silah her zaman bulunabilir ama bunların ağır silahlarla takviye edilmiş olması halinde denge bozulur ve istikrarsızlık olur. Amerikalılar da bunu istemediklerini söylediler. Bu konuda mutabakat oluşmuş durumda'' dedi. 
     
     TÜRK ASKERİNİN MUSUL'A İNMESİ 

     Dışişleri Bakanı Yakış, ''Türk askerinin Musul'un kuzeyine kadar inip inmeyeceği'' sorusuna karşılık da, böyle bir şeyin olmadığını belirterek, ''Sınıra çok yakın bir yerde. Sınırın yeterli miktarda güneyine giderek ama Musul ve Kerkük hattına kadar inmeyen bir yerde durmak şeklindedir'' dedi. 
     Yakış, ne kadar asker gireceği konusunda ise ''Amerikan askerlerinin 1-5 üstünde gibi değil, oldukça üstünde asker girmesi öngörülüyor. Rakamlar konusunda şu anda bir açıklama yapmak uygun düşmez'' dedi. 
     Dışişleri Bakanı Yaşar Yakış, ''ABD ile görüşmelerin 1-2 günden daha fazla devam edecek gibi göründüğü''nün sorulması üzerine de, ''Bu ihtimalin fazla yüksek olmadığını düşünüyorum. Amerikanın özellikle acele etmesi nedeniyle. İrade mevcut olursa cumartesi-pazar çalışılarak geri kalmış olan az sayıdaki unsur - bunlar bir anlamda az bir anlamda çok şeyler - sonuçlandırılabilecek konulardır'' diye konuştu. 
     





</TEXT>
</DOC>
