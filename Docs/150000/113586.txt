<DOC>
<DOCNO> 113586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/siyaset/siy02.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca’nın sabır’ turları 
</HEADLINE>
<TEXT>

Mitinglerde SP lideri Kutan’a eşlik eden Necmettin Erbakan, özellikle Erdoğan’ın güçlü olduğu illere giderek, oyları geri almaya çalışacak 
     ABDULLAH KARAKUŞ Ankara 

     Kapatılan RP’nin siyasi yasaklı Genel Başkanı Necmettin Erbakan, AKP Genel Başkanı Recep Tayyip Erdoğan’ın önünü kesmek için yollara düşüyor. Erbakan, gittiği yerlerde siyasi yasağının 2003 Şubat’ında biteceğini belirterek, "Biraz sabredin, ben geliyorum. Bu çoluk çocuğa oy vermeyin" mesajı veriyor. Mitinglerde SP Genel Başkanı Recai Kutan’a eşlik eden Erbakan, özellikle Erdoğan’ın güçlü olduğu illere giderek, oyları geri almaya çalışacak. 
     Diyarbakır ve Batman’da bugün gövde gösterisi yapmayı planlayan Erbakan, yarın da Bursa ve Ankara’daki mitinglere katılacak. 
     Erbakan, kendisi gibi siyasi yasaklı Şevket Kazan’ı da Erdoğan’ın önünü kesmesi için yollara düşürdü. Kazan da, Kutan’dan ayrı olarak Marmara ve Güneydoğu Anadolu’da mitinglere ve tanıtım gecelerine katılarak, Erdoğan’ı eleştirecek. 
     Erbakan ve Kutan, Erdoğan’ın güçlü olduğu Kayseri ve Kahramanmaraş’a da önümüzdeki günlerde beraber gidecek. Gittiği yerlerde işadamları ve kadınlarla özel olarak görüşen Erbakan, teşkilatlarından da Kutan’ı yalnız bırakmamalarını ve gece gündüz çalışmalarını istiyor. 
     
Fabrikaları kışla yapıyorlar’      Eski RP Genel Başkanı Necmettin Erbakan, Türkiye’den daha zengin bir ülke olmadığını belirterek, "Bu ülkeden zengin ülke yok. Altında maden, üstünde tarım. Ama kurduğumuz fabrikaları, bunlar kışla yapar zaten" dedi. SP Genel Başkanı Recai Kutan ile birlikte Siirt’te düzenlenen mitinge katılan Erbakan, "Milli görüş olmazsa, hiçbir mesele çözülemez. Dışarıyı taklit ettikleri için, onların emirlerine girdikleri için bizim insanımıza hizmet edemezler. Yeniden büyük Türkiye’yi kurup saadeti getireceğiz. Bu IMF, bu hayat, bu millete layık değildir" diye konuştu. 
     Siirt’te 4 bin kişiye hitap eden Kutan da, Türkiye’nin cayır cayır yandığını, memur, işçi ve çiftçinin perişan hale geldiğini savunarak, bu nedenle vatandaşlardan, seçimde çok dikkatli olmalarını istedi. 
     



 SİYASET 

















</TEXT>
</DOC>
