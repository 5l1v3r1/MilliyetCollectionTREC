<DOC>
<DOCNO> 143671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko34.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Kurşunsuz ve süper benzinde ucuzluk yapacağız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, petrol fiyatlarındaki gerileme üzerine dün gazyağında yüzde 1.71'lik bir ucuzluk yaptıklarını, bunu kurşunsuz ve süper benzin fiyatlarında da sürdüreceklerini bildirdi. Yüzde 1.5 TRT kesintisinin kaldırıldığını anımsatan Güler, bunun da fiyatlara yansıtılacağını söyledi. 
     TBMM Genel Kurulu'nda konuşan Güler, elektrik fiyatının büyük ölçüde doğalgaza, doğalgaz fiyatının ise petrole bağlı olduğunu kaydetti. Güler, petrol fiyatlarındaki hızlı tırmanışa karşın 4 aydan bu yana elektriğe zam yapmadıklarını ifade etti. 
     Elektrikteki kayıp ve kaçak oranının yüzde 20-22'lere kadar çıktığını anlatan Güler, özel timler kurduklarını ve bu timler aracılığıyla baskınlar düzenlediklerini dile getirdi. 
     Enerji fiyatlandırılmasındaki çarpıklığın giderilmesi ve şeffaf bir piyasa oluşması için çaba harcandığını vurgulayan Güler, Doğu ve Güneydoğu Anadolu'da yüksek tarife uygulandığı iddialarının doğru olmadığını da kaydetti. Güler, bazı gerçeklerin de konuşulması gerektiğini belirterek, Doğu ve Güneydoğu'da hava çok temizdir. Çünkü sadece ısınma değil, yemekler bile elektrikle pişirilmektedir. Ahırlar elektrikle ısıtılmakta. Fazla sıcak olunca da camlar açılmaktadır. Böylece gökyüzü de ısıtılmaktadır. Bunun da konuşulması lazım" dedi. 
     





</TEXT>
</DOC>
