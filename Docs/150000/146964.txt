<DOC>
<DOCNO> 146964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/yazar/temelkuran.html </URL>
<DATE> 2003/04/02/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bir kadından bir gün geçer 
</HEADLINE>
<TEXT>

     Uyku kokulu pijamaları var üzerinde. Oturuyor, en kendi güzelliğini bilmez güzel haliyle. Hiçbir adamın göremeyeceği, adamlar odalara girince bozuluverecek cam yüzleriyle oturuyor bir eski zaman divanında, bir bakla odada. Üşüyünce divanın yastıklarının arasına kaçıyor çıplak ayakları. Sıkılıyor ayakları sonra, yine çıkıyor ortaya. Ayakları, uzayıp giden bacaklarının en sonunda. Gün ışığı vurunca parlayan tırnakları onların da sonunda. 
     İlk dizesi hep unutulan eski şarkılardan birinin nakaratı takılıyor ağzına. Anne evlerinin eski Türk sanat musikisi günlerinden biri başlıyor o anda. 
     
     "Adamlar" diyor, "Böyle biraz uzak duran, ehemmiyetliymiş gibi duran kadınları seviyorlar. Ama ben yapamam öyle. İnanmıyorum ki öyle yapmaya..." 
     Annelerden öğrenildiğini söylüyor böyle şeylerin, "kendine kıymet vermeyi" bilmelerin, "kendine kıymet verdirtmeyi" bilmelerin. Annesinin notunu kırıyor o sırada. Annesi de bir zaman kendi annesinin notunu kırmıştı bir ara. 
     "Kayıyorum" diyor, "Kaybolmaya ve kaybetmeye kayıyorum". Boynu yana düşüyor, bir tuhaf düşünceye düşüveriyor. "Bir gün delirir miyim " adlı bir korkuya doğru uzanıveriyor boynu. Olur öyle, kadınlar düşünür böyle şeyler. Tuhaf şeyler. Sonra geçince her şey, gülüverirler... Geçirtebilirlerse eğer... 
     "Benim yerimde başkası olsa" diyor, denir ya hep öyle, "Mutlu olurdu belki. İşimizi yapıyoruz, elimiz yüzümüz de düzgün, sevgilimiz falan var, sağlıklıyız filan". Duruyor, durulur ya 
     "Peki neden mutlu değilim ben Diyorum ki bazen, durayım öyle, hiç çabalamayayım artık. Geçsin gitsin bitsin. Ne olur ki Olur yani." 
     Filtresiz bir sigara yakıyor. Yüzünden bir Marlene Dietrich geçiyor. Küçük parmağıyla başparmağını birleştirip dilinin ucundaki tütünü alıyor, evin içine Casablanca’dan bir sahne doluyor. Bu sefer Humphery Bogart Ingrid Bergman’la uçağa biniyor ama yine işler iyi gitmiyor. 
     "İnandırıcı da değil kardeşim" deyince, yeniden Misak - ı Milli sınırları içine giriyor yüzü. "Ne aşk acısı, ne parasızlık, ne başka dert. Bir derdim de yok yani. Peki niye böyleyim ben Anlatamazsın yani kimseye. Komik yani " 
     Birden gülüyor. Yüzünü, hamarat kadınların hızla evleri toparladıkları gibi toparlayıveriyor. Kalkıyor aniden, çay bardaklarını kaldırıyor. "Kahve yapayım mı " diye soruyor. Yüzünde oynayıp duran siyah - beyaz filmden eser kalmıyor. Şimdi artık başka birisi gibi oluyor. İstanbul hala ta ucuna kadar bulut. Görünür gelecekte hala iyi bir şey yok. Ama uyku kokulu pijamalarıyla şakalar yapıyor mutfakta. Gazeteden yıldız falına bakıyor, "akıcı enerjileri" olacakmış bugün, gülüveriyor. Şimdi bu kadınlar niye böyle öyle, öyleyken böyle oluveriyor Hicaz taksimler nasıl aniden bitip, nasıl aniden neşeli makamlara geçilebiliyor 
     Bir kadında bir gün bin gün gibi geçiyor. 
     İnsanın erkek olmadığına sevinesi geliyor. Bunca karışıklığı anlamak zorunda kalmadığı için insan, neredeyse bir "Oh " çekiyor. 
     
     







</TEXT>
</DOC>
