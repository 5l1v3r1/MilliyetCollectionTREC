<DOC>
<DOCNO> 143412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/soneko15.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Merkez Bankası faiz oranlarını düşük tutacak... 
</HEADLINE>
<TEXT>

     ABD ekonomisine dair olumsuz faktörler, Amerikan Merkez Bankası FED'in kısa vadeli faiz oranlarını uzun yılların en düşük düzeylerinde tutmasına neden olacak. 
     ABD'de konunun analistleri ve uzmanlarına göre, Irak'a müdahalenin yakınlaşması, istihdam kayıpları ve enerji fiyatlarının yükselmesi gibi olumsuz güçlerin tümü, zaten hassas ekonomiye zarar veriyor. 
     Bu ortam tüketiciler ve işletmeleri, iş dünyasını daha da ihtiyatlı olmaya sevk ederken, ekonomide canlanma süreci yavaşlıyor ve ABD'nin yeni bir durgunluğa kayabileceği endişeleri körükleniyor. 
     2001 yılındaki durgunluk ile terörist saldırıların etkilerinin giderilmesi için FED federal fon faizini son 41 yılın en düşük düzeyine, yüzde 1.25'e indirmişti. 
     Bazı ekonomistler, FED Başkanı Alan Greenspan ve Federal Açık Pazar Komitesi'ndeki mesai arkadaşlarının TSİ bu geceki toplantısında, federal fon faizini mevcut düzeyinde tutmasını bekliyor. Diğer ekonomistler ise FED'in bu faiz oranını çeyrek puan düşüreceğine inanıyor. 
     Borçlanma maliyetlerinin daha da düşmesi, tüketicileri ve iş dünyasını daha çok harcamaya ve daha fazla yatırıma teşvik ederken, ekonomik büyümeyi de artırabilecek. Bununla birlikte, kimi ekonomist, gelecek aylarda zayıf ekonomik büyüme öngörüyor. 
     Amerikan ekonomisi geçen yılın son çeyreğinde sadece yüzde 1.4 büyüyebildi, bu çeyrekte de yüzde 1.5 veya biraz üzerinde, yılın ikinci yarısında yüzde 2.5 büyüme bekleniyor ki, bu normal performansın altında olacak. 
     Sadece Şubat ayında 308 bin kişi işini kaybedince işsizlik oranı yüzde 5.8'e çıktı. Ekonomistler, işsizlik oranının gelecek aylarda daha da yükselebileceğini tahmin ediyor. Ayrıntılı bilgi için 

http www.federalreserve.gov 
     





</TEXT>
</DOC>
