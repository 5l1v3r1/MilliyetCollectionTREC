<DOC>
<DOCNO> 148672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur18.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şener "Vatandaşlardan bağış almayacağız" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, talep olmasına rağmen vatandaşlardan bağış alma, bu yönde bir kampanya başlatma niyetinde olmadıklarını söyledi. 
     TBMM Genel Kurulu, Başkanvekili İsmail Alptekin başkanlığında saat 15.00'de toplandı. Alptekin, 3 milletvekiline gündemdışı söz verdi. 
     AK Parti Kahramanmaraş Milletvekili Mehmet Yılmazcan gündemdışı konuşmasında, halkın Türkiye'nin ağır borç yükünden kurtarılması için katkıda bulunmaya hazır olduğunu, kendisinin de 1 maaşını bağışlamak istediğini söyledi. 
     Yılmazcan'ın konuşmasını yanıtlayan Başbakan Yardımcısı Şener, Türkiye'de ekonominin her zaman en yoğun gündem maddesi olduğunu belirterek, aşırı borç yükünün en ciddi sıkıntıyı oluşturduğunu vurguladı. 3 Kasım seçimlerinden önce ekonominin içinde bulunduğu durumu tahlil ettiklerini, iktidar olunca ekonomi politikalarını ''borç stokunun azaltılması'' ve ''ekonominin büyümesi'' temelinde oluşturduklarını anlatan Şener, ''Hazırlıklı, kararlı, ne yaptığını iyi bilen bir iktidar olarak görev ve sorumluluklarımızın farkındayız'' dedi. 
     Türkiye'nin yanıbaşında bir savaşın sürdüğünü, Hükümet olarak en yoğun mesailerini bu yönde nasıl tavır alınmasına ayırdıklarını kaydeden Şener, ''Türkiye'nin şu anda Irak konusunda ortaya koyduğu politik tavır, uluslararası alanda en uygun ve kendisine yakışan en uygun tavır olduğu görülüyor. Dünya, Türkiye'nin izlediği politikaya saygı duyuyor. AB, Ortadoğu ülkeleri ve 3. dünya ülkeleri izlediğimiz politikadan memnundur'' diye konuştu. 
     Türkiye'nin izlediği politikanın doğru olduğunu ifade eden Şener, ülke toprakları üzerinden savaş araçları ve yabancı askerlerin geçmemesinin önemine dikkati çekti. 
     
     ''PİYASALARDA OLUMLU BEKLEYİŞ HAKİM'' 
     Savaşın en sıcak günlerinin yaşandığı bir ortamda Türk vatandaşlarının güven içinde olduğunu ve günlük hayatlarını normal olarak sürdürdüklerini anlatan Şener, Borsa'nın yükseldiğini, Dolar'ın düştüğünü ve piyasalarda olumlu bir bekleyişin hakim olduğunu, ayrıca özelleştirmeye de yoğun ilgi olduğunu söyledi. 
     Şener, yatırım ortamının iyileştirilmesi amacıyla Devlet Bakanı Ali Babacan başkanlığında bir çalışmanın sürdürüldüğünü, ayrıca verginin tabana yaygınlaştırılması amacıyla gerekli mekanizmaların oluşturulacağını ifade etti. 
     Vatandaşlardan gelen yardım taleplerinin her türlü takdirin üzerinde olduğuna işaret eden Şener, Hükümet olarak izlenecek politikaları belirlediklerini ve tüm iktisat araçlarını kullanarak ülke kaynaklarını ortaya çıkarma amacı taşıdıklarını bildirdi. Şener, ''Talepler olmasına rağmen Hükümet olarak vatandaşlardan bağış alma, bu yönde bir kampanya başlatma niyetinde değiliz'' dedi. 
     





</TEXT>
</DOC>
