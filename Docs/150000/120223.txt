<DOC>
<DOCNO> 120223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sonspo05.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya - Türkiye maçı İtalyan basınında... 
</HEADLINE>
<TEXT>

     İtalya ile Türkiye arasında dün yapılan özel maçın ardından bugünkü İtalyan gazetelerinde Emre, karşılaşmanın ''başaktörü'' olarak gösterildi. 
     Corriere dello Sport, ''Vieri, Trap'ı kurtarıyor ama İtalya can sıkıyor'' başlığı altındaki haberinde Emre için, ''Gerçekten güzel ve seçme bir gol attı. Takımının en iyisi, dripling yapıyor, sprinte kalkıyor. Sahada kendisini göstermek isteğiyle herşeyi yapıyor. Küçük sihirbaz Milan ile yapılacak derbi maça hazır'' yorumunda bulundu. 
     Gazete, iç sayfasında, ''Vieri, Trapattoni'nin ömrünü uzatıyor'' derken, İtalya'ya beraberlik golünü atan FC Interli futbolcunun, alınan kötü sonuçlarla son zamanlarda ip üstünde olan teknik direktör Trapattoni'yi ''şimdilik kurtardığını'' savundu. 
     Trapattoni için 2002 yılının ''unutulacak yıl'' olduğunu kaydeden Corriere dello Sport, yine de Perrotta, Di Natale ve Nervo gibi genç futbolcuların gelecek için umut verdiğini savundu. 
     La Gazzetta dello Sport da, ''Bizi Vieri düşünüyor'' ifadesini manşetine çıkararak, İtalya Milli Takımı'nın uzun süredir devam eden kötü oyundan bir türlü kendisini kurtaramadığını, teknik direktör Giovannig Trapattoni'nin yalnızca beraberlikle ''nefes alabildiğini'' bildirdi. 
     Tutto Sport ise, ''Trap'ın sonu yok'' başlığı altında 62 yaşındaki İtalyan teknik adamı eleştirmeyi sürdürdü. Sahanın en iyisini Emre olarak gösteren gazete, Türk Milli Takımı hakkında ''Güzel, dinamik ve organize. İtalya'dan bir adım belki de 2 adım daha ileride'' ifadelerini kullandı. 
     Öte yandan Corriere dello Sport Gazetesi bugünkü haberinde, Real Sociedad'ta oynayan Nihat Kahveci'ye geniş yer ayırarak, Avrupa'nın birçok büyük kulübünün bu futbolcunun peşinde adeta kuyruk oluşturduğunu yazdı. 
     Gazeteye göre Real Madrid CF, AC Milan, FC Inter, AC Parma ve FC Juventus, şimdiden Nihat için görüşmelere başladı. 

     
</TEXT>
</DOC>
