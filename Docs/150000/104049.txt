<DOC>
<DOCNO> 104049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo06.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Açık Tenis Turnuvası başlıyor... 
</HEADLINE>
<TEXT>

     Sezonun son ''Grand Slam'' mücadelesi olan ABD Açık Tenis Turnuvası, geniş güvenlik önlemleri altında TSİ bu gece New York'ta başlayacak. 
     New York'un Queens bölgesindeki 23 bin seyirci kapasiteli Arthur Ashe Stadı'nda 14 gün sürecek turnuvanın açılış maçından önce, 11 Eylül saldırılarının kurbanları için saygı duruşunda bulunulacak. 
     Queens'li ünlülerden Tony Bennett ve rapçi Latifah'ın da katılacağı törende, Dünya Ticaret Merkezi'nin enkazında bulunan ve ''Kahramanlar Bayrağı'' olarak adlandırılan ABD bayrağı göndere çekildikten sonra karşılaşmalara geçilecek. 
     Bu yıl çok geniş güvenlik önlemleri alınan tenis turnuvasında seyircilerin maçlara yalnızca küçük bir çanta getirmelerine izin verilirken, tenis tutkunları stada sırt çantası, video kamera, teyp, piknik çantası, teneke veya cam kutuda içecek sokamayacak. Bu arada, daha turnuva başlamadan kortların en seksi isminin kim olduğu tartışması çoktan başladı. 
     Tenis magazin dergisi Ace'in, dünya sıralamasında 11. sırada bulunan 19 yaşındaki Slovak Daniela Hantuchova'yı, 21 yaşındaki Rus raket Anna Kournikova'nın önünde en seksi oyuncu olarak göstermesinin ardından, Hantuchova'nın yıldızı da parlamaya başladı. 
     Kortların içinde ve dışında fiziğiyle göz kamaştıran genç raketin, Kournikova'nın pabucunu dama atması bekleniyor. 
     Kournikova'nın şimdiye dek hiçbir turnuva kazanamamasına karşın Hantuchova, mart ayında Kaliforniya'daki Indian Wells'de eski 1 numaralı raket Martina Hingis'i yenerek ilk tekler şampiyonluğunu kazanmıştı. 
     Spor ve magazin basını ayrıca, geçen hafta Washington'daki turnuvada eski 1 numaralı raket Andre Agassi'yi yenerek ilk turnuvasını kazanan ABD'li James Blake'in de yakışıklı olduğu kadar zeki oyuncu olduğunu yazıyor. 
     Tenis kariyerini sürdürmek uğruna Harvard Üniversitesi'ndeki ekonomi öğrenimini yarıda bırakan Blake, ayrıca DKNY ve Kennth Cole markalarının aranan modeli olmayı sürdürüyor. 
     Şu an dünya sıralamasında 20. olan Blake, geçen yıl 100 tenisçiyi geride bırakarak inanılmaz bir sıçrama yapmıştı. Öte yandan, turnuvayla birlikte dünyanın en ünlü raketlerini de New York sokaklarında görmek mümkün olabiliyor. 
     





</TEXT>
</DOC>
