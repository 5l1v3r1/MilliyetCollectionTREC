<DOC>
<DOCNO> 100991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/soneko21.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların yılsonu beklentisi 1 milyon 850 bin TL. 
</HEADLINE>
<TEXT>

     Enflasyon beklentisi bu ay ve iki ay sonrası için yükselirken, bu yıl sonu ve gelecek 12 aylık dönem sonu için azalıyor. Merkez Bankası, ağustos ayı birinci dönem beklenti anketinin sonuçlarını açıkladı. Ağırlıklı olarak mali kesimdeki karar alıcılar arasında yapılan ankete yanıt verenler ağustos ayı TÜFE artışını yüzde 0.7 ile yüzde 3 oranları arasında tahmin ettiler. Tahminlerin uygun ortalaması ise yüzde 1.8 olarak gerçekleşti. Temmuz ayında yapılan ankette temmuz ayı TÜFE artış beklentisi yüzde 1.5 olarak hesaplanmıştı. Ankete katılanların iki ay sonrası için Ekim 2002 enflasyon tahmini ise yüzde 0.9 ile yüzde 6.4 oranları arasında değişti. Söz konusu tahminlerin uygun ortalaması ise yüzde 3.1 olarak ölçüldü. Temmuz ayında yapılan ankette Eylül 2002 için de yüzde 3.1 oranında enflasyon tahmini ortaya çıkmıştı. 
     
     YIL SONU BEKLENTİSİ DÜŞTÜ 
     Temmuz ayında yüzde 35.7'ye kadar yükselen bu yıl sonu için TÜFE beklentisi, ağustos ayıyla birlikte yeniden düşmeye başladı. Ankete katılanlar bu yıl sonu için yüzde 27 ile yüzde 47 oranları arasında TÜFE artışı tahmininde bulunurken, tahminlerin uygun ortalaması ise yüzde 35'le hükümet hedefine geriledi. Gelecek yıl ağustos ayı sonu için TÜFE'deki yıllık artış beklentisi ise en düşük yüzde 20.4, en yüksek de yüzde 45 olarak belirlendi. Söz konusu tahminlerin uygun ortalaması ise yüzde 31.8 olarak gerçekleşti. Temmuz ayı anketinde Temmuz 2003 sonu için TÜFE beklentisi yüzde 32.3 olarak gerçekleşmişti. 
     
     FAİZ BEKLENTİSİ YÜZDE 60'A GERİLEDİ 
     Beklentiler açısından en keskin düşüş ise Hazine bonosu faiz oranlarında yaşandı. Temmuz anketinde yüzde 68.2 olarak ölçülen üç aylık Hazine ihalesi yıllık bileşik faiz beklentisi son ankette 8 puan gerileyerek yüzde 60'a indi. Hazine ihalelerinde bu yıl sonunda bileşik faizin ineceği düzey ise yüzde 52'ye kadar geriledi. Bu oran da geçen ay yüzde 55 olarak ölçülmüştü. Para piyasası gecelik yılık basit faiz beklentisi ise ağustos ayı için yüzde 68'den yüzde 46'ya geriledi. Merkez Bankası'da faizi yüzde 48'den yüzde 46'ya indirmişti. Aynı piyasada yıl sonu basit faiz beklentisi ise yüzde 43.8'den yüzde 41.9'a kadar geriledi. 
     
     DOLAR KURU 
     Ankete katılanlar bu ay sonu için dolar kurunu ise 1 milyon 500 bin lira ile 1 milyon 800 bin lira arasında tahmin ettiler. Tahminlerin uygun ortalaması ise 1 milyon 650 bin lira olarak hesaplandı. Bu yıl sonu dolar kuru beklentisi ise 1 milyon 550 bin lira ile 2 milyon 400 bin lira arasında gerçekleşti. Bu tahminlerin uygun ortalaması ise 1 milyon 850 bin lira olarak gerçekleşti. 
     
     BÜYÜME BEKLENTİSİ ARTIYOR 
     Merkez Bankası beklenti anketine katılanların bu yıla ilişkin milli gelir büyüme tahminleri ise yeniden yüzde 2.6'ya yükseldi. Ankete katılanlar yüzde 1'lik küçülme ile yüzde 5'lik büyüme arasında GSMH değişme tahmininde bulundular. Bu yıla ilişkin büyüme beklentisi temmuz ayında yapılan iki ankette de yüzde 2.5 olarak gerçekleşmişti. 
     





</TEXT>
</DOC>
