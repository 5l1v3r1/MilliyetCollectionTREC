<DOC>
<DOCNO> 112552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/yazar/altan.html </URL>
<DATE> 2002/10/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Stockholm’e doğru... 
</HEADLINE>
<TEXT>

     İsveç Pen Kulübü, İsveççe’ye de çevrilmiş olan "Büyük Gözaltı", "Bir Avuç Gökyüzü", "Viski", "Küçük Bahçe" üstüne bir panel düzenlemiş. Beni de bir konuşma yapmak için, Solmaz Kamuran’la birlikte Stockholm’e davet ettiler. 
     İlk kez İsveç’e 1963’te gitmiş ve "Unutamadığım İsveç" başlığıyla, uzun uzun yazmıştım yaşayıp gördüklerimi. O gezi anıları, "Bir Uçtan Bir Uca"da da kitaplaştı. 
     
     39 yıl önce ilk kez gördüğüm İsveç’i, şöyle anlatmaya başlamışım o zamanlar 
     İsveç’teyken fıkra boyunu geçmeyen notlar halinde az çok yazmaya çalıştım İsveç’i... Ama aslında onlar İsveç değil, İsveç’in o anda şurasından burasından gözlerime vuran gölgesiydi. 
     Şimdi düşünüyorum bu kitapta İsveç’i, oralara gitmiş bir yazarın kişisel açısından çala kalem mi anlatmalı yoksa uzunca bir araştırmanın incelemeleri içinde mi sunmalı Birincisinde edebiyatın çekici rahatlığı, ikincisinde teknik bilgilerin itici ciddiyeti var. Birincisini aşmamak İsveç’e, ikincisine takılıp kalmak da okuyucuya ihanet olacak gibi geliyor bana... 
     Desem ki, İsveç geceleri, İsveç kadınları, İsveç meyhaneleri belki okunur... Ama İsveç’i tam öğretir mi bize bu Desem ki İsveç’te ormanlar ve orman endüstrisi, İsveç’te gümrük ve ticaret politikası, İsveç’te enerji ve yakıtlar... E doğrusunu söyleyelim şimdi, size de fazla bir okuma arzusu vermez bu... 
     Onun için ikisini de birbirlerine karıştırıp, bir kokteyl yapmaya çalışacağız. Ne gerçek metodlu bir inceleme, ne tasvirlerden ibaret bir albüm... 
     Türkçe merhaba 
     Stockholm Havaalanı, bütün büyük Avrupa şehirlerindeki havaalanları gibi. Hayır değil, ilk bakışta sezilen fakat hemen kelimeye gelmeyen bir başkalığı var. Bodur boylu, tek renkli afişlerindeki okunaklı, kalın, kunt harflere benzeyen fantezisiz, sağlam, inatçı bir rahatlık... Orta Avrupa memleketlerinde sivriler, kavisler ve kubbeler çokçadır... İsveç’te düz çizgiler, bir de o sağlam, inatçı rahatlık hakim... 
     Bizi karşılamaya gelen uzun boylu, orta yaşlı İsveçli sımsıcacık bir gülüşle Türkçe 
     - Merhaba akşam şerifler hayır olsun, dedi. 
     Alamericson’un Türkiye’de uzun müddet bulunmuş bir mühendisini göndermişler bize... 
     İlk İsveçli ve Türkçe... Daha o an biz beğendik bu İsveç’i... 
     Amerika’da da komando okulunu ziyaret ederken yabancı gazetecilerden her birinin yanına aynı memleketten bir öğrenci vermişlerdi. Türkçe ile Arapça arasındaki farkı kavrayamadıkları için hemen de nasibimize bir Arap düşmüştü. Herkes anadiliyle konuşurken, ben terler içinde Arapça talim etmeye çalışıyordum. 
     İsveçli mühendis 
     - Boğaz’dan ne haber, dedi, şimdi gidip levrekle bir tek atsak... 
     Boğaz, balık, rakı... Türkiye’yi tanıyanlar elbette bundan söz açacaklar nükleer araştırmalarınız ne alemde, diyecek değiller ya... 
     Fiyakalı 63 model bir Buick arabaya bindik... Bütün trafik işaretleri kalın çizgili, muntazam, geniş ve sağlam... Ne bir yama, ne bir çukur, ne bir hafif inişli çıkışlı dalga... Ve soldan gidiyor arabalar... 
     Özellikleri 
     Bunların çoğu Avrupa’yı görenlerin bildikleri şeyler... Şimdi geliyoruz yavaş yavaş Avrupa’yı görseler de, İsveç’e gitmeden bilemeyecekleri şeylere... 
     Bir saat sürdü yol... 
     İsveçli boyuna şarkı söylüyordu 
     - Üsküdar’a gider iken aldı da bir yağmur, ah aman amman... 
     Nihayet şehre girdik... Bir ışık yağmuru kapladı etrafı... Caddeler, vitrinler ve Continantal Hotel’in önü... Otel de öyle, çok büyük bir kutu gibi düz çizgili ve gizlenmiş ışıklı... 
     Saate baktım, gecenin on birini geçiyordu. 
     İsveçli 
     - Birer kadeh bir şey içip bir yere gidelim, dedi. 
     - Olur, dedik. 
     Olur İsveç’i bilmeyişin acemiliğinden gelen bir cevaptı bu. O saatten sonra hiçbir yere gidilemeyeceğini ertesi akşam bütün hayatımda ilk defa başıma gelen bir maceradan sonra öğrendim. 
     Nitekim bizim İsveçli otel resepsiyonuyla, garsonlarla uzun uzun konuştu. Anlaşılan 
     - Şurası da açık değil mi, burası da açık değil mi, diye sormuş. 
     Besbelli 
     - Değil, demişler. 
     Bize İsveç’teki kaideleri hemen anlatmak istememiş olacak ki 
     - Kusura bakmayın gidilecek yerler bu akşam kapalıymış, başka bir akşam gideriz, isterseniz bize buyurun. Yalnız karım yatmıştır, onsuz konuşuruz, dedi. 
     "Gidilecek yerlerin tesadüfen o akşam kapalı olması" yol yorgunluğuyla dikkatimizi bile çekmedi. 
     - Rahatsız etmeyelim, dedik. 
     - Aldırmayın canım, dedi gayet güzel konyak var... 
     Ne de olsa Türkiye’de kalmıştı. Türklerin samimiyeti, böyle davetlerde ve ısrarlarda aradıklarını biliyordu. Direnmedik, Türkiye’den gelme halılar, siniler, çiniler ve resimler arasında, alaturka plaklar dinleyerek, geçirmek zorunda kaldık ilk geceyi İsveç’te... 
     
     19 Ekim Cumartesi günü döneceğiz İsveç’ten. Bakalım bu kez neler göreceğiz... 
     
     







Attil İlhan ve Yaşar Kemal 


Stockholm’e doğru... 


Özel eleştirme... 


Allah utandırsın 


Tayyip Bey’de hayra alamet olmayan 


Şeytan Ayetleri 2 mi 


Havadan sudan... 


Paran varsa kolay doktor da olursun, mühendis ve hukukçu da 


"Koşullu tarih" olabilir mi 


Seni bir serçenin gözyaşı kadar sevdim 


Bazı Avrupalılar 


Projesiz particilik 


Kriz sonrasi üniversite tercihleri 


Kendimizi aldatmayalım 


Hem KDV hem ÖTV 


</TEXT>
</DOC>
