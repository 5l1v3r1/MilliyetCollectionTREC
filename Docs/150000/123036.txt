<DOC>
<DOCNO> 123036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur21.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertuğrul Yalçınbayır Türkiye, siyasi kriterler itibariyle hazırdır 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, Türkiye'nin Avrupa Birliği'ne, siyasi kriterler itibariyle hazır olduğunu belirterek, ''Tarih verilmemesi dahi, Türkiye'nin motivasyonunu eksiltmeyecektir. Bu kriterler bizim hedefimizdir'' dedi. 
     Başbakan Yardımcısı Yalçınbayır, Ramazan Bayramı dolayısıyla Bursa E Tipi Kapalı ve Yarıaçık Cezaevi ile Özel Tip Cezaevi'nin bazı bölümlerini ziyaret etti, mahkum yakınları ile sohbet etti. 
     Yalçınbayır, ziyareti sırasında gazetecilere yaptığı açıklamada, tutuklu ve hükümlüler dahil herkesin, özgürlüğün ne demek olduğunu çok iyi bildiğini, özgürlüğü sınırlandırmaya neden olan hususlar konusunda bundan sonra daha hassas olunması konusundaki bilincin yaygınlaştığını söyledi. 
     Türkiye'nin daha büyük bir birlik ve beraberliği, ancak barış ortamında yakalayabileceğini, bunun için şiddet ve suçtan arınmanın son derece önemli olduğunu dile getiren Başbakan Yardımcısı Yalçınbayır, artık yaşananlardan ders alındığını, ülkenin bölünmez bütünlüğünün en önemli husus olarak algılanması gerektiğini vurguladı. 
     Yalçınbayır, bu hassasiyetlerin cumhuriyetin temel nitelikleri ile güçlendirildiğini, insan hak ve özgürlükleri ile de desteklendiğini belirterek, Türkiye'nin evrenselliği yakalama bakımından fevkalade önemli mesafeler katettiğini bildirdi. Bunun en somut örneğinin Avrupa Birliği konusunda ortaya konulan irade olduğuna dikkati çeken Yalçınbayır, şöyle konuştu 
     ''Türkiye, Avrupa Birliği'ne siyasi kriterler itibariyle hazırdır. Siyasal kriterler ölçülebilir nitelikte değildir. Ekonomik kriterler ise bellidir. Enflasyon oranı, dış borcun iç borca oranı bellidir. Diğer kriterlerin ölçütleri de bellidir. Ama siyasi kriterler fevkalede takdire müsaittir. Türkiye, bu süreçte çok önemli mesafeler kattetti ve bir irade ortaya koydu. Bu iradenin en önemlisi de milletin iradesidir.'' 
     
     ''2160 DOLARLIK TEMEL HAK VE HÜRRİYETLER'' 
     Türkiye'de, milletin yüzde 80'inin AB'ye girme iradesi taşıdığını ifade eden Başbakan Yardımcısı Yalçınbayır, şöyle devam etti 
     ''Demokrasi içinde zenginleşmek özgürlüğün önündeki yasal ve fiili engelleri kaldırmak hepimizin görevidir. 2160 dolarlık temel hak ve özgürlükleri, adaleti, demokrasiyi istemiyoruz. Demokratik platform 20 bin dolarlarda daha anlam kazanır, özgürlükler daha önem arz eder. Seyahat etme özgürlüğünüz vardır ama paranız yoksa, sağlıklı yaşam hakkınız vardır ama devlet sağlığa ayırdığı parayı fevkalade düşük tutmuşsa hakkınıza ulaşamazsınız.'' Yalçınbayır, AB'den tarih için tarih alma beklentisi içinde olmadıklarını, somut bir tarih verileceği umudunu taşıdıklarını da vurgulayarak, ''tarihin verilip verilmemesi bizim ilerlediğimiz yolu engellemeyecektir. Bu yol çağdaşlaşma, demokrasi ve özgürlükleri en yukarıya çıkarma yoludur. Hukukun üstünlüğünü gerçekleştirme, kalkınma yoludur'' diye konuştu. 
     Hedeflerinin, Türkiye'yi 2023 yılında dünyanın gelişmiş ilk 5 ülkesi arasına sokmak olduğunu ifade eden Yalçınbayır, bunun için gerekli potansiyelin mevcut olduğunu, bu potansiyeli harekete geçireceklerini bildirdi. 
     Yalçınbayır, Adalet Bakanlığı'nın bütçesinin yüzde 100 oranında artırılacağını da kaydetti. 
     Bir gazetecinin ''AB'den olumsuz bir yanıt çıkması halinde hedefleriniz gecikir mi '' sorusu üzerine de Yalçınbayır, şu yanıtı verdi 
     ''Hiç gecikmez. Bu bizim hırsımızı, arzumuzu artırır. Motivasyonumuzu artırsın diye AB beklentimizin olduğu da doğrudur. Tarih verilmemesi dahil, Türkiye'nin motivasyonunu eksiltmeyecektir. Bu kriterler bizim hedefimizdir. Biz bu kriterleri yakaladıktan sonra AB'ye girmişiz girmemişiz önemli değil. AB hedefi, somut bir hedef olduğu için bu kriterleri yakalamanın zamanını kısaltır. Biz bunu daha da hızlandıracak arzuya ve iradeye sahibiz. Cumhuriyetimizin temelleri, cumhuriyetimizin nitelikleri buna yeter.'' Devlet Bakanı ve Başbakan Yardımcısı Yalçınbayır'ın cezaevi ziyaretlerine, Vali Ali Fuat Güven, Cumhuriyet Başsavcısı Emin Özler, Bursa Barosu Başkanı Asude Şenol da katıldı. 
     





</TEXT>
</DOC>
