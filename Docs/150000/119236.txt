<DOC>
<DOCNO> 119236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sondun02.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, ailesinin sığınması için Libya'ya rüşvet mi teklif etti 
</HEADLINE>
<TEXT>

     Irak Devlet Başkanı Saddam Hüseyin'in, Libya hükümetine ailesi ve bazı üst düzey yetkililerin sığınmasına yardımcı olması için 3.5 milyar dolar teklif ettiği öne sürüldü. 
     İngiliz The Times gazetesinin Trablus'taki kimliği açıklanmayan diplomatlara dayanarak verdiği haberde, Libya Lideri Kaddafi'nin Saddam'ın ve en büyük oğlu Uday'ın ülkesine sığınmalarına izin vermediği, ancak diğer üst düzey yetkililer ile Saddam'ın diğer çocukları ve torunlarına sığınmaları için izin vereceği öne sürüldü. 
     Haberde, istihbarat örgütlerinin ABD yönetimindeki ittifakın Irak'a saldırmaları halinde Saddam'ın ''sonuna kadar'' Irak'ta kalacağını söyledikleri kaydedildi. 
     Gazetede yer alan haberde, Saddam'a sadakatiyle bilinen General Ali Hasan El Mejid'in Trablus'a giderek, Irak'ın, Libya banka hesaplarına ödeyeceği 3.5 milyar dolarlık parayı da içeren anlaşma hakkında görüşmelerde bulunduğu iddia edildi. 
     





</TEXT>
</DOC>
