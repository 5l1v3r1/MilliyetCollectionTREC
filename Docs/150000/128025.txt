<DOC>
<DOCNO> 128025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/spor/spo06.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytanın gör dediği 
</HEADLINE>
<TEXT>

   Rıdvan Dilmen, ilk yarıyı değerlendirdi, üç büyükler için çarpıcı tespitler yaptı 
      
   İKİNCİ Lig A Kategorisi'nde Karşıyaka'yı çalıştıran Rıdvan Dilmen, Süper Lig'i değerlendirdi. Dilmen futbol oynarken sayısız sakatlıklar geçirdiğini de anımsattı ve "Antrenmanlardan kaytarıyordum. Sakatlandığım zaman doktorlar üç ay futbolu yasaklıyordu. Ben bir ay sonra oynuyordum. Bunlar benim sonum oldu. Şimdi birlikte çalıştığım futbolcularda aynı şeyi görünce, Rıdvanlaşma, adam gibi çalış diyorum" diye konuştu. İşte Rıdvan'ın gözüyle üç büyükler 
   
   BEŞİKTAŞ 
   'SÜPER Lig'in kaderi, artık Beşiktaş'a bağlı. Rakipleri ne kadar kazanırsa kazansın, Beşiktaş kaybetmedikçe sorun yok. Zaten 51 maçın 50'sinde kaybetmemiş. Tökezlemeler olacaktır, ama değişiklik yaşanacağını sanmıyorum. Bence Beşiktaş'ın bir alternatif orta sahası yok, ama kulübesi çok zengin. Sergen çıkınca, Ahmed Hassan giriyor. Ahmed Hassan çıkınca Tümer giriyor. Sergen'e hayranım. O oyundan çıkarıldığında televizyonu kapatıyorum. Beşiktaş'ı zirve yarışında sadece Fenerbahçe zorlayabilir." 
   
   FENERBAHÇE 
   'FENERBAHÇE camiasının çok ayrı bir çizgisi var. Çocukluğumdan beri Fenerbahçe, her zaman transfer şampiyonuydu. Hep renkli bir takımdı. Bu sezon aynı kimliği sergileyemedi. Oysa, o havası ve çizgisiyle daha fazla şampiyon oluyordu. Tek değişen bu. Şu anda 3-5 yıl rahatlıkla şampiyon olacak bir takım yaratılabilir. Ancak transferde yanlışlar yapılıyor. Alex alınmak isteniyor, Ortega da takıma dönecek, deniliyor. Ortega dönecekse, Alex'ten vazgeçilmesi lazım. Nobre, Alex, Ortega, Van Hooijdonk, Serhat, Tuncay, hepsini birlikte oynatırsanız, maçlar 7-6 filan biter." 
   
   GALATASARAY 
   'GALATASARAY'IN durumu abartılıyor. Kuruluşundan bu yana devamlı şampiyon olacak değil ya. Bu bir jenerasyon olayı. Yeniden yapılanmaya gidiyorlar. Takımı gençleştirip önlerine de sanırım 3 - 5 yıl vade koydular. Bu nedenle Galatasaray'ın şampiyonluğa oynadığına inanmıyorum. Önümüzdeki yıllarda Fatih Terim ve futbolcuları düzelecektir. Ayrıca Hakan Şükür ve Bülent'te artık ısrar edilmemeli. Onlara madalyaları verilmeli ve teşekkür edilmeli. Ne kadar yetenekli olursanız olun, fizik kapasiteniz iyi olmazsa sıradan hale geliyorsunuz." 
   
   
   
</TEXT>
</DOC>
