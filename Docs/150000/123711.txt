<DOC>
<DOCNO> 123711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sondun07.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Kopenhag zirvesinde ilk gündem maddesi" 
</HEADLINE>
<TEXT>

     Belçika gazeteleri, bugünkü baskılarında Türkiye-AB ilişkilerine geniş yer verirken, bu konunun, Kopenhag zirvesinin gündeminde ilk sırada yer aldığını yazdılar. 
     Muhafazakar La Libre Belgique gazetesi, ''Türkiye Sorunu Kopenhag Zirvesinde' başlıklı haberinde, zirvede ''3 önemli dosyanın yan yana ele alınacağını'' yazdı ve bunları, ''Türkiye'nin tam üyeliği'', ''Kıbrıs'' ve ''Avrupa savunması'' olarak sıraladı. 
     ''Zirvede 10 adaya katılım için yeşil ışık yakılacak, oysa kendinden söz ettiren tek aday Türkiye'' denilen haberde, Türkiye konusunda işin içinden çıkamayan diplomatların, ''Kopenhag, kelimenin tam anlamıyla soğuk bir zirve olacak'' dedikleri kaydedildi. 
     Müzakereleri 2005'te başlatmayı öneren Almanya ve Fransa'ya karşı, daha süratli davranılmasından yana olan Belçika, İngiltere, İtalya ve Yunanistan'ın tavır aldıklarını belirten gazete, ''Dönem Başkanı Danimarka'nın, Türkiye'ye Kopenhag'da tarih vermeyi reddettiğini'' yazdı. 
     AB dışişleri bakanlarının Brüksel'de bugün yapılan Genel İşler Konseyi'nde konuyu ele alacaklarını, ancak ''bütün kartları ellerinde bulundurmadıklarını'' belirten ''La Libre Belgique'', ''Ankara'nın güçlü adamı Tayyip Erdoğan'ın yola çıktığını'' anlattı ve ''ABD'nin, stratejik nedenlerle Türkiye'nin tam üyeliğini şiddetle savunduğunu'' ifade etti. 
     Türkiye'nin çifte standart istemediği üzerinde duran gazete, ''15'ler, memnun olmayan bir Türkiye'nin, Avrupa'nın istikrarı açısından hayati olan iki dosyayı olumsuz etkileyebileceğini biliyorlar'' dedi. 
     ''Ankara, Kıbrıs'ın AB'ye girişine engel olamaz ama BM'nin çabaları başarısız kalırsa adanın bölünmesi bir AB kararıyla onaylanmış olacak'' ifadelerine yer veren gazete, ''Türkiye'nin tatmin edilmemesi halinde, Avrupa Güvenlik ve Savunma Politikası'nı AGSP bloke etmeyi sürdürebileceğini'' de yazdı. 
     La Derniere Heure gazetesi de Türkiye'nin ısrarla AB kapısını çaldığını, çifte standart istemediğini belirtti. 
     Recep Tayyip Erdoğan'ın ABD temaslarına dikkat çeken gazete, Amerikalıların AB'yi bir Hıristiyan kulübü olarak görmek istemediklerini ifade etti. 
     





</TEXT>
</DOC>
