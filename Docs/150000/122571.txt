<DOC>
<DOCNO> 122571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/guncel/gun10.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye adına dolandırdılar... 
</HEADLINE>
<TEXT>

İstanbul Belediyesi’nin öğrencilere eğitim yardımı yapmasını fırsat bilen dolandırıcılar, vatandaşlardan para toplamak için sahte fatura bile bastırdı 
     İSTANBUL Milliyet 

     İstanbul Büyükşehir Belediyesi dolandırıcılardan yakasını kurtaramıyor. Belediyenin adını kullanarak sahte fatura dahi bastıran dolandırıcıların son icraatı, "Belediye Sorunları Danışma Bürosu" oldu. Bir açıklama yapan İstanbul Büyükşehir Belediyesi, belediye hiyerarşisi içinde yer almayan makam ve unvanlar kullanarak kendilerini tanıtan ve bu yolla para toplayan kişilere karşı vatandaşları uyardı. 
     
     Sözde eğitim yardımı... 
     Büyükşehir Belediyesi Beyaz Masa yetkilisi Gökhan Gökbayrak, belediye adına Beyoğlu’nda bir lokantada iftar yemeği düzenlenmek istendiğini, hatta bunun için kapora dahi bırakıldığını söyledi. Gökbayrak, dolandırıcıların belediyenin üniversite öğrencilerine eğitim yardımı yapmasını fırsat bilerek, üniversite öğrencileri için belediye adına çeşitli kuruluşlardan yardım toplanmaya çalıştığını, bunun için fatura dahi bastırdıklarını anlattı. Gökbayrak, konuyla ilgili şöyle konuştu 
     
     Bayramı dört gözle bekliyorlar 
     "Eğitim yardımı yapan vatandaş, daha sonra bizi aradı. Kendisine kesilen faturayı da gönderdi. Durumu polise bildirdik. Fatura üzerindeki adres ve vergi numaralarının sahte olduğu tespit edildi. Dolandırıcılar özellikle ramazanı, bayramları ve yılbaşlarını gözlüyor. Yılbaşına doğru ajanda bastırmak için yine ortaya çıkacaklardır. Vatandaşlar bu kişilere dikkat etmeli." 
     



 GÜNCEL 




















</TEXT>
</DOC>
