<DOC>
<DOCNO> 132031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sonspo14.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe takımını taşıyan uçak tehlike atlattı... 
</HEADLINE>
<TEXT>

     Fenerbahçe, Antalya kampını tamamlayıp bugün uçakla İstanbul'a dönerken, Antalya'dan kalkış sırasında uçağın otomatik fren sisteminde meydana gelen kilitlenme nedeniyle tehlike atlattı. 
     Kalkış için piste doğru hareketlenen THY'nin A 340 Airbus uçağının, fren sisteminde meydana gelen kilitlenme nedeniyle pistten sağa doğru kaydığı bildirildi. Bu durum uçaktakileri paniğe sevkederken, yaklaşık 15 dakikalık bir bekleyişin ardından, uçağın yeniden kalkış yapılacak piste doğru döndürüldüğü ifade edildi. Pilotun yaptığı anonsun ardından uçağın güvenli bir şekilde Antalya'dan ayrıldığı bildirildi. 
     Uçakta futbolcuların ve diğer yolcuların bu durumdan oldukça tedirgin oldukları, özellikle Ceyhun'un uçaktan inmek istediği öğrenildi. Teknik sorumlu Oğuz Çetin ve antrenör Nurettin Yıldız'ın başta Ceyhun olmak üzere futbolcuları sakinleştirdiği ve yaklaşık 1 saat süren yolculuk sırasında futbolcuların son derece stresli oldukları öğrenildi. 
     Uçağın normal bir şekilde İstanbul'a inmesinin ardından da futbolcu ve yolcuların bir hayli rahatladıkları gözlendi. 
     Bu arada, Antalya Devlet Hava Meydanları İşletmesi Baş Müdürü Hasan Özşahin, uçağın pistte giderken sağa kaydığını, ancak daha sonra güvenli bir şekilde kalkışı yaptığını söyledi. 
     
     FENERBAHÇE YARIN İZİNLİ 
     Antalya kampını tamamlayan Fenerbahçeli futbolcular yarını dinlenerek geçirecek. 
     Sarı-lacivertliler, ikinci yarı hazırlıklarına 22 Ocak Çarşamba günü yapacağı çift antrenmanla sürdürecek. 
     





</TEXT>
</DOC>
