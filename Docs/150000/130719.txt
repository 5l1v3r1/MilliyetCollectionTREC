<DOC>
<DOCNO> 130719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun05.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABC televizyonu Irak'ta 350 binden fazla askere ihtiyaç olabilir.. 
</HEADLINE>
<TEXT>

     Amerikan ABC televizyonu, ABD'nin Irak'ta 350 binden fazla askere ihtiyaç duyabileceğini ileri sürdü. 
     ABC televizonunda adının açıklanmasını istemeyen kaynaklara dayandırılan programda, bu sayının ABD Başkanı George Bush'un bu görev için belirlediğinin çok üstünde olduğu belirtilirken, Savunma Bakanı Donald Rumsfeld'in cuma günü Körfez'e çok sayıda Amerikan birliğinin gitmesi için talimat verdiği hatırlatıldı. 
     Rumsfeld'in talimatıyla gelecek haftalarda Körfez'deki Amerikan askeri sayısının 150 bini geçeceği hatırlatılan programda, bu konuşlandırma talimatının sadece bir başlangıç olabileceği ve Irak'a yönelik savaş ve işgal planları için Körfez'deki Amerikan askeri sayısının sonuçta 350 bini geçebileceği yorumunda bulunuldu. 
     Amerikan askerlerinin sayısının savaşın ilk aşamasında ABD'nin elde ettiği başarıya, Irak'ın kimyasal silah kullanıp kullanmayacağına ve özellikle sivillerin direnişinin boyutuna bağlı olacağı belirtilen programda, bazı Amerikalı yetkililerin ABD'nin Irak'ın bazı yerlerini işgal etmesinin ve ülkenin bazı kesimlerinde savaşı sürdürürken diğer kesimlerinde de milyonlarca insanı besleyebileceği görüşüne yer verildi. 
     
     ABD, BM'DE IRAK VE KUZEY KORE'Yİ KONUŞMAK İSTİYOR 
     Bu arada, ABD'nin 20 Ocak'ta BM nezdinde yapılacak terörizm konulu bakanlar toplantısında Irak ve Kuzey Kore'yi gündeme getirmeyi planladığı bildirildi. 
     ABD Dışişleri Bakanlığı sözcüsü Richard Boucher tarafından yapılan açıklamada, BM Güvenlik Konseyi'nin dönem başkanlığını yürüten Fransa'nın girişimiyle yapılacak toplantıda iki krizi ele almamanın mantıklı olmayacağını belirtti. 
     Boucher, ''Sanıyorum, dışişleri bakanları biraraya geldiğinde diğer bütün konuların yanı sıra Irak ve Kuzey Kore gibi konuları ele alma fırsatını yakalamış olacaktır'' dedi ve Fransa Dışişleri Bakanı Dominique de Villepin'in başkanlık edeceği toplantıda ABD Dışişleri Bakanı Colin Powell'ın hazır bulunacağını söyledi. 
     





</TEXT>
</DOC>
