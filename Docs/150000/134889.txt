<DOC>
<DOCNO> 134889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur27.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağcılar'da silahla vurulduktan sonra otomobilden atılan kişi öldü 
</HEADLINE>
<TEXT>

     Bağcılar'da silahla vurulduktan sonra otomobilden yola atılan kişi, hastaneye kaldırılırken öldü. 
     Demirkıran Mahallesi Velioğlu Caddesi Nihan Sokak'a giren ve plakası bezle sarılı kırmızı renkli otomobilden, yola bir kişi atıldı. 
     İçinde bazı kişilerin bulunduğu otomobil hızla olay yerinden uzaklaşırken, vatandaşlar tarafından Özel Akademi Hastanesi'ne kaldırılmak istenen Osman Tali, yolda hayatını kaybetti. 
     Başka bir yerde vücudunun çeşitli yerlerinden 4 kurşunla vurulan Tali'nin, ölmeden önce isim vererek, kendisini kan davası nedeniyle, çek senet tahsilatı, kurşunlama ve yaralama olaylarından dolayı İstanbul Organize Suçlar Şube Müdürlüğü'nce aranan bir kişinin vurduğunu söylediği iddia edildi. 
     Bu arada, Bahçelievler Çavuşbaşı Mahallesi'ndeki Bağlar İlköğretim Okulu'nun yanında plakası alınamayan otomobildeki kişilerce ateş açılması sonucu, Hayati İlhan ve Mert Delican yaralandı. 
     Saldırıyı gerçekleştiren kişiler aynı araçla kaçarken, İlhan ve Delican Özel Gelişim Hastanesi'nde tedavi altına alındı. 
     Polis, her iki olaya ilişkin başlattığı soruşturmayı sürdürüyor. 
     





</TEXT>
</DOC>
