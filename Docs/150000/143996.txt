<DOC>
<DOCNO> 143996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo27.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala Beşiktaş ile İnönü'de final maçı oynayacağız... 
</HEADLINE>
<TEXT>

     Galatasaray'da, performansıyla eleştirilen futbolcular arasında yer alan Ümit Davala, Beşiktaş ile BJK İnönü Stadı'nda final maçı oynayacaklarını söyledi. 
     Denizlispor maçında kötü futbol oynamadıklarını dile getiren Ümit Davala, Florya Metin Oktay Tesisleri'nde, takım arkadaşı Suat Kaya ile düzenlediği toplantıda, ''Dün akşam haksız bir yenilgi aldık. Rakibimiz haklı bir galibiyet aldığını söylüyor. Ancak, galibiyeti hak eden bizdik'' dedi. 
     Ümit Davala, bundan sonra ligde 10 tane final havasını taşıyan maç oynayacaklarını dile getirerek, ''Beşiktaş ile aramızda 3 puan fark var. Onların bir maçı da eksik. Ancak, bu fark kapanmayacak diye bir şey yok. Beşiktaş ile BJK İnönü Stadı'nda final maçı oynayacağız. O zamana kadar bütün maçlarımızı kazanmalıyız'' diye konuştu. 
     
     ELEŞTİRİLER 

     Kendisi hakkında medyada yapılan eleştirileri umursamadığını ima eden Davala, gazete okumadığını, televizyon da seyretmediğini belirterek, ''Benim için önemli olan hocamın hakkımdaki düşünceleridir'' dedi. 
     Ümit Davala, her zaman elinden gelenin en iyisini yapmaya çalıştığını kaydederek, şöyle devam etti 
     ''Kötü oynarsam, hocam değişikliği yapar. Beni kadroya alıyorsa, güveniyor demektir. Bana hep oyunumu nasıl bulduğumu soruyorlar. Bunlardan bıktım artık. Bazen kötü oynayabiliriz, ancak kötü mücadele etmeyiz. Art niyetli değiliz. Bugün kötü oynayalım diye maça çıkmayız.'' Elazığspor maçını seyircisiz oynayacak olmalarının dezavantaj olacağını belirten Ümit, bu maçta sahada futbolcular arasında yapılacak konuşmalara dikkat etmek zorunda kalacaklarını ifade etti. 
     Ümit Davala, dünkü maçta tek golü atan Ersen Martin'i de tebrik ederek, ''Müthiş bir vuruş yaptı. Biz ise rakibe 1,5 pozisyon vererek yenildik'' diyerek sözlerini tamamladı. 
     Suat Kaya ise Denizlispor maçında yenilerek büyük bir avantaj kaybına uğradıklarını dile getirerek, şampiyonluk yolunda sonuna kadar mücadele edeceklerini söyledi. 

     
</TEXT>
</DOC>
