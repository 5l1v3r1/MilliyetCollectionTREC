<DOC>
<DOCNO> 133392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun05.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de okuyan yabancı öğrencileri polis izleyecek.. 
</HEADLINE>
<TEXT>

     Amerikan Federal Soruşturma Bürosu FBI, terörizmle savaşta yeni bir boyut açarak, üniversite kampüslerinde, polislerin de yardımıyla yabancı uyruklu öğrencilerin her hareketini gözleyecek. 
     Amerikan Göçmen ve Vatandaşlık Dairesi, bu amaçla yabancı öğrencilerin bilgisayar kayıtlarının tutulacağı bir sistemi bu ay devreye sokuyor. 
     Washington Post gazetesi ve CBS televizyonunda yer alan haberlere göre FBI, Amerika'ya zarar vermek isteyebileceğinden şüphelenilen veya vizesinin süresi dolmuş öğrencileri takibe aldı. 
     ABD'nin ayrıca, şüphelendiği 50 bin Iraklıyı sorgulamaya başladığı ve potansiyel terörist hücreleri, casuslar ve terörizmle mücadelede yardım edebilecek kişilere ilişkin bilgi topladığı belirtiliyor. Bu soruşturmalarda, Irak lideri Saddam Hüseyin'i devirmeye yardım edecek kişilerin de bulunması ümit ediliyor. ABD topraklarında, yaklaşık 300 bin Iraklı'nın yaşadığı ve bunların çoğunlukla Michigan, California, Texas, Illinois, Pennsylvania ve Tennessee'de bulundukları belirtiliyor. 
     New York ve Washington'daki 11 Eylül terörist saldırılarından bu yana FBI'ın, özellikle yüzlerce kampüs polisiyle yakın çalışma içine girdiği ve ''Ortadoğu kökenli'' öğrencileri yakın takibe aldığı da, Amerikan basınındaki haberlerde yer alıyor. ABD'de, 200 binden fazla yabancı öğrenci bulunuyor. 11 Eylül saldırılarını, ülkeye öğrenci vizesiyle giren Suudi asıllılar düzenlemişti. 
     Ülkedeki bütün yabancı uyruklu öğrencilerin bilgisayar kayıtlarının tutulacağı bir sistemi devreye sokacak olan Amerikan Göçmen ve Vatandaşlık Dairesi'nin bu kararı, üniversitelerin yetkilileri, insan hakları savunucularıyla Müslüman örgütlerin liderleri tarafından şiddetle eleştiriliyor. 
     Öte yandan, FBI'ın bazı yerel bürolarının, üniversitelerden, yabancı öğrencilerin detaylı kayıtlarını talep ettikleri belirtiliyor. 
     





</TEXT>
</DOC>
