<DOC>
<DOCNO> 105938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sonspo17.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Hocası Kaya "Evli futbolcular daha verimli oluyor" 
</HEADLINE>
<TEXT>

     Adanaspor Teknik Direktörü Bahri Kaya, bekar futbolcuların otel ve lojman yaşamlarının, performanslarını olumsuz etkilediğini belirterek, ''Evli futbolcular düzenli yaşamlarından dolayı daha verimli oluyorlar'' dedi. 
     Bahri Kaya, futbolcuların eğitimi ve toplumsal yaşamlarının gelişimi konusunda önceki yıllara göre önemli aşamalar kaydettiklerini, özellikle evli futbolcuların antrenman ve maçlarda daha istekli davrandıklarını gözlediklerini söyledi. 
     Adanaspor'da 2 sezondur görev yaptığını belirten Kaya, bu zaman içinde Mutlu, Gökmen, Murat Bölükbaş ve 2 gün önce de Volkan Öztürk'ün evlendiklerini, Timur ve Ümit'in de yakın zamanda evliler kervanına katılacağını kaydetti. 
     Bekar sporcular için ''Otel ve lojman yaşamının'' ızdırap olduğunu belirten Kaya, doğal olarak beslenme ve dinlenme konusunda da istenilen programlara uyulmadığını ifade ederek, şöyle devam etti 
     ''Futbolcular, sürekli gözönünde bulunan kimseler. Bu nedenle yaşamları, hareketleri ve kıyafetleri bile herkesin yakın ilgisini çeker. 
     Bu otel, misafirhane ve lojmanda kalanlar için daha da dikkat çekicidir. Bekar futbolcu, bu açıdan sıkıntılı bir yaşam sürer. Birçok davete gitmek istemez. Ayrıca, kötü beslendiği için ishal ve benzeri hastalıklara yakalanma şansı yüksektir. 
     Evli futbolcular böyle bir kaygı yaşamıyorlar. Antrenman ve maçlarda daha verimli oluyorlar. Ayrıca, maç sonrasında duygularını eşleriyle paylaşmaları da çok önemlidir. Antrenman veya maçtan sonra doğru evlerine giderler. Görev yaptığım takımlarda, futbolcuların evlenmeleri için her türlü olanağı sağlıyorum.'' 
     
     ''YABANCILAR EŞLERİNİ GETİRDİ'' 
     Kaya, yabancı futbolculardan Timko, Pachola ve Kennedy'nin eşlerini ülkelerinden getirmelerini sağladığını, Halilagiç'in ise bekar olduğunu bildirdi. 
     Evli futbolcuların eşlerinin belirli günlerde toplanmalarının da yararını gördüklerini belirten Kaya, konuşmasını şöyle tamamladı 
     ''Takımda 15 evli, 10 bekar futbolcumuz bulunuyor. Evli futbolcuların çoğunlukta olmasının he zaman yararını görüyoruz. Futbolcular, eşleriyle biraraya gelerek kaynaşıyorlar. Bu durum, takımın motivasyonu açısından çok önemli. Doğum günleri, evlilik günleri ve özellikle kazanılan bir maçın ardından yapılan yemekli toplantılarda biraraya geliyoruz.'' Adanaspor'un kadrosundaki evli futbolcuların isimleri şöyle 
     Atilla, Ali Yılmaz, Murat Şahin, Timko, Mehmet Ali, İlker, Mevlüt, Mutlu, Gökmen, Güngör, Kennedy, Pachola, Murat Bölükbaş, Necati ve Volkan Öztürk. 
     Bekar futbolcular ise şunlar 
     Timur, Ümit, Ali Asım, Ercan, İbrahim, Umut, Emilov, Alpaslan, Halilagiç ve Murat Özatak. 
     





</TEXT>
</DOC>
