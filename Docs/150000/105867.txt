<DOC>
<DOCNO> 105867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/yazar/uras.html </URL>
<DATE> 2002/09/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bizim Kemal’in işi zor mu zor 
</HEADLINE>
<TEXT>

     CNN Türk’ün programında Deniz Baykal, Milliyet’ten Murat Sabuncu’nun, Hürriyet’ten Enis Berberoğlu ile Erdal Sağlam’ın sorularını cevapladı. 
     Deniz Baykal programa "ekibi" ile katılmıştı. "Ekibi"nden Kemal Derviş’i yanına oturtmuştu. Fakat hitap ederken "Kemal" diye yakınlık gösterdiği "Bizim Kemal"e söz bırakmadı. 
     Deniz Baykal her soruda, soruyu cevaplayacak yerde "meydan nutku" attı. "Meydan nutku"nun her bölümünde de Türkiye’nin bütün sorunlarının suçunu kendi dışındaki politikacılara attı. Sanki politika sahnesine yeni çıkıyordu. 
     Deniz Baykal 1973 yılından bu yana otuz yıldır politikanın içinde olduğunu, Erbakan ile sekiz ayı aşkın süre, 11’ler ile bir yıl sekiz ayı aşkın süre, Tansu Çiller ile üç ayı aşkın süre hükümet sorumluluğunu paylaştığını unutmuş görünüyordu. 
     Deniz Baykal’dan çağdaş sosyal demokrat CHP’nin neler yapacağını, Kemal Derviş’in seçim öncesi ve seçim sonunda parti çalışmalarına nasıl katkı sağlayacağını açıklaması bekleniyordu. 
     Ama programı izleyenler gördü ve anladı ki, Deniz Baykal her şeyi biliyor. Onun "Bizim Kemal’in bilgisine, deneyimine, katkısına" ihtiyacı yok. Sadece "Bizim Kemal"e mi Hayır "A Takımı" olarak partinin vitrinine konulan partililere de ihtiyacı yok. 
     
Vurkaç kültürü var’ diyor      Deniz Baykal kamu kesiminin yanında, özel kesimin de bütünü ile yozlaştığını söylüyor. 
     İş dünyasında kapkaç ve vurkaç kültürünün egemen olduğunu, yatırım, istihdam, üretim ve ihracatın hedef olmaktan çıktığını belirtiyor. 
     Deniz Baykal faiz yükünün ağırlığını biliyor. Bütçe açıklarının borçlanmaya neden olduğunu, borçlanmanın da faiz sorununu ortaya çıkardığını söylüyor. Fakat bütçe açıklarının nasıl kapatılacağı konusunda bilgi vermiyor. Tam tersine vergi yükünü hafifletme düşüncesini dile getiriyor. Güvene dayalı olarak faiz oranlarının gerilemesi ile iç borcun kolaylıkla çevrilebileceğini söyleyenlere katılıyor. 
     Deniz Baykal ülkenin toparlanması ve ekonominin kendi ayaklarının üstünde durması için bir programa ihtiyacı olduğuna işaret ettikten sonra, "O program belli bir şekilde ortaya konuldu. Uygulandı" diyor. IMF tarafından hazırlanan programı benimsiyor ve bu programı uygulamayı sürdürme niyetini açıklıyor. 
     Bu söyleşide "CHP’nin yerleşmiş devletçilik imajı"nı silmek için Deniz Baykal’ın gösterdiği gayret, söyleşinin dikkatleri en fazla çeken bölümü oldu. 
     
Derviş’i sigorta olarak görüyor      Deniz Baykal diyor ki "CHP çağdaş bir sosyal demokrat partidir. Bir merkezi kumanda ekonomisi anlayışı içinde kesinlikle değildir. Kaynak tahsisini pazar ekonomisinin gerçekleştireceği temel anlayışı kabul etmektedir. Pazar ekonomisine inanıyoruz. Kemal Derviş’in CHP içinde yer alması bu konuda tereddüdü olan insanları umarım rahatlatmıştır." 
     Bu açıklamalardan Deniz Baykal’ın Kemal Derviş’i kamuoyuna karşı CHP’nin devletçilik ilkesini terk ettiğinin "sigortası" olarak vitrine çıkaracağı anlaşılıyor. 
     Her şey iyi de, Deniz Baykal "CHP’nin nasıl bir çağdaş sosyal demokrat parti" olduğunu, "çağdaş sosyal demokrasinin ilkelerinin neler olduğunu, CHP’nin çağdaş sosyal demokrat parti olarak çağdaş, sosyal ve demokrat olmayan diğer partilerden farkını ve üstünlüğünü bir türlü anlatmıyor. Veya anlatamıyor. Halbuki seçim nutukları diye adlandırılan uzun, başı sonu olmayan konuşmalar yerine halkın beklediği mesajlar bunlar... 
     
     







Sezen’in konseri 


Saydamlık seli gümbür gümbür geliyor... 


İstanbul için... 


İttifaklar... 


CHP’de Derviş olgusu ne mi .. 


Ya, başbakan Derviş diye bağırırlarsa 


Dev aynası 


Veriler gecikirse kriz gözlenemez 


Biz de bu dünyada yaşamıyor muyuz 


Türk doktorun Ermeni hastası... 


Sezen’e DEHAP çengeli 


Keşke AKP’nin 1 değil 10 Mumcu’su olsa... 


Bizim Kemal’in işi zor mu zor 


Diyanetfetva bekle 


</TEXT>
</DOC>
