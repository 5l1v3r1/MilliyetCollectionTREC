<DOC>
<DOCNO> 113760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur37.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çılgın" astsubay "akıllı" çıktı 
</HEADLINE>
<TEXT>

     Antalya Manavgat'ta Aralık 2001'de bazı banka şubelerinin otomatik silahlarla taranmasının tutuklu sanığı olan ve olaydan sonra ordudan ihraç edilen Murat Zencirli'nin akıl sağlığının yerinde olduğu belirlendi. 
     Antalya 1. Ağır Ceza Mahkemesi'ndeki duruşmaya, ilk duruşmada sevk edildiği Manisa Ruh ve Sinir Hastalıkları Hastanesi'nde bulunan sanık Murat Zencirli ile tutuksuz yargılanan sanık erler katılmadı. Mahkeme heyetince, Murat Zencirli hakkında Manisa Ruh ve Sinir Hastalıkları Hastanesi'nden gönderilen sağlık raporu okundu. 
     Raporda, Zencirli'nin akıl sağlığının yerinde olduğu belirtildi. Kısa süren duruşmada, sanık Murat Zencirli'nin avukatı, müvekkilinin olayın olduğu günlerde psikolojik durumunun bozuk olduğunu savunarak, akıl sağlığıyla ilgili daha kapsamlı rapor alınması için Murat Zencirli'nin, İstanbul Adli Tıp Kurumu'na sevk edilmesini talep etti. 
     Mahkeme heyeti, sanık avukatının talebini kabul ederek, Zencirli'nin, İstanbul Adli Tıp Kurumu'na gönderilmesine karar verdi ve duruşmayı erteledi. 
     
     50 YILDAN FAZLA CEZA İSTENİYOR 
     Manavgat'ta meydana gelen olayda, banka şubeleri ile birçok işyeri, Oymapınar Özel Asayiş Bölük Komutanı Astsubay Kıdemli Üstçavuş Murat Zencirli ve emrindeki erler tarafından, askeri araçtan otomatik tüfeklerle taranmıştı. 
     Olayın ardından Zencirli ile emrindeki erler Manavgat Jandarma Komutanlığı'na teslim olmuş ve Isparta Askeri Cezaevi'ne gönderilmişlerdi. 
     Antalya 1. Ağır Ceza Mahkemesi Heyeti, 7 ay sonra hakim karşısına çıkan 6 eri, ''silahlı tehdide maruz kalarak suçu işledikleri'' kanaatiyle ilk duruşmada tahliye etmiş, komutanları Murat Zencirli'yi de hastaneye sevk etmişti. 
     Tahliye edilen 6 er, Manavgat'taki birliklerine yeniden dönerek, vatani görevlerine devam ederken, astsubaylıktan ihraç edilen tutuklu sanık Murat Zencirli, hakkındaki çok sayıdaki suçlama nedeniyle 50 yılı aşkın hapis cezası istemiyle yargılanmaya başlandı. 
     





</TEXT>
</DOC>
