<DOC>
<DOCNO> 132938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo13.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kulübü Yüksek Divan Kurulu yarın, toplanıyor... 
</HEADLINE>
<TEXT>

     Fenerbahçe Kulübü Yüksek Divan Kurulu'nun olağan toplantısı yarın yapılacak. 
     Göztepe'deki Semiha Şakir Okulları Salonu'nda gerçekleştirilecek toplantıda, Fenerbahçe Kulübü Yönetim Kurulu'nun 2002 yılı faaliyetleri değerlendirilecek. 
     Profesyonel futbol şubesi hakkında görüşmelerin de yapılacağı toplantıda, sicil kurulunda uzun yıllar görev yapan Nejat Dalay'a hizmetlerinden dolayı plaket verilecek. 
     Toplantıda son olarak, yarın Fenerbahçe Burnu'nda düzenlenecek törenle temeli atılacak sosyal tesislerin projesi ve maliyeti, yüksek divan kurulu üyelerinin onayına sunulacak. 
     Yüksek divan kurulu genel sekreteri Kemal Belgin, yaklaşık 2 milyon dolar maliyet öngörülen tesislerin son derece modern standartlarda inşa edileceğini söyledi. Belgin, çok amaçlı olarak kullanılacak tesislerde, kulübün su sporları şubeleri için de çeşitli birimler yer alacağını kaydetti. 
     Bu arada Fenerbahçe Kulübü Yönetim Kurulu'nun, futbol şubesi hakkındaki görüşmeler kısmında yaşanabilecek tartışmaların medyaya yansımaması için toplantının basına kapatılması isteğinde bulunduğu öğrenildi. Toplantının basına açık olup olmayacağının bugün belli olacağı bildirildi. 

     
</TEXT>
</DOC>
