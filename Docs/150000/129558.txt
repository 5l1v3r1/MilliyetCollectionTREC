<DOC>
<DOCNO> 129558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo13.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütahyaspor Kulübü başkanı felç oldu... 
</HEADLINE>
<TEXT>

     İkinci Futbol Ligi B Kategorisi A Grubu'nda ilk yarıyı son sırada bitiren Kütahyaspor'da, kulüp başkanı Cahit Özel, felç teşhisiyle hastanede tedavi altına alındı. 
     Alınan bilgiye göre, sezon başında belediye, odalar ve işadamlarının destek vaadleriyle kulüp başkanlığına seçilen Cahit Özel, verilen sözlerin yerine getirilmemesi üzerine başgösteren mali sıkıntıları aşmak için yoğun çaba sarfetti. 
     Takımın üst üste aldığı yenilgilerle ligin dibine demir atması, tüm girişimlerinin sonuçsuz kalması sonucu yaşadığı sıkıntılar, Özel'in sağlığını olumsuz etkiledi. Geçen ay kalp krizi geçirerek ölümden dönen başkan Özel, istifaya karar vererek genel kurulu olağanüstü toplantıya çağırdı. 
     Geçen hafta sonu yapılan olağanüstü genel kurula da yalnızca 3 kişinin katılması üzerine morali bozulan ve ''Bu kulüp için sağlığımı tehlikeye attım, insanların duyarsızlığını anlayamıyorum'' diyerek yakınan Cahit Özel, gece yeniden rahatsızlanarak hastaneye kaldırıldı. 
     Kütahya Devlet Hastanesi yoğun bakım servisinde tedavi altına alınan Özel'in, damar tıkanması sonucu sol tarafının felç olduğu belirtildi. 
     Öte yandan Kütahyaspor'un geçen hafta çoğunluk sağlanamaması nedeniyle ertelenen genel kurulu, yarın Kütahya Kültür Sarayı'nda yapılacak. Başkanlık için ise henüz bir aday çıkmadı. 

     
</TEXT>
</DOC>
