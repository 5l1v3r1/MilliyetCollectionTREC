<DOC>
<DOCNO> 133611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun08.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a operasyonun 1 Mart'ta başlayacağı öne sürülüyor... 
</HEADLINE>
<TEXT>

     ABD Başkanı George Bush'un Irak lideri Saddam Hüseyin'i devirmeye kesin karar verdiği ve kritik tarihin 1 Mart 2003 olduğu öne sürüldü. Olası bir operasyonun 100 saat ya da en fazla 6 gün sürmesi planlanıyor. 
     İnternetten yayın yapan Debka Files adlı sitede çıkan habere göre Bush, ''koalisyon oluşturulsun ya da oluşturulmasın, BM denetçileri Irak'ta kitle imha silahı bulsun ya da bulmasın, Güvenlik Konseyi destek versin veya vermesin, Fransa, Almanya ve Çin karşı çıkmaktan vazgeçsin ya da vazgeçmesin'' harekatı kesin olarak başlatacak. 
     Debka Files'a bilgi veren Washington'daki kaynaklar, Bush'un nihai kararını Şubat ayının son haftasında alacağını söylediler. Öngörülen takvim ise şöyle 
     ''23-25 Şubat günleri Amerikan işgal gücü tam olarak oluşturulacak ve harekete geçmeye hazır hale gelecek. 
     ABD Genelkurmay Başkanı General Richard Myers ve harekatı yönetecek olan General Tommy Franks, o tarihte Başkan Bush'a hazırlıkların tamamlanmadığını bildirdikleri takdirde, harekatın kısa bir süre daha ertelenmesi olasılığı bulunuyor. 
     Olası bir harekatın 100 saat ya da en fazla 6 gün sürmesi öngörülüyor ve tüm hazırlıklar buna göre yapılıyor. Askeri komutanlar, operasyonun bu süre içinde bitirilemeyeceğine kanaat getirirlerse, Başkan Bush ek kuvvetlerin bir araya getirilmesi için komutanlara daha fazla zaman tanıyacak.'' Haberde harekatın yoğun Cruise füzesi saldırısı ve hava bombardımanıyla başlayacağı, bunun hemen ardından paraşütçü komandoların kitle imha silahları depolarını ele geçirerek imha etmeye başlayacakları kaydedildi. 
     Debka Files, harekatın esas itibarıyla Amerikan ve İngiliz birliklerince yapılacağını, ancak ''Türkiye, Ürdün ve Mısır'ın da gizli müttefik olduklarını'' öne sürdü. 
     
     BM'YE DARBE 
     Debka Files, ABD'nin harekatı BM desteği olmaksızın başlatması durumunda BM'nin ölümcül bir yara alacağını da ileri sürdü. Haberde siyasi gözlemcilerin, ABD'nin BM'yi hiçe sayarak Irak'a savaş açması durumunda BM'nin nasıl ayakta kalacağı sorusunun gündeme geleceği görüşünü savundukları vurgulanıyor. 
     Bu durumun farkında olan Bush'un, BM'yi geçen yıl uyardığı ve ''Irak karşısında hareketsiz kaldığı takdirde BM'nin, Cemiyeti Akvam'ın akıbetine uğrayacağını'' söylediği hatırlatıldı. 
     





</TEXT>
</DOC>
