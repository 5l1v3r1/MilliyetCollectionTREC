<DOC>
<DOCNO> 101913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur30.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesir'deki orman yangınında uçaklar niye kullanılmadı 
</HEADLINE>
<TEXT>

     Türk Hava Kurumu THK Genel Sekreteri Bican Erçakır, orman yangını söndürmede uçakların tüm dünyada ''baş araç'' konumunda olduğunu belirterek, '' Engebeli arazideki yangınlarda uçak kullanılmaz diye bir şey yok'' dedi. 
     Erçakır, Balıkesir'in Kepsut İlçesi'nde önceki gün çıkan yangında, THK uçaklarının ''bilinçli'' olarak kullanılmaması sonucu zararın büyüdüğü iddiaları üzerine gündeme gelen ''yangınlarda uçak kullanımına'' ilişkin açıklama yaptı. 
     Erçakır, basında yer alan iddiaların ''THK'yı bağlamadığını'', ancak engebeli arazideki orman yangınlarında uçakla mücadele yapılamayacağı yönündeki açıklamalara katılmalarının söz konusu olmadığını söyledi. 
     Erçakır, kurumun, kendi imkanları ile edindiği 2.5 ton kapasiteli 15 uçağı yaz aylarında Orman Bakanlığı'na masrafları tutarında kiralandığını belirterek, bu uçakların geçen yıl 112, bu yıl da 1 Haziran'dan bu yana 66 orman yangınında kullanıldığını bildirdi. 
     Orman yangınında, yer ekipleri ve helikopterle yapılan mücadeleden önce uçakla yapılan müdehalenin önemli olduğunu ve tüm dünyada uçakların orman yangınlarında ''baş araç'' olarak kabul edildiğini anlatan Erçakır, şöyle konuştu 
     ''Orman yangınlarında uçak baş araçtır, helikopter değildir. Engebeli arazideki yangınlarda uçak kullanılmaz diye bir şey yok. Tabii çok kuytu yerlere uçağı sokmak mümkün değil. Ama bu, bütün engebeli arazilerde kullanılmaz demek değildir. Uçaklar devamlı kullanılmıştır. Türkiye'nin arazisi zaten engebelidir. Bizim uçaklarımız, geçen yıl 112 orman yangının söndürülmesinde başarıyla görev yaptı. Bu uçakların en önemli özelliği, çok süratli hareket edebilmeleri ve dolum kolaylığıdır.'' Erçakır, THK uçaklarının, 5'erli halde İzmir-Selçuk, İstanbul ve Çanakkale'de konuşlu olduğunu ve yangına hazır halde beklediklerine işaret ederek, Kepsut'taki orman yangınlarına istek yapılmadığı için müdahale edilmediğini söyledi. 
     Orman Bakanı Nami Çağan'ın ''THK uçaklarına, yangın bölgesinin sarp olması ve her yerden su imkanının olmaması nedeniyle yangın söndürmede görev verilmediği'' yönündeki açıklamasınada değinen Erçakır, ''Geçen yıl aynı bölgedeki yangına müdahale ettik. Uçaklarımız konuşlandıkları yerlerden dolu olarak kalkarlar, suyunu yangın sahasına boşalttıktan sonra Balıkesir'e intikal ederek, buradan su alabiliyorlar'' diye konuştu. 
     
     UÇAK KULLANIMININ, HASARI AZALTACAĞI İDDİASI 
     Erçakır, Kepsut'taki yangınlarda, helikopter yerine uçağın tercih edilmiş olması halinde, olayın daha az hasarla atlatılabileceği iddialarına ilişkin olarak da, ''olmuş bitmiş bir olayın üzerine yüklenmenin çok doğru olmadığını, ancak bazı yangınlarda ilk müdahalenin önemli olduğunu'' kaydetti. 
     Erçakır, iklim koşulları nedeniyle yangının hızlı yayılma gösterebileceğine işaret ederek, ''Bazı olaylarda, yangının ilk çıktığı an çok hassastır, o anda hızlı yaklaşırsanız olayı küçültürsünüz'' dedi. 
     





</TEXT>
</DOC>
