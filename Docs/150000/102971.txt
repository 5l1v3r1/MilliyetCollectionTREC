<DOC>
<DOCNO> 102971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo17.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız ''Hocayla konuştum, anlayış göstermedi'' 
</HEADLINE>
<TEXT>

     A Milli Futbol Takımı aday kadrosuna çağrılan, ancak sakatlığı nedeniyle katılamayan ve disiplin kuruluna sevk edilmesi gündemde olan Beşiktaşlı futbolcu İlhan Mansız kendini savundu. 
     İlhan, bugün Beşiktaş Futbol Takımı Menajeri Sinan Engin ile birlikte BJK Nevzat Demir Tesisleri'nde basın toplantısı düzenledi. İlhan, 5 hafta önce menüsküs ameliyatı geçirdiğini, çok basit bir operasyon olmasına karşın uzun süre sahalara dönemediğini hatırlatarak, şunları söyledi 
     ''Normalde bu ameliyat sonrası 2-3 hafta içinde düzeliyorsunuz. Ancak bende ağrılar sürdü. Bu nedenle de kontrol amacıyla Almanya'ya gittim. Şenol hocayla da görüştüm. Hedefimin bir an önce sahalara dönmek olduğunu, bu nedenle de tedavi olmam gerektiğini söyledim. Ancak Şenol Güneş maalesef anlayış göstermedi ve kamp sonrası tedavi olabileceğimi bildirdi.'' Kendisi için 1 günün bile çok önemli olduğunu belirten İlhan Mansız, Almanya'da yapılan kontrolde yeniden ameliyat olma olasılığının çıktığını belirterek, ''Menüsküsümde 2 yırtık var. Biri buradaki ameliyatta temizlendi. 2'sini tamamıyla alamıyorlar. Çünkü bu çok riskli. Benim menüsküs yırtığım 4 yıldır vardı. Adalelerim güçlü olduğu için idare ediyordum. Ama Dünya Kupası'ndan dönüşte ağrılarım artınca artroskopi oldum. Dün disiplin kuruluna sevk edildiğimi duyunca şok oldum ve İstanbul'a döndüm'' dedi. 
     İlhan, bir basın mensubunun, ''Daha önceki kamplarda Şenol Güneş'le aranızda bir sorun mu oldu '' biçimindeki sorusuna, ''Ben kasıt aramıyorum. Bu konuda da yorum yapmak istemiyorum. İkinci kez ameliyat olmam söz konusuyken, disiplin kuruluna sevk edilmeme bir anlam veremiyorum'' yanıtını verdi. 
     
     ''CEZA ALSAM DA GÖREVE HAZIRIM" 

     Golcü futbolcu, ceza alması durumunda, daha sonraki dönemlerde milli takıma gidip gitmeyeceği yolundaki bir soruyu da, ''Bu bir milli görevdir. Ben seve seve her zaman milli takımda oynamaya hazırım. Ceza da alsam, böylesine bir milli davada her zaman için görev yaparım. Bunun için de kişisel sorunları hiçbir zaman düşünmem'' diye yanıtladı. 
     
     MENAJER ENGİN'İN TEPKİSİ 

     Beşiktaş Futbol Takımı Menajeri Sinan Engin ise milli takım aday kadrosu açıklandıktan sonra İlhan için gerekli her prosedürü uyguladıklarını ve futbolcularının affı için resmi yazıyı Futbol Federasyonu'na gönderdiklerini kaydetti. 
     Gönderdikleri resmi yazıyı basın mensuplarına da gösteren Engin, ''Biz İlhan için uzun zaman önce Almanya'da randevu aldık. Ayrıca ben Şenol Güneş ve Haluk Ulusoy ile de görüştüm. Oradan iyi haber gelirse aynı gün akşam kampa katılacağını belirttim. Ancak buna rağmen disiplin kuruluna sevk edileceğini öğrendik'' dedi. 
     Engin, milli takım yetkililerinin, ''İlhan Mansız'dan haberimiz yok'' dediklerini hatırlatarak, şunları söyledi 
     ''Biz, hem Şenol Güneş'in, hem de Can Çobanoğlu'nun ağzından inanılmaz şeylerin söylendiğini duyuyoruz. Kamptaki futbolcuları bile Bakın İlhan gibi yaparsanız sizin de sonunuz böyle olur diye tehdit ediyorlarmış. Biz, Şenol Güneş'ten daha duyarlı olmasını istiyoruz. Bir teknik direktör, futbolcusunu kaybetmekten çok kazanmayı düşünmeli. Ancak Şenol Güneş, futbolcusunun idare etmeyi ve korumayı bilmemiştir. Güneş izin verdim deseydi, olaylar bu duruma gelmezdi. İlhan'ı disiplin kuruluna sevk ederek, demek ki bu futbolcuyu bir daha kadroya almayacaklar. Şenol hoca maalesef futbolcusunu korumamıştır.'' 
     
     GÜNEŞ VE ÇOBANOĞLU'NA SİTEM 

     Engin, kimseye görevini öğretmek durumunda olmadıklarını belirterek, Milli Takımlar Teknik Direktörü Şenol Güneş ve menajer Can Çobanoğlu'na, İlhan'ın ameliyatı sonrası aramadıkları için sitem de etti. 
     İlhan'ın Dünya Kupası'nda milli takım için ter döktüğünü ve alınan başarıda katkısı bulunduğunu vurgulayan Engin, ''Ancak herşeye rağmen, İlhan ameliyat olduktan sonra ne Güneş, ne de Çobanoğlu arayıp bir geçmiş olsun bile demedi. Bize durumunu bile sormadılar. Futbolcularla yalnızca kampta ilgilenilmez'' dedi. 
     
     ''İLHAN'I YEDİRTMEYİZ" 

     Engin, İlhan'ın milli takım oyuncusu olduğunu, ama herşeyden önce Beşiktaş'ın oyuncusu olduğunun unutulmaması gerektiğini kaydederek, ''İlhan bizim futbolcumuzdur ve kimseye yedirtmeyiz. Her türlü hakkımızı da ararız'' dedi. 
     Milli takım teknik heyetinin, kendilerinden İlhan için bilgi almadan bu futbolcuyu kadroya çağırdığını belirten Engin, ''İlhan, uzun süredir sakatlığı nedeniyle oynayamıyor. Bize durumu sorulabilirdi. Biz İlhan'ı bir an önce sahalara döndürmeye çalışıyoruz. Cumartesi günkü İstanbulspor maçında da belki oynatabileceğimizi düşünüyorduk. Bizim için 1 gün bile çok önemli. Milli takım kampına katılması durumunda ancak perşembe günü bize gelebilecekti. Tedavisini nasıl yapacaktık '' diye konuştu. 
     
     ''DURUMU RÜŞTÜ'DEN FARKLI'' 

     İlhan Mansız'ın durumunun, kaleci Rüştü ile kıyaslandığını hatırlatan Engin, sözlerini şöyle sürdürdü 
     ''İlhan'ın durumu Rüştü'den farklı. Rüştü, şu an takımında oynayan bir futbolcu. İlhan ise henüz forma giyemiyor. Bu nedenle Rüştü'nün kampa katılıp sonra tedaviye gitmesi normaldir. Ancak İlhan'ı, Beşiktaş Kulübü olarak bir an önce iyileştirip sahalara döndürmek istiyoruz. Bunun için seferber olduk. Ama maalesef bu konuda insancıl davranılmadı ve olay tırmandı.'' 
     
     ''FUTBOLCU KÖLE DEĞİLDİR'' 

     Engin, futbolculara hiçbir biçimde köle gibi bakılmaması gerektiğini ifade ederek, ''Futbolcu köle değildir. Her çağrıldığında gidecek diye birşey yok. İlhan'ın milli görevden kaçması mümkün değildir. Şenol hoca O'na olanlara katlanırsın demiş. Bu da doğru değil. Bir futbolcuyu kaybetmek yerine kazanmak daha önemlidir'' dedi. 
     
     ULUSOY'A ÇAĞRI 

     Engin, Futbol Federasyonu Başkanı Haluk Ulusoy'a da çağrıda bulunarak, ''Biz sayın Ulusoy ile de bu konuları görüşmüştük. Kendisinin konuyu ele almasını ve dikkatle eğilmesini istiyoruz. Böyle bir değeri milli takımdan uzaklaştırmayalım'' dedi. 
     

     
</TEXT>
</DOC>
