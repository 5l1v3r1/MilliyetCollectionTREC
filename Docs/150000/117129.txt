<DOC>
<DOCNO> 117129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun08.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Seçimler siyasi istikrar getirebilir" 
</HEADLINE>
<TEXT>

     Belçika'da yayınlanan Le Soir gazetesi, ''seçim sonuçlarına göre Türkiye'nin istikrarlı bir yönetime kavuşabileceğini, herkesin dileğinin bu olduğunu'' yazdı. 
     Gazete, birinci sayfasının büyük bölümünü Adalet ve Kalkınma Partisi Genel Başkanı Recep Tayyip Erdoğan'ın Atatürk portresi önündeki bir fotoğrafına ayırdı ve ''Erdoğan ordu karşısında'' başlığını kullandı. 
     ''Erdoğan'ın, genelde yapmacık tavırlı olan politikacılardan farklı şekilde, basit ve açık bir lisanla konuşarak seçmenin karşısına çıktığını'' belirten gazete, ''bu liderin yasaklı durumu nedeniyle ülkeyi yönetemeyecek olmasının çelişki olduğu'' yorumunu yaptı. 
     ''Erdoğan'ın, AB karşıtı Necmettin Erbakan'ın partisinde politikaya atıldığını'' yazan ve siyasi geçmişi hakkında bilgiler veren Le Soir, ''AK Parti'nin kuruluşu ile bu politikacının eski İslamcılardan uzaklaştığını, çevresine Refah Partisi'nin modern kanat gençlerini ve orta-sağ politikacıları topladığını'' yazdı. 
     ''Erdoğan'ın 'Değiştim' sloganı ile ortaya çıktığını, ancak özellikle basını ikna etmekte zorlandığını'' kaydeden gazete, ''oğlunun düğünündeki hediyelerden geldiğini belirttiği 170 bin dolar olayının da, bu politikacının dürüstlük imajına gölge düşürdüğü'' görüşünü savundu. 
     Erdoğan'ın İstanbul Belediyesi'ni yönetimini ''gerçek başarı'' olarak nitelendiren Le Soir, ''Ancak bir devlet yönetiminden daha çok uzak'' ifadesini kullandı. 
     Le Soir ayrıca, ''AK Parti'nin başarısından ziyade, geleneksel partilerin yedikleri tokadın çarpıcı gözüktüğünü'' yazdı. CHP'yi ''Kemalist sol'', AK Parti'yi ''ılımlı İslamcı'' olarak nitelendiren gazete, ''seçim sonuçlarına göre Türkiye'nin istikrarlı bir yönetime kavuşabileceğini, herkesin dileğinin bu olduğunu'' belirtti. 
     Erdoğan'ın ilk açıklamalarına ve AB yandaşı tavrına yer veren gazete, ''Türkiye'de laiklik ilkesinin vazgeçilmez olduğu ve tehdit altında bulunmadığı'', ''Silahlı Kuvvetler'in Milli Güvenlik Kurulu çerçevesinde siyaseti kontrol etmeyi sürdüreceği'', ''İslamcıların Erbakan gibi hatalar yapmayacakları'' yorumunda bulundu. 
     Le Soir, ''AK Parti'den korkmak lazım mı '' başlıklı bir yorumda da, ''bu partinin icraatı ile değerlendirileceğini'' belirtti ve ''Türk Silahlı Kuvvetleri, modern Türkiye'nin kurucusu Mustafa Kemal Atatürk'ün laik mirasına saygıyı her zaman garanti altına almıştır. AK Parti'nin tesadüflere bağlı maceralara atılması, intihar olur'' ifadelerini kullandı. 
     Gazete, AB'nin de seçim sonuçlarını ''temkinli'' değerlendirdiğini ve icraat beklediğini yazdı. 
     Muhafazakar La Libre Belgique gazetesi de, ''Atatürk'ün kurduğu Türkiye Cumhuriyeti'nin laiklik ve bölünmezliğinin garantörü olan Türk Silahlı Kuvvetleri'nin nasıl bir tavır izleyeceğinin merak konusu olduğunu'' belirterek, ''Erdoğan'ın güven vermeyi hedefleyen açıklamalar yaptığını ve türban tartışmalarına öncelik vermeyeceğini gösterdiğini'' bildirdi. 
     Gazete, ''ılımlı İslamcıların, laik, modern ve tüm dinlere saygı gösteren bir devlet yapısıyla uyum sağlamakta iddialı olduklarını, Avrupa'nın Hıristiyan demokrat partilerini örnek aldıklarını'' yazdı. 
     La Libre Belgique, ''AK Parti'nin İslamcı nitelendirmesini reddettiğini, kendini demokrat ve liberal olarak tanıttığını, geçmişin hatalarından uzak durduğunu, ılımlı yaklaşımının seçim başarısında büyük etken olduğunu, her şeye rağmen icraatının görülmesi gerektiğini'' yazdı. 
     La Derniere Heure gazetesi de, ''AK Parti'yi hemen yargılayıp mahkum etmemek gerektiği, seçim sonuçlarının siyasi istikrar getirebileceği'' görüşlerine yer verdi. 
     Gazete, Türkiye'nin, Belçikalı turistlerin bir numaralı tercihleri olduğunu hatırlatarak, ''turizm sektöründe panik yaşanmadığını, sadece bazı kişilerin seyahat acentalarını arayarak bilgi istediklerini, çünkü İslamcı kelimesinin, önünde ılımlı sıfatı bulunsa dahi, endişe verdiğini'' yazdı. 
     





</TEXT>
</DOC>
