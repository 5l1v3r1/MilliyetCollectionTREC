<DOC>
<DOCNO> 146830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sonspo04.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler saçmalıyor... Milli maç için casus iddiası... 
</HEADLINE>
<TEXT>

     İngiltere'de yayınlanan The Daily Telegraph ve The Guardian gazeteleri, Türkiye Futbol Federasyonu'ndan bir yetkilinin, İngiltere Milli Takımı'nın dün yaptığı antrenmanı videoya aldığını ve böylece İngiltere'nin yarın oynanacak maçtaki gizli gücünün belirlenmeye çalışıldığını öne sürdü. 
     The Guardian, ''Casus, İngiliz elmasını çalmaya çalıştı'' derken, İngiliz Milli Takımı'nın Slaley Hall'de yapılan antrenmanını çeken söz konusu kişinin, böylece Teknik Direktör Eriksson'un kafasında takımını sahaya 4-4-2 şeklinde bir düzenle çıkarma planının bulunduğunu tespit edebildiğini iddia etti. 
     Futbol Federasyonu görevlisinin kimliğinin, Türk Milli Takımı'nın kaldığı otele 30 mil uzaklıktaki İngiliz Milli Takımı kampının bulunduğu otelin lobisinde Türk gazetecilerle karşılaşınca ortaya çıktığını da öne süren gazete, söz konusu kişinin, bandı federasyonu için çektiğini kabul ettiği iddiasında da bulundu. 
     Antrenmanın ilk 15 dakikasının basına ve kameralara açık olduğunu, ancak bundan sonra basının kibarca dışarı davet edildiğini ve asıl antrenmanın ise bundan sonra başladığını yazan Guardian, son zamanlarda rakibi filme almak gibi eylemlerin sık görülür olduğunu belirtti. 
     Durumun ortaya çıkmasından sonra İngiliz Milli Takımı Teknik Direktörü Eriksson'un planlarını değiştirmeyi ciddi ciddi düşündüğünü de öne süren Guardian, Türk Futbol Federasyonu'ndan olduğuna inanılan kişinin, ceketinin altınki kamera ile antrenmanı filme aldığına dair iddiaların İngiliz Futbol Federasyonu tarafından kanıtlanmasının ise kolay olmayacağını bildirdi. 
     Telegraph Gazetesi'nde yer alan aynı yöndeki haberde ise ''Türk ajan, İngiliz Milli Takımı kampına sızdı'' başlığı kullanıldı. Gazete, Türk Futbol Federasyonu'ndan olduğuna inanılan bu kişinin, seçilmiş taraftarların ve yerel halktan bazı kişilerin izlemesine izin verilen antrenmanı izlemekle kalmayıp, Goran Eriksson'un futbolcularını oynayacakları mevkiye yerleştirmesini de filme aldığını iddia etti. 
     Telegraph, aslında İngiliz Milli Takımı'nın sahada dizilişinin Türkiye için çok da sürpriz içermediğini belirtirken, Türk Milli Takımı'nı ''detay delisi'' olmakla suçladı. Bu bağlamda Bülent'in de adam adama marke edeceği Owen'ın üç saatlik bir videosunu izleyip, hücum oyuncusunun nerelerde ve nasıl akın başlattığını anlamaya çalıştığını öne süren Telegraph, Türkiye Milli Takımı kalecisi Rüştü'nün ise bu maçta Manchester ve Arsenal tarafından dikkatle izleneceğini bildirdi. 
     The Times gazetesi de milli takım antrenmanının Türkiye Futbol Federasyonu'nun bir görevlisi tarafından gizlice filme çekildiği iddiasına yer verdi. Gazete, bununla Eriksson'un bu maç için gizli bir silahının bulunup bulunmadığının anlaşılmasına çalışıldığını öne sürdü. 

     
</TEXT>
</DOC>
