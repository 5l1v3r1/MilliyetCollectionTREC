<DOC>
<DOCNO> 134321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sonspo07.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray... Xaiver savunmanın ortasında stoper 
</HEADLINE>
<TEXT>

     Galatasaray, ikinci yarı hazırlıklarını sürdürdü. 
     Teknik Direktör Fatih Terim yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren idmanın başında futbolculara test uygulandı. 
     Terim, idmanın başında oyuncularına istasyon çalışması yaptırırken, elindeki kronometresiyle yapılan hareketlerin hızını ölçtü. Fatih Terim'in bu çalışma sırasında bir hayli neşeli olduğu görüldü. 
     Antrenmanın son bölümünde çift kale maç oynanırken, yedek ağırlıklı takım, as takımı, Arif'in golüyle 1-0 yendi. 
     Xaiver'in, Emre Aşık ile birlikte as takımın savunmasının ortasında stoper olarak oynaması dikkat çekti. 
     Terim, bir pozisyonda Mehmet Polat'ı, Berkant'a sert girmesi nedeniyle orta sahaya kadar gelerek uyarırken, genç futbolcuları da yanına çağırarak, yaptıkları hataları anlattı. 
     Antrenmanda sakatlıkları süren Ümit Karan, Bülent ve Pinto koşu yapmakla yetinirken, Batista, Suat Kaya ve Hakan çalışmaya katılmayarak tedavi oldu. 
     Üst solunum yolu enfeksiyonuna bağlı ateş ve halsizlik yaşayan Kerem antrenmana çıkarken, Mondragon, kaleci antrenörü Eser Özaltındere yönetiminde ayrı çalıştı. 
     Dünkü antrenmana katılmayan Suat Usta ise takımdan ayrı çalışırken, izinli olan Lukunku idmanda yer almadı. Çalışmayı altyapı antrenörleri de izledi. 
     Galatasaray, ikinci yarı hazırlıklarını akşam yapacağı antrenmanla sürdürecek. 
     
     XAİVER-REVİVO DOSTLUĞU 

     Galatasaray'ın iki yeni transferi Xaiver ve Revivo'nun idmanlarda kısa sürede yakınlık kurması dikkat çekti. 
     İki futbolcu antrenmanda yan yana koşarken, pas idmanında da birlikte çalıştı. 
     Bu arada Xaiver, PAF takımdan idmana alınan Volkan'a yaptığı sert hareketten sonra, genç futbolcunun yanına gidip özür diledi. 
     





</TEXT>
</DOC>
