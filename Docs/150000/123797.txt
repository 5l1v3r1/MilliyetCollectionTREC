<DOC>
<DOCNO> 123797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur08.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye beyaz örtüsüne büründü... Kar yaşamı aksatıyor... 
</HEADLINE>
<TEXT>

     Başta Doğu Anadolu Bölgesi olmak üzere yurdun değişik bölümlerinde kış koşulları günlük yaşamı aksatıyor. 
     Meteoroloji Bölge Müdürlüğü'nden alınan bilgiye göre, dün Doğu Anadolu Bölgesi'ni etkisi altına alan kar yağışı bugün de aralıklarla devam edecek. Yağışlı havanın haftasonu bölgeyi terk etmesi bekleniyor. 
     Kar kalınlığı Erzurum'da 10, Erzincan'da 3, Kars'ta 16, Ağrı'da 12, Iğdır'da 4 ve Ardahan'da 20 santimetreye ulaştı. 
     Gece en düşük hava sıcaklığı sıfırın altında olmak üzere Erzurum'da 6, Erzincan'da 2, Kars'ta 7, Iğdır'da 2, Ağrı'da 4, Ardahan'da da 7 derece olarak belirlendi. 
     
     KÖYLERDE KAR HAPSİ 
     Kar yağışı nedeniyle 5 ilde 793 köy yolunun ulaşıma kapandı. 
     Köy Hizmetleri Bölge Müdürlüğü yetkilileri, etkili kar yağışı nedeniyle Erzurum'da 372, Kars'ta 256, Ardahan 18, Ağrı'da 95, Iğdır'da da 52 köy yolunun ulaşıma kapalı olduğunu bildirdiler. 
     Kapanan köy yollarının ulaşıma açılması için karla mücadele çalışmalarının başladığını kaydeden yetkililer, karla mücadele için 581 personel ve 317 araçtan oluşan 52 ekibin kapalı köy yollarında görevli olduğunu ifade ettiler. 
     Yetkililer, geçen yıl bölgede karla mücadele çalışması için 14 trilyon 75 milyar liralık harcama yapıldığını anımsattılar. 
     
     KARAYOLLARINDA DURUM 
     Karayolları Erzurum Bölge Müdürlüğü yetkilileri, kar yağışının karayollarında da ulaşımı etkilediğini belirterek, sürücüleri uyardılar. 
     Bölgede kapalı karayolunun bulunmadığını kaydeden yetkililer, Karayazı-Göksu, Çat-Karlıova karayollarında ulaşımın güçlükle sağladığını bildirdiler. Yetkililer, şehirlerarası seyahate çıkacak sürücülerin araçlarında zincir, takoz ve çekme halatı bulundurmaları istediler. 
     
     ASKER SEVKIYATI ERTELENDİ 
     Iğdır'da yeni askere gidecek gençler için oluşturulan sevkiyat ise ertelendi. 
     Mevsimin ilk karının düştüğü Iğdır'a, bugün askere gidecek gençler, birliklerine sevk edilmeleri için Mehmet Çavuş Anıtı önünde toplandılar. Olumsuz hava koşulları yüzünden asker sevkıyatının ertelenmesi nedeniyle gençler evlerine geri dönmek zorunda kaldılar. 
     
     TRAKYA'DA KAR YAĞIŞI 
     Kırklareli'de merkeze bağlı 4 köy ile Demirköy'de 10, Kofçaz'da 4, Pınarhisar'da 2 ve Vize İlçesi'nde 2 köyün yolu kar ve tipi yüzünden ulaşıma kapandı. 
     Köy Hizmetleri İl Müdürlüğü yetkilileri, yüksek kesimlerde kar yağışının sürdüğünü belirterek, kapanan yolların ulaşıma açılması için 5 ekibin çalışmalarını sürdürdüğünü söylediler. 
     
     YOLDA KALANLAR KURTARILDI 
     Demirköy'e bağlı İğneada'da dün 60 öğrenciyi okuldan evine götürken Tepebaşı mevkiinde kar nedeniyle mahsur kalan 34 YRR 72 plakalı otobüs ile İstanbul'dan Demirköy'e gelmekte olan 34 YZF 04 plakalı yolcu otobüsünün gece geç saatlerde kurtarıldığı bildirildi. 
     Demirköy'de elverişsiz hava şartları ve yollardaki buzlanma nedeniyle şehirlerarası otobüs seferlerinin düzenlenmediğini bildirdiler. 
     
     SINIRDA 60 SANTİM KAR 
     Türkiye-Bulgaristan arasında karayolundan bağlantının sağlandığı Dereköy Sınır Kapısı'nda ise kar kalınlığının 60 santimetreye ulaştığı kaydedildi. Sınır kapısına ulaşımın sağlandığı karayolunda yer yer buzlanma olduğu ve yolun ulaşıma açık bulunduğu da bildirildi. 
     Yetkililer, Demirköy İlçesi'nde Hava Radar Lojistik Komutanlığı'na bağlı radar merkezi ile TRT'nin verici istasyonunun bulunduğu Mahyatepe yolunun kar kalınlığının 1 metreye ulaşması nedeniyle kapandığını bildirdiler. Bu tesislerde görev yapan personelin yol açılana kadar değiştirilemeyeceği ve gerekli ihtiyaçlarının önceden sağlandığı da belirtildi. 
     Kofçaz Belediye Başkanı Nihat Öztürk, ilçede kar yağışının durduğunu belirterek, ''Köy yollarımız açılmak üzere. Köylerimizin tamamına elektrik enerjisi verildi. Fakat, çoğu köyümüzde telefon bağlantımız yok. Ekipler çalışmalarına devam ediyor'' dedi. 
     
     KAYSERİ'DE ULAŞIM AKSIYOR 
     Kayseri'de dün başlayan ve aralıklarla devam eden kar yağışı, ulaşımın zaman zaman aksamasına neden oluyor. 
     Kar kalınlığı kent merkezinde 5, Erciyes Kayak Merkezi'nde ise 10 santimetreye ulaştı. 
     Kar yağışı ve buzlanma nedeniyle kent merkezinde ve şehirlerarası karayollarında 20 dolayında maddi hasarlı ve hafif yaralamalı trafik kazası meydana geldi. Karayolları ve belediye ekiplerinin karayollarının buz tutmaması için tuzlama çalışmalarına başladıkları bildirildi. 
     Öte yandan kar yağışı uçak seferlerinin de aksamasına yol açtı. Erkilet Havaalanı pistinin buzlanması nedeniyle İstanbul-Kayseri ve Kayseri- İstanbul uçak seferleri bu sabah yapılamadı. THY yetkilileri, uçak seferlerinin pistin temizlenmesinden sonra öğle saatlerine doğru yapılabileceğini kaydettiler. 
     
     İZMİT'E KAR YAĞDI 
     İzmit'te, gece yarısından sonra kent merkezinde kısa süreli kar yağdı. Kar yağışı, perşembe gününe kadar aralıklı devam edecek. Hava sıcaklıkları gündüz 4-5, gece ise eksi 2-3 derece civarında olacak. 
     İzmit'in güneyindeki Samanlı Dağları'nın en yüksek kesimi olan ve TRT vericisi bulunan Kartepe'deki kar kalınlığı da 35 santime ulaştı. TRT'deki görevlilerinin ulaşımı kar araçlarıyla sağlanıyor. Bölgeye çıkışı sağlayan Sultaniye Köyü yolunda ise olası kapanmalara karşı Köy Hizmetleri ekiplerinin çalışmaları aralıksız sürüyor. 
     İl genelinde kapalı köy yolu bulunmadığı öğrenildi. 
     





</TEXT>
</DOC>
