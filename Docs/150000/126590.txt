<DOC>
<DOCNO> 126590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/soneko29.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası döviz piyasasına doğrudan müdahale yaptı... 
</HEADLINE>
<TEXT>

     Merkez Bankası, döviz kurlarında gözlenen aşırı dalgalanma üzerine, bugün döviz piyasasına ''satım'' yönünde doğrudan müdahale yaptı. 
     Merkez Bankası'ndan yapılan yazılı açıklamada, son günlerde, Irak'a yönelik olası askeri operasyon tedirginliğinin artmasına bağlı, döviz kurlarında aşırı bir hareketlilik yaşanmakta olduğuna dikkat çekildi. 
     Açıklamada, döviz kurlarında gözlemlenen bu aşırı dalgalanma üzerine, bugün döviz piyasasına satım yönünde doğrudan müdahale yapıldığı vurgulanırken, ''diğer doğrudan alım ya da satım müdahalelerimizde olduğu gibi, bu müdahale de, döviz kuru seviyesinden duyulan bir rahatsızlığı ifade etmemektedir'' denildi. 
     
     Merkez Bankası tarafından yapılan yazılı açıklamada, müdahale dahil ekonomideki gelişmeler değerlendirildi. 

     Açıklamada, Banka tarafından değişik tarihlerde yapılan duyurularda, uygulanmakta olan dalgalı kur rejiminde, döviz kurunun piyasalarda arz ve talep koşulları tarafından belirlendiği, döviz kurundaki oynaklığın Merkez Bankası'nca yakından takip edilmekte olduğu ve kurlarda her iki yönde oluşabilecek aşırı oynaklık durumunda doğrudan müdahale edilebileceği kamuoyuna açıklandığı hatırlatıldı. 
     Bu çerçevede, 2002 yılı içerisinde, 11 Temmuz ve 2 Aralık tarihlerinde, döviz kurlarında yaşanan aşırı hareketlilik üzerine döviz piyasasına doğrudan müdahalede bulunulduğu belirtilen açıklamada, şöyle denildi 
     ''Son günlerde ise Irak'a yönelik olası askeri operasyon tedirginliğinin artmasına bağlı olarak döviz kurlarında aşırı bir hareketlilik yaşanmakta olup, döviz kurlarında gözlemlenen bu aşırı dalgalanma üzerine bugün, döviz piyasasına satım yönünde doğrudan müdahale yapılmıştır. Diğer doğrudan alım ya da satım müdahalelerimizde olduğu gibi, bu müdahale de, döviz kuru seviyesinden duyulan bir rahatsızlığı ifade etmemektedir.'' 
     
     SIKI PARA POLİTİKASINA DEVAM 

     Açıklamada, 2002 yılında uygulanan ekonomik programın önemli kazanımları bulunduğu ve 2002 yılında TÜFE enflasyonun yüzde 35 hedefinin oldukça altında, büyüme hızının ise öngörülerin üzerinde gerçekleşeceğinin beklendiği ifade edildi. 
     Uygulanan programın bir sonucu olarak, enflasyonu düşürme ve sürdürülebilir büyüme yolunda elde edilen kazanımların devam ettirilmesinin büyük önem taşıdığı vurgulanan açıklamada, ''Uygulanmakta olan programın temel unsurları olan sıkı para ve maliye politikalarına, 2003 yılında da devam edilmesi gerekmektedir'' denildi. 
     
     ENFLASYON HEDEFİNDEN TAVİZ YOK 

     Açıklamada, Merkez Bankası'nın, 2003 yılında da enflasyon hedefinden vazgeçmeyeceği ve fiyat istikrarını ön planda tutmaya devam edeceği de bildirilerek, şu görüşlere yer verildi 
     ''Ayrıca Merkez Bankası, her zaman finansal istikrarın fiyat istikrarının ön koşulu olduğunu belirtmekte ve geçmiş uygulamalarından da görüldüğü üzere, bir dışsal şok durumunda finansal sistemin döviz ve Türk lirası likiditesini sağlamaya yönelik önlemleri anında uygulamaya koymaktadır. Merkez Bankası'nın bundan böyle de finansal istikrarın korunması yönünde aynı biçimde davranacağına kuşku bulunmamaktadır.'' 
     





</TEXT>
</DOC>
