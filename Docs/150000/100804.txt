<DOC>
<DOCNO> 100804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur01.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimde aday olmak isteyen devlet memurları bugün istifa edecek 
</HEADLINE>
<TEXT>

     3 Kasım 2002 Pazar günü yapılacak milletvekili genel seçiminde aday olmak isteyen kamu görevlilerinin, bugün saat 17.00'ye kadar istifa etmeleri gerekiyor. 
     Hakimler ve savcılar, yüksek yargı organları mensupları, yükseköğretim kurumlarındaki öğretim elemanları, YÖK üyeleri, RTÜK üyeleri, kamu kurum ve kuruluşlarının memur statüsündeki görevlileri, yaptıkları hizmet bakımından işçi niteliği taşımayan diğer kamu görevlileri, aday olmak isteyen belediye başkanları, subaylar, astsubaylar, siyasi partilerin il ve ilçe yönetim kurulu başkan ve üyeleri, belediye meclisi üyeleri, il genel meclisi üyeleri seçimde aday olmak istiyorlarsa bugün saat 17.00'ye kadar görevlerinden ayrılma isteğinde bulunacaklar. 
     
     SEÇMEN LİSTELERİ 
     Sandık seçmen listeleri, taksirli suçtan hükümlüler ile tutuklu seçmen listesi dahil güncelleştirilmek üzere ilçe seçim kurullarınca yarın askıya çıkarılacak. 
     Seçmen listeleri, 27 Ağustos Salı günü saat 17.00'ye kadar askıda kalacak. 
     Seçmen listelerine yapılan itirazlar ise 29 Ağustos Perşembe günü karara bağlanacak. 
     Siyasi partilerin, hangi seçim çevrelerinde önseçim, hangi seçim çevrelerinde aday yoklaması yapacaklarını da yarın saat 17.00'ye kadar YSK'ya bildirmeleri gerekiyor. 
     YSK, siyasi partilerin hangi seçim çevrelerinde önseçim ya da aday yoklamasına katılacaklarını 23 Ağustos Cuma günü ilan edecek. 
     





</TEXT>
</DOC>
