<DOC>
<DOCNO> 123792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur03.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''AB almazsa biz de başımızın çaresine bakacağız'' 
</HEADLINE>
<TEXT>

     AK Parti Genel Başkanı Recep Tayyip Erdoğan, "AB almazsa biz de başımızın çaresine bakacağız. Onurumuzla fazla oynanmasına tahammülümüz yok" dedi. 
     Washington'da Stratejik ve Uluslararası Etütler Merkezi'nde CSIS yaptığı konuşmanın ardından açıklama yapan Erdoğan, "Türkiye'ye tarih verilmemesini ben samimi bulmuyorum. Bu çerçevede 12 Aralık neticesinden AB ülkeleri sorumludur" diye konuştu. 
     İsrail'den kendisine davet geldiği takdirde, bu ülkeyi ziyaret edip etmeyeceğine Başbakan'ın karar vereceğini belirten Erdoğan, " "Ona Başbakan karar verir. Ülkeyi ben idare etmiyorum" dedi. 
     Irak konusunda AK Parti ile Türk Silahlı Kuvvetleri arasında görüş ayrılığı olup olmadığı yönündeki soruları cevaplandıran Erdoğan, "Ben şu anda Genelkurmay'ın muhatabı değilim. Muhatap Başbakan'dır. Herhangi bir ayrım söz konusu değil. Hükümet ile parti düşüncesi arasında farklılığa fırsat vermeyiz. İstişare ile politikalarımızı belirleriz" diye konuştu. 
     Erdoğan, 8. Cumhurbaşkanı Turgut Özal'ı çok takdir ettiğini belirterek, "Özal, Türkiye'yi, Türk siyasetini dünyaya açtı. Hataları vardı ayrı mesele ama, ben bardağın dolu tarafına bakıyorum. O yolu kendimiz için prensip edinmiş durumdayız" dedi. 
     Türkiye'de azınlık kavramının olmadığını, Türkiye Cumhuriyeti ortak paydasında buluşulduğunu belirten Erdoğan, "Biz, bölgesel, ırka ve dine dayalı milliyetçiliği kabul etmiyoruz" dedi. 
     Kıbrıs konusunda karşılıklı özverinin gerektiğini savunan Erdoğan, "Sadece Türk tarafından beklemek olmaz. Glafkos Klerides 17 sayfalık ikinci mektubuyla bu anlayışı yok farz ediyor. Doğru değil. Bu olayı kilitler. Müzakere için biz üzerimize düşeni yapmaya hazırız" açıklamasında bulundu. 
     
</TEXT>
</DOC>
