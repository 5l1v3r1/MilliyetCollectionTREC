<DOC>
<DOCNO> 140392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur14.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İş ilanına başvuran kadına tecavüz ettiler.. 
</HEADLINE>
<TEXT>

     Bursa'da, yerel gazetelere verdiği iş ilanı aracılığıyla tanıştığı bir kadına, dövdükten sonra tecavüz ettiği öne sürülen zanlıyla ona yardımcı olan kadın ortağı aranıyor. 
     Bursa Emniyet Müdürlüğü Asayiş Şubesi'ne bağlı Ahlak Bürosu'na başvuran Gönül G. 22 , Cüneyt H'nin kendisine tecavüz ettiğini öne sürdü. 
     Gönül G'nin ifadesinde, yerel bir gazetede gördüğü ''Muhasebeci bayan aranıyor'' ilanı için BUTTİM'de bulunan bir büroya müracaat ettiğini, burada Cüneyt H. ve ortağı Munise B'nin kendisini işe aldığını söylediği belirtildi. 
     İşbaşı yaptıktan bir gün sonra, Munise B'nin, kendisine, Biz tuzağa düşürdüğümüz kadınlara fuhuş yaptırarak para kazanıyoruz demesi üzerine işi bıraktığını anlatan Gönül G'nin, daha sonra bu iki kişinin sürekli tehdit ve tacizlerine maruz kaldığını dile getirdiği bildirildi. 
     Son bir kez kendilerini uyarmak için Uludağ Yolu'ndaki Büyük Yıldız Otel'de Munise B. ile buluştuğunu ifade eden genç kadının,''Munise, banyo yapmam gerekiyor odama çıkalım dedi. Yukarıya çıktığımda odada bekleyen Cüneyt H. ise dövdükten sonra bana tecavüz etti'' dediği belirtildi. 
     Emniyet yetkilileri, Gönül G'nin şikayeti üzerine, fuhuş suçundan daha önce sabıkalı oldukları belirlenen zanlıların yakalanması için çalışmalara başlandığını bildirdiler. 
     





</TEXT>
</DOC>
