<DOC>
<DOCNO> 117300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/spor/spo15.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Denizlispor Bursa önünde      DENİZLİSPOR’UN UEFA Kupası’ndaki Sparta Prag sınavı nedeniyle ertelenen Bursaspor karşılaşması bugün oynanacak. Denizli Atatürk Stadı’nda saat 18.00’de başlayacak olan maçı Musa Eryılmaz yönetecek. Bursaspor’da sakatlıkları devam eden Bulat, Emre, Cenk, Tayfun ve Emin forma giyemeyecek. Denizlispor’da ise sakat veya cezalı futbolcu bulunmuyor. 
     
Transfere sınırlama      DÜNYANIN en zengin kulüplerini bir araya getiren G - 14 grubuna üye 18 kulüp, giderlerin büyük bir bölümünü oluşturan transferlere sınırlama getirilmesi için harekete geçti. Belçika’nın başkeni Brüksel’de toplanan kulüp yetkilileri, bağlayıcı olmamakla birlikte transfer giderlerini takımların gelirlerinin yüzde 50 - 60’ını geçmemesi konusunda fikir birliğine vardılar. 
     
Da Matta Toyota’da      FORMULA 1 takımlarından Toyota, 2002 CART şampiyonu sürücü Cristiano da Matta ile sözleşme imzaladı. 29 yaşındaki Brezilyalı pilot, 1999’dan beri CART serilerinde mücadele ediyordu. Yetenekli sporcu, yeni sezonda Toyota’da Fransız Olivier Panis’in takım arkadaşı olacak. 
     
Romanya’yı devirdik      ÇORLU’DA oynanan özel karşılaşmada Türkiye C Genç Milli Futbol Takımı, Romanya’yı 1 - 0’lık sonuçla yenmeyi başardı. Karşılıklı akınlarla geçen mücadelede Ay - Yıldılı ekibimizin tek golünü 90. dakikada Ergun attı. Bu karşılaşmanın rövanşı, yarın Tekirdağ’da oynanacak. 
     
Erteleme maçı Basel’in      ŞAMPİYONLAR Ligi B Grubu erteleme maçında Basel, deplasmanda Spartak Moskova’yı, Rossi ve Gimenez’ in attığı gollerle 2 - 0 yendi. Bu sonucun ardından ikinciliğe oturan Basel son maçlar öncesinde bir üst tur için avantaj elde ederken, Rus takımı da 5 maçta 5. mağlubiyetini aldı. 
     
Beckham’ın özverisi      KARISI ve iki çocuğunu kaçırmak isteyen fidye çetesinin yakalanmasıyla şoka giren Manchester United’ın yıldızı David Beckham, Ferguson’ın bir haftalık dinlenme önerisini geri çevirdi. Beckham, kendisini iyi hissettiğini ve futboldan uzak kalmak istemediğini belirtince, kadroya alındı. 
     
Göztepe’de operasyon      GÖZTEPE Yönetim Kurulu, bir türlü istenen performansı gösteremediği gerekçesiyle Amoah ve Kalenga ile yollarını ayırma kararı aldı. Sarı - Kırmızılı yöneticiler, iki futbolcunun da menajeriyle bağlantıya geçerek, fesh işlemlerinin başlatılması için talepte bulundu. 
     
Tokatçı komisere ihraç talebi      ALTAY -Adanaspor maçından önce Adanasporlu Mevlüt Can’a tokat atarak gündeme gelen saha komiseri Yüksel Yamak ihraç istemiyle Disiplin Kurulu’na sevk edildi. Saha Komiserleri Derneği tarafından yapılan yazılı açıklamada, futbolcuların da Yamak’a ağır küfürler ettiği iddia edildi. 
     
Yelkenciler üçüncü oldu      YUNANİSTAN’IN Selanik kentinde yapılan Uluslararası 11. Tzeni Grammalidou Kupası Yarışları’na katılan Yelken Milli Takımı sporcuları, bir üçüncülük elde etti. 470 sınıfında mücadele eden Begüm Güngör - Pınar Yılmazer’den oluşan ekip, bayanlar kategorisinde üçüncülüğü aldı. 
     
Yarış Haftası start aldı      MARMARİS’TE düzenlenen Yarış Haftası, 18 farklı ülkeden, 129 yat ve binin üzerinde yarışçının katılımı ile start aldı. İlk yarış, Koyiçi üçgen rotada gerçekleştirildi. Türkiye adına yarışlara katılan Mat 10, Sızma, Kahkaha ve Yüksek 7 isimli yelkenliler sınıflarında dereceye girmeyi başardı. 
     

</TEXT>
</DOC>
