<DOC>
<DOCNO> 140404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur26.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo'nun avukatı hakkında suçlama... 
</HEADLINE>
<TEXT>

     Terör örgütü elebaşı Abdullah Öcalan'ın avukatlığını da yapan Hasip Kaplan'ın, Bayrampaşa Cezaevi'ne cep telefonu sokmaya kalkıştığı iddia edildi. 
     İddiaya göre, terör örgütü PKK KADEK'in üst düzey sorumlularından Ferhan Güllü'yü ziyaret etmek üzere 25 Şubat 2003 tarihinde Bayrampaşa Cezaevi'ne gelen avukat Hasip Kaplan'ın üzerinde, X-Ray cihazından geçerken cep telefonu ele geçirildi. 
     Bunun üzerine cezaevine girişi engellenen Kaplan hakkında tutanak tutularak, durum Eyüp Cumhuriyet Başsavcılığı'na bildirildi. 
     İddiayı A.A muhabirine değerlendiren avukat Kaplan ise İstanbul Barosu Adli Yardım Bürosu'nun görevlendirmesi sonucu Ferhan Güllü ile görüşmek üzere Bayrampaşa Cezaevi'ne gittiğini, X-Ray cihazından geçmeden önce kendi adına kayıtlı ve açık olan cep telefonunu emanete bıraktığını kaydetti. 
     Bu sırada, 4086 sayılı yasaya rağmen İstanbul Barosu'na kayıtlı 3 avukatın üstlerinin aranmak istediğini görünce duruma müdahale ettiğini, infaz koruma memurları ve jandarmalar ile tartıştığını ifade eden Kaplan, avukatlık görevlerini yapmalarına engel olan görevlilerin hakaret ve küfürlerine de maruz kaldıklarını öne sürdü. 
     Görevliler hakkında suç duyurusunda bulunmak için diğer avukatlarla tutanak tuttuklarını, görevlilerin de kendi aralarında cezaevine cep telefonu sokmaya kalkıştığına dair sahte belge düzenlediklerini savunan Kaplan, bu durumu İstanbul Barosu'na bildirdiklerini, ayrıca Eyüp Cumhuriyet Başsavcılığı'na da suç duyurusunda bulunduklarını söyledi. 
     Savcılığın da görevliler hakkında ''görevi kötüye kullanmak'', ''Sahte belge düzenlemek'' ve ''görevi nedeniyle avukata hakaret etmek'' suçlarından soruşturma başlattığını anlatan Kaplan, yıllardır avukatlık yapan bir kişinin, cezaevine cep telefonu sokmaya kalkışacak kadar bilinçsiz olamayacağını sözlerine ekledi. 
     





</TEXT>
</DOC>
