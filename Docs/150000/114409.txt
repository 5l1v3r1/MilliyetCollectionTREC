<DOC>
<DOCNO> 114409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sondun18.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Federal Meclis, Schröder'in başbakanlık görevini onayladı. 
</HEADLINE>
<TEXT>

     Alman Federal Meclisi, 15. yasama döneminin bugün yapılan 2. oturumunda, Gerhard Schröder'in başbakanlık görevini onayladı. 
     Schröder, mecliste yapılan oylamaya katılan 599 milletvekilinden 305'inin oyunu alarak, yeniden başbakanlık görevine seçildi. Oylamada muhalefet partilerinden 292 milletvekili ''hayır'' oyu kullanırken, 2 milletvekili çekimser kaldı. 
     Meclisteki oylamayı, yeni Ekonomi ve Çalışma Bakanı Wolfgang Clement ile ulaştırma, inşaat ve doğunun kalkınmasından sorumlu yeni Bakan Manfred Stolpe de eşleri ile birlikte izledi. 
     Federal Meclis Başkanı Wolfgang Thierse, seçim sonucunu açıkladıktan sonra Sosyal Demokrat Parti SPD ile Birlik 90 Yeşiller Partisi milletvekilleri Schröder'i ayakta alkışladı. 
     CDU Genel Başkanı Angela Merkel ile FDP Genel Başkanı Guido Westerwelle, Başbakan Schröder'i tebrik etti. 
     Mecliste, Başbakan Schröder ve yeni kabine üyeleri için TSİ 15.30'da yemin töreni düzenlenecek. 
     





</TEXT>
</DOC>
