<DOC>
<DOCNO> 145827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/ekonomi/eko06.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
8.5 milyar dolarlık kredi için orduyu izliyorlar 
</HEADLINE>
<TEXT>

     Bush yönetiminin savaş bütçesini görüşmeye başlayan ABD Kongresi’nde, Türkiye için 8,5 milyar dolarlık kredi olanağı öngörülmesine tepki gösterenler var. 
     Bazı Kongre üyeleri, ABD Dışişleri Bakanı Colin Powell’a, "Bari Fransa’ya da yardım yapalım" diyerek, yönetimin Türkiye’ye kredi talebini eleştirdiler. Tepkiler, Kongre’nin Türkiye için öngörülen krediye yeşil ışık yakıp yakmayacağının önümüzdeki günlerde kuzey cephesinde yaşanacak gelişmelerden etkilenebileceğini gösteriyor. Özellikle Türk Silahlı Kuvvetleri’nin, ABD’nin onayı olmaksızın Kuzey Irak’a girmesi durumunda, Kongre’nin kredi teklifini geri çevirme olasılığı var. 
     Temsilciler Meclisi Tahsisler Komitesi’nde soruları yanıtlayan Powell, ABD askerlerini topraklarına kabul etmeyen, hava üslerini de kullanıma açmayan Türkiye’ye neden kredi verilmek istendiği konusunda epey sıkıştırıldı. Powell, "Türkiye’nin desteği olsun olmasın, savaş ilerledikçe duyacakları iktisadi gereksinimleri karşılamak üzere Türkiye’ye yardım etmeye karar vermiştik. Bu nedenle de, ek bütçeye Türkiye ile ilgili talebimizi koyup Kongre’ye sunduk" dedi. 
     
     Hükümeti övdü 
     Powell ayrıca, Türk hükümetinin "işinde yeni" olmasına ve kamuoyundaki muhalefete rağmen, asker tezkeresini 1 Mart’ta TBMM’ye getirmesinden de övgüyle söz etti ve "Bunu ABD’nin çok iyi dostu oldukları için yaptılar" dedi. 
     


SİYASET 






















</TEXT>
</DOC>
