<DOC>
<DOCNO> 103890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sontur18.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel "Irak'ın toprak bütünlüğünden yanayız" 
</HEADLINE>
<TEXT>

     Dışişleri Bakanı ve Başbakan Yardımcısı Şükrü Sina Gürel, Türkiye'nin, Kuzey Irak'taki toplumsal örgütlenmelerin devlet örgütlenmesi düzeyine çıkmasına hiçbir zaman hoşgörüyle bakmayacağını belirtti. 
     Gürel, TRT-1'de yayınlanan ''Pazar Panaroma'' programında, Türkiye'nin Irak politikasına ilişkin soruları yanıtladı. 
     Körfez bunalımından sonra Kuzey Irak'ta insan ihtiyaçlarından doğan toplumsal bir örgütlenmenin ister istemez geliştiğini söyleyen Gürel, şunları kaydetti 
     ''Çünkü orada bir otorite boşluğu, bir devletsizlik olunca ya da devlet otoritesinin oraya yansıması gerçekleşmeyince, ister istemez bazı toplumsal işlevleri orada o insanlar kendi aralarında örgütlenerek yerine getirmek zorunda kaldılar. Ama tabi ki biz Türkiye olarak Kuzey Irak'ta ayrı, güneyinde ayrı bir rejim kurulmasını ya da Irak'ın toprak bütünlüğüne zarar verecek herhangi bir gelişmeyi hiçbir zaman hoşgörüyle karşılamadık. Ve bu toplumsal örgütlenme de, evet insan ihtiyaçları içindir ama, bunun da bir devlet örgütlenmesi düzeyine çıkmasına hiçbir zaman hoşgörüyle bakamayız.'' Irak Kürdistan Demokrat Partisi IKDP lideri Mesud Barzani'ye atfedilen bazı ifadelerin hatırlatılması üzerine de Bakan Gürel, ''Kuzey Irak'tan bazen çıkan aykırı sesler oluyor tabi ki. Bu aykırı sesleri bakıyorsunuz, daha sonra da resmi ağızlar yine yalanlıyorlar, hatta tercüme hatası diyorlar. Dolayısıyla burada bir karşıtlığa, sertleşmeye gerek yok'' diye konuştu. 
     Gürel, bazı yerel liderlerin ''ortada boşluk görünce, onu doldurma hevesleri olabileceğini'' belirtti ve ''Ama ben sonunda akıl yoluna geldiklerini de görüyorum'' dedi. 
     Türkiye'nin şimdiye kadar hep Kuzey Irak'taki insan gruplarının yaşamını kolaylaştırmak için ''bütün karşıt işaretlere, olumsuzluklara rağmen'' elinden gelen çabayı gösterdiğini ifade eden Gürel, şöyle devam etti 
     ''Dolayısıyla Kuzey Irak'taki toplum önderleri bir kere bunu akıllarında tutmalı. Onun yanı sıra şunu da akılda tutmalılar ki, Türkiye'nin Kuzey Irak politikası değişmemiştir. Bir de şunu hesaba katmalılar ki, Irak'ta şu ya da bu siyasal partinin bir rejim biçimi benimsemesi ve bunu uluslararası alandan gelebilecek desteklerle gerçekleştirmeye çalışması, Türkiye açısından kabul edilebilir bir davranış değildir. Irak'ta eğer bundan sonra gelecekle ilgili bazı yenilikler ortaya konulacaksa, bütün bunları Irak halkı bir bütün olarak yapacaktır. Öyle parçalı, bölük pörçük, şu bölgede başka, bu bölgede başka kararlar oluşturulamaz.'' 
     





</TEXT>
</DOC>
