<DOC>
<DOCNO> 116967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/soneko31.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Tek partinin çıkması olumlu değerlendirilebilir 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, koalisyon hükümetleri döneminde yaşanan belirsizlikler hatırlandığında, seçimlerden tek parti iktidarının çıkmasını, olumlu bir gelişme olarak değerlendirilebileceğini bildirdi. 
     Hisarcıklıoğlu, 3 Kasım seçimlerine ilişkin yaptığı yazılı açıklamada, ''Artık kararların alınması ve hızla uygulamaya konulmasında herhangi bir bahane geçerli olmayacaktır'' dedi. 
     Seçimlerin sağlıklı ve güvenli biçimde gerçekleşmesinin, Türkiye'de demokrasinin ulaştığı olgun düzeyi gösterdiğine işaret eden Hisarcıklıoğlu, Türk insanının demokrasiyi özümsediğinin bu seçimlerde ortaya çıktığını ifade etti. 
     Seçimi kazanan partinin yaptığı açıklamanın bir diğer olumlu gelişme olduğuna dikkati çeken Hisarcıklıoğlu, krizden çıkmak amacıyla uygulanmakta olan ekonomik program ve Avrupa Birliği'ne giriş sürecinin devam ettirileceği görüşlerinin, Türkiye'nin gerçeklerine ve geniş toplum kesimlerinin isteklerine uygun düştüğünü kaydetti. 
     Hisarcıklıoğlu, seçim sonuçlarının, önceki dönemde Meclis'te yer alan iktidar ve muhalefet partileri açısından da önemli mesajlar içerdiğini vurgularken, halkın yaşanan krizlerden hem iktidarı hem de muhalefeti sorumlu tuttuğunu ifade etti. 
     Bir önceki Meclis'te temsil edilen partilerin hepsinin Meclis dışında kalmış olmasının, halkın değişim ve dönüşüm isteğini açıkça ortaya koyduğunu belirten Hisarcıklıoğlu, bu isteğin, 2 Temmuz 2002'de kamuoyuna yapılan açıklamada ve 22 Ekim tarihli ''Türkiye Geleceğini İstiyor'' bildirgesinde, TOBB tarafından kamuoyuna ilan edildiğini hatırlattı. Hisarcıklıoğlu, açıklamasında devamla şöyle dedi 
     ''Vatandaşlarımız, içinde bulunduğumuz zorlukların aşılması için ekonomik şartların gerektirdiği şekilde oy kullanma yeteneğini ve iradesini de göstermiştir. Artık siyasetçiler, seçmenlerin anlamsız taraf tutmaları bir yana bırakarak, gerektirdiğinde farklı tercihlere yönelebilecğini görmek zorundadır. 
     Halkın belirlediği iktidarın, yaşadığımız siyasal ve ekonomik problemleri çözmesini ve Türkiye'nin önünü açmasını bekliyoruz. Önümüzdeki dönemde iktidar ve muhalefet arasında kurulması gereken yakın diyalog, ülkemizin gereksiz gerginliklerle vakit kaybetmesini engelleyecektir. Bu duygu ve düşüncelerle, seçimlerin ülkemize hayırlı olmasını diliyorum.'' 
     





</TEXT>
</DOC>
