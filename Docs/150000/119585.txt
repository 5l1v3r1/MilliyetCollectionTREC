<DOC>
<DOCNO> 119585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur12.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti, TBMM Başkanlığı krizinde rahat nefes aldı... 
</HEADLINE>
<TEXT>

     AK Parti Grup Başkanvekili ve Van Milletvekili Hüseyin Çelik, Manisa Milletvekili Bülent Arınç'ın TBMM Başkanlığı'na aday gösterilmesini, ''Şık olan şık tercih edilmiştir'' diye değerlendirdi. 
     AK Parti Grup Başkanvekilleri İstanbul Milletvekili Mehmet Ali Şahin, Ankara Milletvekili Salih Kapusuz ve Van Milletvekili Hüseyin Çelik, TBMM Başkanlığı'na gelerek, Arınç'ı Meclis Başkanlığı için aday gösterdi. 
     Başvuru dilekçesini Genel Sekreter Yardımcısı Rauf Bozkurt'a teslim eden Şahin, siyasi parti gruplarının aday gösteremeyeceklerine işaret ederek, Arınç'ı ''milletvekilleri olarak'' aday gösterdiklerini söyledi. 
     Başvuruyu alan Bozkurt, başvurunun millete ve Meclis'e hayırlı olması dileğinde bulunarak, gerekli işlemleri yapacağını söyledi. Bozkurt, Meclis Başkanlığı için başvurunun bu gece saat 24.00'a kadar yapılabileceğini hatırlattı. 
     Gazetecilerin, AK Parti'den başka aday çıkıp çıkmayacağı sorusu üzerine Şahin, şunları söyledi 
     ''Kimsenin iradesine ipotek koyamayız. Siyasi parti grupları başkanlık için aday gösteremiyor, ama bir arkadaşımız kendisi de başvurabilir, başka milletvekili arkadaşlarımız da bir başka arkadaşımızı önerebilirler. Ancak, aldığım bilgiye göre Sayın Vecdi Gönül Meclis Başkanlığı için aday olmayacak.'' Grup Başkanvekillerinden Salih Kapusuz da aynı soruya ''Tek adaylı bir seçime gideceğiz'' dedi. 
     Şahin, yarın yapılacak seçime AK Parti'dan tek adayın katılacağını belirterek, ''Yarın inşallah Meclis Başkanımız seçilmiş olacak'' diye konuştu. 
     Grup Başkanvekillerinden Hüseyin Çelik de şu saate kadar başka bir AK Parti milletvekilinin başvuruda bulunmadığını ifade ederek, ''Milletvekillerimiz kendi hür iradeleriyle böyle bir teşebbüste bulanabilirler. Bu da en demokratik haklarıdır'' dedi. 
     
     ''BİZDE TÖRE YOK'' 
     Başvurudan sonra gazetecilerin sorularını yanıtlayan Şahin, Arınç'ı, milletvekili olarak aday gösterdiklerini söyledi. 
     Çelik ise aynı gazeteciye, ''Şık olan şık tercih edilmiştir'' karşılığını verdi. 
     Hüseyin Çelik, Meclis Başkanlığı'na giderken, bir gazetecinin partilerinden başka bir adayın çıkıp çıkmayacağı sorusunu yanıtlarken de ''Bunu önceden bilmemiz mümkün değil. Herkes hür iradesiyle her yere başvurabilir'' dedi. Çelik, ''Siz de töre yok mu '' sorusuna da ''Hayır bizde töre yok'' karşılığını verdi. 
     





</TEXT>
</DOC>
