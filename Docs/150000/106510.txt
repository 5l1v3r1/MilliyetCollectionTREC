<DOC>
<DOCNO> 106510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun17.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi, idam cezasını kaldıran Türkiye'yi kutladı 
</HEADLINE>
<TEXT>

     Avrupa Konseyi Bakanlar Komitesi, TBMM'nin idam cezasını kaldırmasını büyük bir memnuniyetle karşıladığını bildirdi. 
     Bakanlar Konseyi adına büyükelçiler seviyesinde toplanan delegeler komitesinde alınan kararda, TBMM'nin gerçekleştirdiği son reformlardan övgüyle bahsedildi. 
     Türkiye'nin Avrupa Konseyi'ndeki daimi temsilcisi Büyükelçi Numan Hazar, yaptığı konuşmada, TBMM'deki reformlarla ilgili olarak delegeler komitesine ayrıntılı bilgi verdi. 
     Hazar, reformlarla birlikte Türkiye'nin, idam cezasını kaldıran Avrupa İnsan Hakları Sözleşmesi'nin AİHS 6 no'lu protokolünü imzalama aşamasına geldiğini hatırlattı. 
     Büyükelçi Hazar, reformların Türk halkının evrensel özgürlükler ve haklarla ilgili standartları yakalama ve AB'ye katılım arzusunu yansıttığını ifade etti. Hazar, reformların en kısa zamanda idari eylemler ve mahkeme kararlarıyla günlük hayata yansıyacağını belirtti. 
     Türkiye'nin, AİHS'nin 6 no'lu protokolünü şu ana kadar imzalamayan tek Avrupa Konseyi ülkesi olması, Ankara ve Strasbourg arasında uzun zamandır sorun yaratıyordu. 
     Avrupa kıtasının idam cezasından tamamen arındırılmış bir kıta olması için yoğun çaba gösteren Avrupa Konseyi, ABD'ye de bu konuda giderek artan biçimde baskı yapıyor. 
     





</TEXT>
</DOC>
