<DOC>
<DOCNO> 116759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur23.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den seçim manzaraları... 
</HEADLINE>
<TEXT>

     
     114 yaşında oy kullandı 
     BURSA'da oturan ve 114 yaşında olduğunu iddia eden Mustafa Doğan, koltuk değnekleri ve iki oğlunun yardımıyla oy kullanmak için sandık başına geldi. 
     Yıldırım İlçesi'ne bağlı Yiğitler Mahallesi'nde oturan 6 çocuk ve 9 torun sahibi Mustafa Doğan, 114 yaşında olmasına rağmen oyunu kullandı. Erdoğan Şahin İlköğretim Okulu'nda bulunan 164 numaralı sandığa iki oğlunun ve koltuk değneklerinin desteğiyle gelen yaşlı adam, bekleyenlerin öncelik vermesi sonucu kuyruğa girmeden oyunu attı. 
     Çocuklarının yardımıyla sandıktan ayrılan Mustafa Doğan, oyunu bundan önce olduğu gibi yine CHP'ye verdiğini söyledi. 
     
     Sandık başkanıyla tartışan 4 DEHAP'lı gözaltında 
     BURSA'da sandık kontrol etmek isteyen DEHAP'lılar ile sandık başkanı arasında çıkan tartışma karakolluk oldu. 4 DEHAP'lı gözaltına alındı. 
     Yıldırım İlçesi Yiğitler Mahallesi'nde bulunan Erdoğan Şahin İlköğretim Okulu'ndaki 164 numaralı Sandık Başkanı Nazmi Karabulut, sandıkları kontrol etmekle görevli olan DEHAP'lı müşahit Filiz Getiren'i kendisine hakaret ettiği iddiasıyla polise şikayet etti. Şikayet üzerine polisler Filiz Getiren'i gözaltına alarak ifadesi için Ertuğrulgazi Polis Merkezi'ne götürdü. Daha sonra görevinin başına dönen Nazmi Karabulut, bu kez arkadaşlarından şikayetçi olduğu için DEHAP'lı Nazmi Mustafa Minase, Nursel Minase ve Zülfü Getiren'in de kendisine hakaret ettiğini ileri sürerek bu kişilerden de şikayetçi oldu. Polis, sandık başkanının şikayeti üzerine Mustafa Minase, Nursel Minase ve Zülfü Getiren'i de gözaltına aldı. 
     Sandık Başkanı Nazmi Karabulut, DEHAP'lıların tümünün birden sandıkta müşahit olarak görev yapmak istemesi üzerine aralarında tartışma çıktığını ve hakarete uğradığını öne sürdü. 
     Gelişmeler üzerine sandık yerine gelen DEHAP Bursa 1'inci sıra milletvekili adayı Ayla Yıldırım ve avukatları Ayşe Batumlu ile Gül Emek de Yıldırım İlçe Seçim Kurulu'na başvurarak Sandık Başkanı Nazmi Karabulut'tan şikayetçi oldu. Basın mensuplarına açıklama yapan Avukat Ayşe Batumlu, Nazmi Karabulut hakkında bugün de Cumhuriyet Savcılığı'na suç duyurusunda bulunacaklarını belirtti. 
     
     Oy kullanılan okulun bahçesine TIR girdi 
     MANİSA'nın Turgutlu İlçesi'nde meydana gelen trafik kazasında, lastiği patlayarak ters yöne girince kamyonla çarpışan TIR, oy kullanılan okul bahçesine girdi. TIR, okul bahçesindeki elektrik direğine çarparak durabildi. 
     Dün saat 14.00 sularında meydana gelen kazada, İzmir'den Alaşehir ilçesi yönüne giden Avusturyalı sürücü Edelreich Sommer 41 yönetimindeki BN 656 CZ yabancı plakalı TIR, Turgutlu yakınlarındaki Irlamaz köprüsü mevkiinde lastiği patlayınca şerit değiştirerek ters yöne girdi. Bu sırada karşı yönden gelen Hamza Dündar'ın kullandığı 45 TU 676 plakalı kamyon ile TIR çarpıştı. TIR, bir süre gittikten sonra yoldan aşağıda kalan Halil Kale Fen Lisesi'nin bahçesine girerek elektrik direğine çarptı. 
     Kazada sürücüler yara almadan kurtuldu. Bu arada okulda seçim sandıklarının bulunduğu, fakat kaza yerinden uzakta olduğu belirtildi., 
     
     DSP'li sandık görevlisi öldü 
     AMASYA'da 55 yaşındaki sandık görevlisi Tahsin Kılıçarslan kalp krizi geçirerek öldü. 
     Merkez Aydoğdu Köyü'nde sandık görevlisi olan DSP'li Tahsin Kılıçarslan aniden fenalaşarak yığıldı. Kalp krizi geçirdiği belirlenen 4 çocuk babası Kılıçarslan, müdahaleye rağmen kurtarılamadı. 
     Öte yandan, Mardin- Kızıltepe, Erzurum- Merkez, Bitlis- Güroymak ve Van-Erciş ilçelerinde de seçmenleri kendi partilerine yönlendirmeye çalışan 8 kişi yakalanarak gözaltına alındı. 
     
     Oy kullanmaya giderken yaralandılar 
     AYDIN'dan Denizli'ye oy kullanmaya giden aile trafik kazasında yaralanınca hastanelik oldu. Kazada 5 kişi yaralandı. 
     Dün sabah saat 11.00 sıralarında Nazilli'den Aydın yönüne giden İsmail Göksu 28 yönetimindeki 35 DLH 6 plakalı otomobil ile ASTİM Organize Sanayi Bölgesi önünde karşı yönden gelen Mehmet Cümbüş 39 yönetimindeki 20 DL 6 plakalı otomobil çarpıştı. Kazada, otomobil sürücüleri Göksu ve Cümbüş ile Yıldız Gümbüş 32 , Mesut Cümbüş 28 ve Özge Cümbüş 4 ağır yaralandı. Yaralılar Aydın Devlet Hastanesi'nde tedavi altına alındı. 
     Kazada yaralanan İsmail Göksu'nun, Afyon'un Beydağ İlçesi'nde polis memuru olduğu, Cümbüş ve ailesinin ise memleketleri Denizli'ye oylarını kullanmak için gittikleri öğrenildi. Olayla ilgili soruşturma sürdürülüyor. 
     
     Oy kullandı, öldü 
     GEBZE'nin Köşklüçeşme Mahallesi'nde 77 yaşındaki Sofi İzgi, oyunu kullandıktan sonra sandık başından ayrılırken kalp krizi geçirerek öldü. 
     Oy vermeye oğlu Hacı Ahmet İzgi'yle birlikte gelen Sofi İzgi, Orhangazi İlköğretim Okulu'nda oyunu sandığa attıktan sonra odadan çıkarken birden yere yığıldı. Olay yerine gelen doktorun müdahalesine karşın kalp krizi geçiren yaşlı kadın kurtarılamadı. 
     
     Köyden boş sandık 
     AĞRI'nın Eleşkirt İlçesi'ne bağlı Akyumak Köyü'nde seçmenler protesto için sandığı boş gönderdi. 
     İlçenin en uzak köylerinden olan Akyumak'a giden Sandık Başkanı Necati Oruç dün saat 15.00'e kadar seçmen gelmesini bekledi. Tek sandık bulunan Akyumak'taki 218 seçmenden hiçbiri oy kullanmak için sandığa gelmedi. Bunun üzerine Sandık Başkanı Necati Oruç, kendi oyunu kullandı, tek başına sayım yaptı ve sandık sonucunu alarak Eleşkirt'e döndü. 
     Akyumak köylüleri, Biz şimdiye kadar hiçbir hizmetten yararlanamadık. Yol, su, elektrik sorunlarımızla kimse ilgilenmiyor. Bu yüzden sandığı boş gönderdik'' diye konuştu. 
     Diyarbakır kent merkezinde başkasının yerine oy kullanmak isteyen 2 kişi ile mükerrer oy kullanan 3 kişi gözaltına alındı. Diyarbakır Valisi Cemil Serhadlı, kentte seçimlerin sakin ortamda geçtiğini belirterek, Çok olgun bir seçim geçirdik. Tüm siyasi partilerimize, vatandaşlarımıza ve güvenlik güçlerimize teşekkür ediyorum'' dedi. 
     
     Müdür kapıyı kilitledi, seçim durdu 
     ARDAHAN'da seçim sandığı kurulan Sağlık Meslek Lisesi'nde saat 12.00'de kapılar kilitlenince olaya polis müdahale etti. Kapıyı kilitleyen Okul Müdürü Kudret Kaya ortadan kayboldu. 
     Sağlık Meslek Lisesi'ne kurulan 19 numaralı sandıkta oy kullanılırken Okul Müdürü Kudret Kaya saat 12.00'de binanın dış kapısını kilitleyerek gitti. Sandık Kurulu üyeleri ve sandık başında bulunan seçmenler kilitli kalırken oy kullanmaya gelenler de kapıdan giremedi. 
     Olayın anlaşılması üzerine görevli polisler kapı kilidini kırarak açtı ve oy verme işlemi devam etti. Yaklaşık 1 saat kadar aksayan oy verme işleminde 300 seçmenin oy kullanmasına devam edilirken, kapıyı kilitleyen Okul Müdünü Kudret Kaya ise bulunamadı. 
     
     Kızın adı iktidara bağlı 
     BODRUM'a 5 yıl önce çalışmaya gelen Ordulu inşaat ustası Hidayet Bölükbaşı, dün sabaha karşı dünyaya gelen kızının adını seçim sonuçları kesinleşince koyacak. Bölükbaşı, kızına iktidarı alacak parti liderinin adını vereceğini söyledi. 
     Ordulu 23 yaşındaki inşaat ustası Hidayet Bölükbaşı, geceyarısı sancıları tutan eşi 20 yaşındaki Nazmiye Bölükbaşı'yı Bodrum Devlet Hastanesi'ne kaldırdı. İki ay önce, ultrasonda bebeklerinin erkek olduğunu öğrenen Bölükbaşı çifti, bebeklerine iktidara gelecek partinin liderinin adını verme kararı aldı. Ancak Bölükbaşı çifti, erkek beklerken 2 kilogram ağırlığında bir kızları dünyaya gelince önce şok yaşadı. 
     Aldıkları karardan geri adım atmayacağını söyleyen Hidayet Bölükbaşı, Bebeğimiz kız. Ama önemli değil. Bu ülkeyi düzlüğe çıkarmak için başa gelecek her parti liderinin adını kızıma vermeye hazırım. Seçimlerin sonucunu bekleyip kazanan ve başbakan olan liderin adını kızıma vereceğim. Bu isim Deniz de olabilir, Tayyip de olabilir'' dedi. 
     
     Oy kullanmaya civcivi ve köpekleri ile geldi 
     BODRUM'da yaşayan Türk Sanat Müziği sanatçısı Nigar Uluerer, oy kullanmaya civcivi ve köpekleri ile geldi. Uluerer, oyunu atmadan önce sandık başında yaptığı açıklamada, Oyumu CHP'ye veriyorum. Hayvan hakları ile ilgili yasa çıktığı takdirde tüm mal varlığımı hayvan hakları ile ilgili bir derneğe bağışlayacağım'' dedi. 
     Nigar Uluerer, oyunu İslamhaneleri Köyü'ndeki Mazı Market'de bulunan 192 No'lu sandıkta kullandı. Uluerer oy kullanmaya Herkül' isimli civcivi ve Terrier cinsi Çiço' ve Gülmira' isimli 2 köpeği ile geldi. Uluerer sandık başında yaptığı açıklamada, oyunu CHP'ye vereceni belirterek, Sayın Deniz Baykal, hayvan hakları ile ilgili yasanın Meclis'te yeniden düzenlenip geçirileceğini söylemişti. Bu yasa çıkarıldığı an tüm mal varlığımı hayvan hakları ile ilgili bir derneğe bağışlayacağım. CHP, hayvanlarla ilgili yasayı TBMM'den geçirmezse, verdiğim oyun hesabını sorarım'' dedi. 
     Uluerer, oy pusulasını zarfa koyduğu bölmeye de hayvanlarıyla girdi. Uluerer gizli bölmeye de hayvanları ile birlikte girerek oyunu zarfa koydu ve sandığa da yanında hayvanları olduğu halde attı. 
     
     Oy kullandıktan sonra gezen çifte otomobil çarptı 
     BOLU'da oy kullandıktan sonra şehir merkezinde gezen çifte kontrolden çıkan otomobil çarptı. Yaralanan çift hastanede tedavi altına alındı. 
     Kaza, dün saat 14.00 sıralarında, İzzet Baysal Caddesi'nde meydana geldi. 27 yaşındaki Birol Kaplan yönetimindeki 14 EE 105 plakalı otomobil, arka lastiğinin patlaması sonucu kontrolünü kaybederek kaldırıma çıktı. Oy kullandıktan sonra gezintiye çıkan 31 yaşındaki İsmail ve Ayşe Uyanık çiftine çarpan otomobil daha sonra elektrik direğine çarparak durabildi. Kazada İsmail ve Ayşe Uyanık çifti olay yerine gelen 112 Acil Servis ambulansı tarafından İzzet Baysal Devlet Hastanesi'ne kaldırıldı. Ayağı kırılan sürücü Birol Kaplan olay yerine gelen bir arkadaşı tarafından hastaneye kaldırıldı. Kazada hafif yaralanan İsmail ve Ayşe Uyanık çifti oy kulladıktan sonra gezintiye çıktıklarını belirterek, Oy kullandıktan sonra gezmeye çıktık. Kaldırımda yürürken kontrolden çıkan otomobil bize çarptı'' diye konuştular. 
     
     Kalbi sandık başında durdu 
     AYDIN'ın Didim İlçesi'nde Adalet ve Kalkınma Partisi'nin AKP sandık görevlisi Mehmet Kemal Duran, kalp krizi sonucu yaşamını yitirdi. 
     Efeler Mahallesi'nde oturan taksi şoförü 51 yaşındaki, Malatyalı Mehmet Kemal Duran, sabah erken saatlerde görevli olduğu Mahir Üzgür Damar İlköğretim Okulu'ndaki 20 numaralı sandığın başına gitti. Oy kullanma işlemi sürerken, Duran 09.30 sıralarında birden fenalaştı. Evli ve 4 çocuk babası Duran'ın kalbi, sandık başında durdu. Didim Devlet Hastanesi'ne kaldırılan Duran'ın, kalp krizi sonucu yaşamını yitirdiği anlaşıldı. Duran'ın daha önce kalp rahatsızlığı olmadığı belirtildi. 
     AKP Didim İlçe Başkanı Dr. Hilmi Yıldırım, Duran'ın partilerine geçen Şubat ayında üye olduğunu belirterek, Böyle bir günde, vatana hizmet ederken yaşamını yitirdiği için onu şehit kabul ediyoruz. Çok üzgünüz'' dedi. 
     
     Oyunu ayağıyla kullandı 
     SAMSUN'un Alçam İlçesi'nde yaşayan Bayram Yiğit, iki kolu olmadığı için oyu ayağıyla attı. Yiğit, iktidara gelecek olan partiden özürlüler ile ilgili bakanlık kurulmasını istedi. 
     Alaçam'ın Doyran Köyü'nde yaşayan 27 yaşındaki Bayram Yiğit, vatandaşlık görevini yerine getirmek için köyün ilköğretim okuluna konulan sandığa gitti. Doğuştan anomali olması nedeniyle İki kolu olmayan Yiğit, oy pusulasını ayağı ile tuttuğu damgayla mühürledi. Yiğit'in oy pusulasını ise kendisine yardım eden yeğeni Serkan Yiğit zarf içerisine koydu. Daha sonra Bayram Yiğit, ağzında getirdiği zarfı ayağıyla sandığa attı. Alaçam Tekel işletmelerinde odacı olarak çalışan Bayram Yiğit, her seçimde oyunu attığını söyleyerek, Türkiye için hayırlı olan parti kazansın. Ama ben iktidara gelen partiden özürlüler için bir bakanlık istiyorum. Bizim sorunlarımız ile daha çok ilgilenmeleri gerekir. Bizde onlara oy atıyoruz'' diye konuştu. Oyunu kullanan Bayram Yiğit'in kol kısmına daha sonra görevlilerce oyunu kullandığına dair boya sürüldü. 
     
     Sandık başkanı uyuyunca 3.5 saat oy kullanılamadı 
     ZONGULDAK'ın Ereğli İlçesi'nde, Vesile Dikmen İlköğretim Okulu'nda oy kullanacak seçmenler, sandık başkanının uyuya kalması nedeniyle 3.5 saat oy kullanamadı. Saat 10.30'da görevi başına gelen sandık başkanı Selim Vatan'a görev verilmedi. 
     Zonguldak'ın Ereğli İlçesi'nde Vesile Dikmen İlköğretim Okulu'nda oy kullanacak seçmenler, sandık başkanı Selim Vatan uyuya kalınca 3,5 saat gecikmeli olarak oy kullandılar. Vesile Dikmen İlköğretim Okulu'nda bulunan 205 Nolu sandığın başkanı Selim Vatan, uyuya kalınca saat 07.00'de görev yerine gidemedi. İlçe Seçim Kurulu'nda görevli memurlar, Vatan'a ulaşamayınca yerine sandık başkanı olarak Hüseyin Atıf Budak isimli vatandaş görevlendirdi. Saat 10.30'da oy torbası ile görev yerine gelen Selim Vatan'a görev verilmedi. Söz konusu sandıkta oy kullanacak seçmenler ise uykucu sandık başkanı Selim Vatan'a tepki gösterdi. 
     
     Önce sandık, sonra nikah masası 
     KIRIKKALELİ dün evlenen Tuğba ve Hakan Aydın çifti, nikah masasına oturmadan önce gelinlik ve damatlıklarını giyip sandığa gidip oylarını kullandı. 
     Düğün kararını bir ay öncesinden alan Kırıkkaleli çiftler, nikahtan önce Kırıkkale Atatürk İlköğretim Okulu'na giden 24 yaşındaki Tuğba ve Hakan Aydın çifti, oylarını kullandıktan sonra Belediye Nikah Salonu'nda nikah kıydırdı. Düğün salonu tutmayan çiftler, Kaletepe Mahallesi'ndeki evlerinde yapılan düğün töreniyle dünya evine girdi. 
     Atatürk İlköğretim Okulu'nda 1907 no'lu sandıkda oy kullanan çift, Seçimden önce düğün kararı almıştık. Oylarımız boşya gitmesin diyerek sandığa gelinlik ve damatlıkla gelmek zorunda kaldık'' dediler. Gelin ve damadı sandık başında gören vatandaşlar ise şaşkınlıklarını gizleyemezken, kutlamayı da ihmal etmediler. 
     





</TEXT>
</DOC>
