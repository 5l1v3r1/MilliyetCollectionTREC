<DOC>
<DOCNO> 125160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sondun13.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan'da bir gazeteci Türk casusu olmakla suçlanıyor 
</HEADLINE>
<TEXT>

     Ermenistan'da Türkiye hesabına casusluk iddiasıyla dün 10 yıl hapis cezasına mahkum edilen Murat Bocolyan'ın, Türk basın kuruluşlarına haber yazdırırken dinlenen telefonlarının kayıtlarıyla suçlandığı ortaya çıktı. 
     Mahkemenin, ''Bocolyan'ın haber olarak yazdırdığı ve Türkiye'de yayımlanan bilgileri casusluk faaliyeti olarak değerlendirdiği ve avukatının, bunların delil olamayacağı iddiasının da mahkemece reddedildiği'' bildirildi. 
     Rus İnterfaks ajansı, dünkü haberinde, Bocolyan ile ilgili olarak Türk basın kuruluşlarından yalnızca Anadolu Ajansı'na yer verirken, bu ülkeden daha sonra gelen haberlerde, mahkemenin, Türk basınının önde gelen birçok kuruluşunun muhabirlerini de casuslukla suçladığı anlaşıldı. 
     Rusya'nın Kommersant gazetesinde bugün yer alan haberde, Bocolyan'ın tutuklanmadan önceki son yıllarında bir Türk televizyon kanalı için çalışmakta olduğu belirtildi. Rusya'nın başkenti Moskova'da akredite olan ve zaman zaman Bocolyan'dan telefonla haber almış olan bazı Türk gazetecilerinin adlarının da geçtiği haberde, ''Erivan'dakilerin görüşüne göre, bu Türk gazeteciler de bu televizyonun Moskova Bürosu'nda yönetici konumundalar ve aynı zamanda Türk istihbaratı için çalışıyorlar'' denildi. 
     Kommersant'ın bugünkü haberine göre, mahkeme, bu gazeteciler ve Bocolyan arasındaki işbirliğinin mesleki sınırları aştığı ve casusluk kapsamına girdiği gerekçesiyle karar verdi. 
     Öte yandan, aynı habere göre, iddia makamı, Bocolyan'ı, Erivan'da faaliyet gösteren terör örgütü PKK ile ilgili ''gizli'' bilgileri Türkiye'ye aktarmakla da suçladı. 
     Gözlemciler, bu suçlamanın, PKK'nın bu ülkede elemanlarının ve gizli faaliyetlerinin olduğunun resmen kabulü anlamına geldiğine dikkat çekiyor. 
     Habere göre, Bocolyan, dünkü karar duruşmasında, suçsuz olduğunu yineledi ve ''Siyasi gerekçelerle izlendim. Ben Türkiye ile ilişkilerin normalleşmesi gerektiğini savunan bir kişiyim ve bu benim şahsi görüşümdür'' dedi. 
     





</TEXT>
</DOC>
