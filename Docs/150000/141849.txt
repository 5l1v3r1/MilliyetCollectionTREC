<DOC>
<DOCNO> 141849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo17.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Cavcav Yanlış anlaşılan hareketim için çok üzgünüm 
</HEADLINE>
<TEXT>

p    Gençlerbirliği Kulübü Başkanı İlhan Cavcav, dün 19 Mayıs Stadı'nın tribünlerinde ayıp el kol hareketleri ile holiganlığa savundu, bugün basın toplantısında "yanlış anlaşılan hareketim" dedi.. 
     Cavcav, centilmenliği ve kardeşliği sporda kendilerine temel ilke edinen bir kulüp olduklarını söyledi ve Ankaragücü maçında ''Yalnış anlamalara yol açan bir hareketimin yüzünden çok üzgünüm'' dedi. 
     İlhan Cavcav, dünkü Ankaragücü maçında yaşanan olaylar ile ilgili bugün düzenlediği basın toplantısında, yaşanan olayların Türk sporu adına büyük bir talihsizlik olduğunu, takımların her türlü sonuç karşısında sportmenliği elden bırakmaması gerektiğini ifade ederek, ''Gençlerbirliği olarak yenildiğimizde sportmence üzüldük, galip gelince yine sportmence sevindik'' dedi. 
     Cavcav, şöyle konuştu 
     ''Bugün huzurunuza çok üzgün çıkıyorum. Üzgünlüğümün sebebi yalnış anlamalara yol açan bir harekettir. Ancak Ankaragücü maçında da son haftalarda olduğu gibi yine şahsıma ve yakınlarıma edilen küfürler karşısında Allahın yarattığı etten kemikten oluşan bir insan olarak maksadını aşan ve yanlış anlaşılan bir hareketim beni de çok üzmüştür. 
     Beni İlhan Cavcav yapan, Türkiye'nin her yerinden hatta dünyanın çeşitli ülkelerinden beni arayarak sevgisini, saygısını bildiren Aziz Türk halkından beni hoş görmelerini istiyorum. Ben de etten kemiktenim, benim de haysiyetim, şerefim ve gururum var.'' 
     
     CAVCAV'DAN, BEŞİKTAŞLI YÖNETİCİLERE BÜYÜK SİTEM 

     Başkan Cavcav, Beşiktaş ile İstanbul'da yaptıkları Türkiye Kupası maçında şeref tribünü yanında bulunan bir grup taraftarın kendisine sürekli küfür etmesini ve Beşiktaşlı yöneticilerin bu olaya seyirci kalmasını şiddetle kınadığını vurgulayarak, konuşmasını şöyle sürdürdü 
     ''Çarşamba gecesi Beşiktaş ile herkesin hayranlıkla ve takdirle izlediği bir maç oynadık ve galip geldik. Ancak bu galibiyete maalesef sevinemedim. Ben bizimle sahada mücadele eden Beşiktaşlı futbolcuları kutluyorum. Bu sene 100. yılını kutlayan sağduyulu tüm Beşiktaşlıların da 100. yılını kutluyorum. Ancak tüm maç boyunca şeref tribünündeki Beşiktaşlı yöneticilerin hemen yanında oturan bir grubun ölmüş anama, babama, eşime ve bana etmiş oldukları küfürleri ve bu küfürler karşısında kılını bile kıpırdatmayan Beşiktaşlı yöneticileri anlamam ve affetmem mümkün değildir. 
     İnönü Stadı'nda bana küfür edilince keyif alanların, yarın başka statlarda kendileri küfüre maruz kaldığı zaman şikayet etmeye hakları da yoktur.'' 
     
     CAVCAV, ''BİZİ ŞAMPİYON YAPACAKLARINA İNANMIYORUM'' 

     Gençlerbirliği Kulübü Başkanı İlhan Cavcav, şampiyonluğa oynayan bir takım oldukları için önlerinin kesilmek istediğini ileri sürerek, ''Şampiyonluğa oynayan bir takım olduğumuz için önümüz şu veya bu şekilde kesilmek isteniyor. Bu bir kasıt ve bizi çelmelemek için yapılan bir oyundur. Bırakın Anadolunun sesi bu kez başkentten çıksın. Şampiyonluk için herşeyimiz var ama bu şartlarda bizi şampiyon yapacaklarına inanmıyorum'' ifadelerini kullandı. 
     Cavcav, basın toplantısının asıl amacının yönettiği 3 Gençlerbirliği maçında da takımı katletmeye sahaya çıkan Mutlu Çelik adlı hakemin gerçek yüzünü ortaya çıkartmak olduğunu bildirdi. 
     İlhan Cavcav konuşmasını şöyle tamamladı 
     ''Basın toplantısının asıl amacı yönettiği 3 maçımızda da İstanbulspor, Kocaelispor ve Ankaragücü takımımızı katletmeye sahaya çıkan Mutlu Çelik adlı kişinin gerçek yüzünü ortaya çıkartmaktır. Biz bu hakeme rağmen 3 maçımızı da kazandık. Daha dün akşamki maçta takımımız sahaya çıkmadan soyunma odamıza girerek futbolcularımızı azarlayıp, gerginleştiren, saha içerisinde futbolcularımıza küfür ederek sinirlendiren ve sudan bahanelerle 2 kırmızı kartla oyunu çığırından çıkartan hakemi kamuoyunun gözleri önüne sergiliyoruz. 
     Sayın Federasyonumuzu ve Merkez Hakem Kurulu'nu, bu hakemin yönettiği 3 maçımızı da bir canlı yayında kamuoyu huzurunda tartışmaya davet ediyoruz.'' 
     





</TEXT>
</DOC>
