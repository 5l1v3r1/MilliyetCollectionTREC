<DOC>
<DOCNO> 113474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/soneko23.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nejat Arseven "50 ilde 10 yıl vergiyi sıfırlamayı planlıyoruz" 
</HEADLINE>
<TEXT>

     Çalışma ve Sosyal Güvenlik Bakanı Nejat Arseven, bölgeler arası kalkınmışlık farkını gidermek amacıyla ANAP olarak bir proje geliştirdiklerini ve bu çerçevede geri kalmış 50 ilde 10 yıl süreyle tüm vergileri sıfırlamayı önerdiklerini bildirdi. 
     Ankara Expo Center'da 3. Gıda Yiyecek İçecek Ürünleri ve Teknoloji Fuarı'nın FOODEX açılışına katılan Bakan Arseven, bu illerin gelir ve kurumlar vergisindeki payının yüzde 4 olduğunu ve bunun yarısının da kamu kurumlarınca ödendiğini söyledi. 
     Hatta bu illerde tarım ve hayvancılıkta çok daha uzun süreyle sıfır vergi uygulanmasını öneren Arseven, bu politikanın kalkınma ivmesini de hızlandıracağını belirtti. 
     Arseven, tek başına iktidar olamadıkları için hayata geçiremedikleri devletin yeniden yapılandırılması konusunda 1991 yılından itibaren ülkeye hakim olan zihniyetin, devletin yeniden yapılandırılması yönünde adım atmak bir yana, çok daha geri bir anlayışa yöneldiğini kaydetti. 
     Koalisyon ortağı olarak yer aldıkları hükümetlerde sadece bu batığın daha da artmasının önüne geçebildiklerini dile getiren Arseven, mahalli idareler reformunu hayata geçirmeyi başaramadıklarını, sosyal güvenlik reformunu da gecikmeyle kısmen hayata geçirebildiklerini anlattı. 
     Özelleştirmenin tıkanmış bir sistem ve yaklaşımla sürdürülmeye çalışıldığı için Özelleştirme İdaresi'nin kendisinin özelleşmeye muhtaç hale geldiğini vurgulayan Bakan Arseven, benzer sıkıntıyı AB üyeliği sürecinde de yaşadıklarını bildirdi. 
     Önümüzdeki seçimlerle ilgili olarak da Arseven, ''Tercihimizi ya demokraside ve zenginlikte AB'nin standartlarında bir ülke olma ya da Ortadoğu'nun kan ve sefalet kokan devletlerinden biri haline gelme yönünde kullanacağız'' dedi. 
     
     REEL SEKTÖRÜN DESTEKLENMESİ 
     Toplantıda konuşan İstanbul Sanayi Odası İSO Başkanı Tanıl Küçük krizden kaynaklanan kayıpları sanayicilerin henüz telafi edemediğini belirterek, reel sektörün gelişimini sürdürmesi için ekonomik ve siyasi istikrarın bir an önce sağlanmasını istedi. 
     Türkiye İhracatçılar Meclisi TİM Başkanı Oğuz Satıcı ise cazip yatırım ortamı yaratılması ve reel sektörün desteklenmesi gereğine işaret ederek, ''Tarımsal üretimimizin yüzde 4'ü yerine kaliteyi artırarak yüzde 20'sini ihraç edebilirsek, 20 milyar dolarlık ihracata ulaşabiliriz'' dedi. 
     TİSK Başkanı Refik Baydur ise eski Devlet Bakanı Kemal Derviş'e giderek, 'Reel sektöre elinizi uzatmazsanız başarıya ulaşamazsınız' dediklerini, bunun üzerine kendilerini hiçbir toplantıya davet etmediğini anlattı. 
     ''İş güvencesi getirmek bu memlekete zarar vermektir'' diyen Baydur, 'iş kanunu gelmeden iş güvencesini çıkarmayız' diye siyasilerden söz aldıklarını, ancak seçim nedeniyle bu sözde durulmadığını söyledi. 
     





</TEXT>
</DOC>
