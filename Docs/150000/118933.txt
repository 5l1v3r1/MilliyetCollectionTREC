<DOC>
<DOCNO> 118933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur23.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet sanığını mahkemede linç etmeye kalkıştılar... 
</HEADLINE>
<TEXT>

     Eskişehir'de, cinayet davasında tutuksuz yargılanan sanık, öldürülen kişinin kardeşleri tarafından Adliye'de darp edildi. 
     Ağır Ceza Mahkemesi'nde görülen cinayet davasının bugünkü duruşmasına, tutuklu sanık Ali Çınar ile tutuksuz sanık Nazım Barış katıldı. Cinayete iştirak ettikleri iddasıyla tutuksuz yargılanan Recep Taşlıbayır, Berkaya Şafak ve Mehmet Boğatekin ise duruşmaya katılmadı. 
     Mahkeme heyeti, savcının iddianameyi okumasının ardından tutuklu sanık Ali Çınar'ın avukatı Ahmet Karadayı'ya söz verdi. 
     Karadayı, ''adam öldürme'' suçundan yargılanan müvekkili Ali Çınar'ın cinayet işlemediğini, öldürülen Mehmet Kök ile kavga çıkaran Mehmet Boğatekin'in, ifade vermesi durumunda olayın aydınlığa kavuşacağını savundu. 
     Mahkeme heyeti, Mehmet Boğatekin'e, ifade vermesi için yeniden çağrı çıkarılmasına karar verdi ve duruşmayı erteledi. 
     Bu arada, tutuksuz yargılanan Nazım Barış, duruşma çıkışında öldürülen Mehmet Kök'ün kardeşleri Cüneyt Kök ve Hanefi Kök'ün saldırısına uğradı. 
     Adliye'de görevli polisler, kavgayı güçlükle önlerken, Nazım Barış aldığı darbeler sonucu yaralandı. 
     Emniyet güçleri, birbirlerinden şikayetçi olan Cüneyt ve Hanefi Kök kardeşler ile Nazım Barış'ı, Çarşı Karakolu'na götürerek ifadelerini aldı. 
     
     OLAY 

     Fevzi Çakmak Mahallesi'nde 12 Nisan 2002'de Ali Çınar tarafından darp edilen Cüneyt Kök, durumu ağabeyi Mehmet Kök'e bildirmişti. 
     Mehmet Kök, arkadaşı Mehmet Boğatekin ile birlikte, Ali Çınar'ı yolda yakalamış ve darp etmişti. Bu sırada Ali Çınar'ın arkadaşları Berkaya Şafak, Nazım Barış, Recep Taşlıbayır olay yerine gelerek, Mehmet Kök ve Mehmet Boğatekin ile kavga etmişti. 
     Kavgada, Mehmet Kök bıçaklanarak öldürülmüş, Ali Çınar, daha sonra emniyet güçlerine teslim olmuştu. 
     





</TEXT>
</DOC>
