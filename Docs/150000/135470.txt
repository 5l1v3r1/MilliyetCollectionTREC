<DOC>
<DOCNO> 135470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko07.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da emlak fiyatları yüzde 100 arttı... 
</HEADLINE>
<TEXT>

     Antalya'da, emlak fiyatları ve kira bedellerinde geçen yıla oranla yüzde 100'ü geçen artış görüldüğü bildirildi. 
     Emlak fiyatları, semtine göre 40 milyar lira ile 400 milyar lira arasında, kira bedelleri de 200 milyon lira ile 2 milyar lira arasında değişiyor. 
     Antalya Emlakçılar Odası Başkanı Şeref Sağlam, Antalya'da mülk bedelleri ile ev ve işyeri kiralarının geçen yıla göre yüzde 100'ü geçen oranda artış gösterdiğini söyledi. 
     Bu artışta en büyük etkenin, 2001 yılında yürürlüğü giren Yapı Denetimi Yasası olduğunu belirten Sağlam, ''Bu yasa ile birlikte binalar artık depreme dayanıklı inşa ediliyor. Eskiden 10 kilo demir kullanılan yere şimdi 15-20 kilo kullanılıyor. Çimento ve yapı harcı da ona göre yapılıyor. Bu da, maliyetlerin yüzde 30 oranında artmasına neden oluyor'' dedi. 
     Maliyetlerdeki artışın, emlak fiyatlarına ve kiralara da yansıdığını ifade eden Sağlam, yeni hükümetin kurulmasıyla birlikte üç yıldır süren ekonomik krizin sona erme eğilimine girdiğini, piyasalarda güven ortamı oluştuğunu, bunun da fiyatları yükselttiğini bildirdi. 
     Kira bedellerininin artmasını da üniversite öğrencileri ve yazlıkçılara bağlayan Sağlam, şöyle konuştu 
     ''Otel fiyatlarının yüksek olması nedeniyle, yazlıkçıların sezonluk ev tutmaya yönelmesi, kira bedellerinde büyük oranda artışa neden oldu. Çünkü ev sahibi, bir yılda alacağı kirayı bu yolla 4 ayda alabiliyor. Ayrıca üniversite öğrencilerinin yurtları tercih etmemesi de, kira artışına neden olan unsunlar arasında yer alıyor. 4 öğrenci biraraya gelip ev tuttuğu zaman, çekinmeden 300, 400 milyon lira verebiliyor. Kira bedellerinin yükselmesinde bir başka önemli sebep de ev sahiplerinin tutumu. Evlerinin iyi kullanılmayacağını düşünen ev sahipleri, hem kiraları kasıtlı olarak yüksek tutuyor, hem de yüklü miktarda depozito isteyerek kendini garanti altına almak istiyor. Tüm bu nedenler biraraya geldiğinde, Antalya'da kira bedellerinde, son bir yıl içerisinde önemli oranda artış görüldü.'' Fiyatlarda, semtlere göre de önemli değişiklik yaşandığına işaret eden Sağlam, yıllardır Antalya'nın en gözde semti olan Lara bölgesinin giderek cazibesini yitirdiğini, yeni cazibe merkezinin Konyaaltı olmaya başladığını söyledi. 
     Konyaaltı'nın, yapılan sahil düzenlemesi ve denize girilebilir olması nedeniyle tercih edildiğini vurgulayan Sağlam, Lara'da girilebilir deniz olmadığı için giderek bölgeye ilginin azaldığını sözlerine ekledi. 
     Antalya'da emlakçılık yapan Talip Yörükoğlu da, yaptığı açıklamada, emlak ve kira bedellerindeki artışı, inşaat maliyetlerinin artması, yeni hükümetle piyasalarda güven ortamının oluşması ve Antalya'nın aldığı iç göçe bağladı. 
     Artışın normal sayılması gerektiğini kaydeden Talipoğlu, Antalya'da bugünlerde en ucuz dairenin 40 milyar lira olduğunu, buna karşılık fiyatı 400 milyar lirayı bulan dairelerin de bulunduğunu söyledi. 
     





</TEXT>
</DOC>
