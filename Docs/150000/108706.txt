<DOC>
<DOCNO> 108706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo10.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarı-Kırmızılılar, Barcelona maçı hazırlıklarını sürdürüyor... 
</HEADLINE>
<TEXT>

     Galatasaray, 24 Eylül Salı günü Avrupa Şampiyonlar Ligi'nde Barcelona ile kendi sahasına oynayacağı maçın hazırlıklarını sürdürdü. 
     Teknik direktör Fatih Terim yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren sabah antrenmanında futbolcular, tek pas ve istasyon çalışmasının ardından, tam sahada çift kale taktik maçı yaptılar. 
     Terim, Lokomotiv Moskova maçı öncesinde olduğu gibi futbolcularını motive edebilmek amacıyla taktik maçında sürekli olarak uyarılarda bulundu. 
     Bir pozisyonda Sarr'a kızan ve daha dikkatli olmasını isteyen Terim, sürekli olarak futbolcularına müdahale ederek, pozisyonlarda yapmaları gerekenleri tek tek gösterdi. 
     Terim, antrenmanın son bölümünde ise istediği savunmayı yapmalarından dolayı futbolcularını kutladı. 
     
     HASAN YEDEK 

     Fatih Terim, taktik maçında son haftalarda formsuz bir görüntü çizen Hasan Şaş'ı yedek takımda oynattı. 
     Savunmanın sağında Sarr'a görev veren Terim, Ümit Davala'yı orta sahada oynatırken, as takım forvetinde de Arif-Christian ikilisine şans tanıdı. 
     Terim, taktik maçında bir süre sonra da Arif ile Ümit Karan'ın, Hasan ile de Ümit Davala'nın takımlarını değiştirdi. 
     Sarı-kırmızılı futbolcuların oldukça hırslı ve istekli gözüktükleri çalışmaya, sakatlıkları süren Berkant ile Mehmet Polat katılmazken, Ayhan ise takımdan ayrı koşu yapmakla yetindi. 
     Galatasaray, Barcelona maçının hazırlıklarını bu akşam yapacağı antrenmanla sürdürecek. 
     





</TEXT>
</DOC>
