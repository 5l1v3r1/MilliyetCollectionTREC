<DOC>
<DOCNO> 147777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sontur10.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da savaş karşıtı eylemler vardı... 
</HEADLINE>
<TEXT>

     ABD'nin Irak'a yönelik operasyonu Kızılay'da düzenlenen eylemlerle protesto edildi. 
     Öğle saatlerinde Yüksel Caddesi'nde toplanan Ankara Savaş Karşıtı Platformu üyeleri ile Çağdaş Hukukçular Derneği ÇHD üyesi bir grup avukat, ''Halk bu savaşı durduracak'' pankartı ve sloganlar eşliğinde Sakarya Caddesi'ne yürüdü. 
     ÇHD Ankara Şube Başkanı Sait Kıran, burada yaptığı konuşmada, ABD'nin Irak'ı işgalini şiddetle kınadıklarını ifade ederek, ''Kardeş Irak halkının haklı savaşını destekliyoruz'' dedi. 
     Daha sonra Konur Sokak'taki Halkevleri Genel Merkezi önünde toplanan bir başka grup, ''Emperyalistleri ve işbirlikçilerini ülkemizden söküp atacağız'' pankartı ve savaş karşıtı sloganlar eşliğinde ABD'nin Ankara Büyükelçiliği yakınında bulunan Ankara Çağdaş Sanatlar Merkezi'ne kadar yürüdü. 
     Burada çevik kuvvet tarafından çembere alınan grup adına konuşan Halkevleri Genel Sekreteri Mustafa Coşar da ABD mallarını boykot etme çağrısında bulundu. 
     Balonlara bağlanmış füze maketini ABD Büyükelçiliği'ne doğru uçuran grup, maytap patlattı, beraberinde getirdiği uçurtmaları uçurdu. 
     Kennedy Caddesi'nden Akay Caddesi'ne kadar sloganlar eşliğinde yürüyen grup, buradan olaysız dağıldı. 
     





</TEXT>
</DOC>
