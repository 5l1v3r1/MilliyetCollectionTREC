<DOC>
<DOCNO> 107132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/spor/aspo.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün vurdu bugün kurtuldu 3-3 
</HEADLINE>
<TEXT>

Kaptan’ın son vuruşu Fenerbahçe’de, önce Lorant’ı sonra yönetimi ipten çekti, aldı. Metin Tokat da, Ortega’ya çaldığı garip penaltı düdüğüyle, tek puana katkı sağladı 
     FENERBAHÇE, Gaziantepspor ile oynadığı erteleme maçında ipten döndü, son saniyelerde bulduğu bir puanla bile yüzü güldü. Ortega’yı yedek kulübesinde bırakan, ilk yarım saat sahada hayalet gibi dolaşan Sarı - Lacivertliler, 14. dakikada Kemal’in penaltı golüyle sarsıldı. 22. dakikada Alper’in kafa vuruşunu bütün defans seyredince Fenerbahçe bir anda neye uğradığını şaşırdı. 
     GAZİANTEPSPOR kalesinde, 2-0’dan sonra şuursuz baskı kuran Sarı - Lacivertliler, 30. dakikada Revivo ile umutlandı. 75. dakikada Fatih’in atılmasıyla on kişi kalan Fenerbahçe, 84’te Kemal’in golüyle dağıldı. Üç puan gitti denilirken, sahneye hakem Metin Tokat çıktı. Yanlış bir penaltı kararının ardından, Ortega ölüyü canlandırdı. Ogün son dakikada günü kurtardı. 
     
Sürekli küfür etti’      KARŞILAŞMANIN 75. dakikasında Metin Tokat’tan kırmızı kart gören Fatih’e Gaziantepsporlu futbolcular büyük tepki gösterdiler. Kırmızı - Siyahlılar’ın genç oyuncusu Erdal, "Hakem Fatih’i atmakta geç bile kaldı. Sürekli küfür ediyor, dirsek atıyordu" diye konuştu. Fatih ise uzun süre Metin Tokat’a itirazda bulundu, sahadan güçlükle çıktı. Milli oyuncu maçtan sonra "Kararın çok ağır olduğunu söyledi. 
     
     Maçın hakemi 
Berbat yönetim      METİN Tokat, dün tam anlamıyla hatalarla dolu bir 90 dakika yaşadı. İlk yarıda hak ettiği halde sarı kart göstermediği Fatih’i ikinci yarıda ağır bir kararla atan Tokat, Gaziantep’in penaltısında son adam Ogün’ü kartsız bıraktı. Faul düdüklerinde ipin ucunu tamamen kaçıran Metin Tokat, Fenerbahçe lehine verdiği penaltıyı adeta yarattı. Bu pozisyonda Ortega’ya yapılan bir faul yoktu. 
     
90 dakika      Yalçın Türk 

     Lorant, önemli silahı Ortega’yı ilk on birde oynatmayarak, herkesi hayrete düşüren bir sürpriz yaptı. Acaba tercihini Revivo’dan yana mı kullandı, yoksa Denizli maçında oyundan alındıktan sonra kulübeye uğramadan soyunma odasına giden Arjantinli’ye ceza mı kesti Cevabı Alman hocada 
     Lorant’ın sahaya sürdüğü kadro, Fenerbahçeli oyuncuları da şaşkınlığa itmiş olsa gerek. Çünkü maça öyle bir kötü başladılar ki, kimin ne yaptığı, ne oynadığı belli değildi. Ama Gaziantep bilinçliydi. Kazanma arzusuyla doluydu. 
     9’da Preko zayıf bir vuruşla tribünleri heyecanlandırdı. 11’de Volkan’ın sert ortası yürekleri ağızlara getirdi. Antep hafif hafif ısınmaya başlamıştı ki, 14’te Kemal dağılan savunmanın arasından ceza alanına süzüldü, Ogün’ün müdahalesiyle yere yıkıldı. Metin Tokat beyaz noktayı gösterdi. Kemal düzgün bir vuruşla takımını öne geçirdi 1 - 0 
     17’de Serhat’ın çaprazdan vuruşu Fenerbahçe’nin ilk cılız atağıydı. Golün şaşkınlığı geçmemişti ki, 22’de Alper nefis kafayla farkı ikiledi 2 - 0 
     Bu yenilgiye rağmen Fenerbahçe nedense bir türlü ileri vitese geçemiyordu. Sanki üzerlerinde ölü toprağı vardı. 38’de Revivo’nun kafa golü sadece seyirciyi ateşledi. 45’te Rüştü, Mustafa Şahintürk’e gol izni vermezken, karşı atakta bu kez Serhat’ın vuruşu savunmaya takıldı. 
     Gaziantep savunması biraz boy fakiriydi. Fenerbahçe’de yapılması gereken, kanat ataklarıyla Washington’u topla buluşturmaktı. Lorant’ın ikinci yarıda bunu göreceğini sandık. Bir de "Ortega’yı oyuna alır" dedik. Bırakın topu kanatlara taşımayı, Fenerbahçe, sahasından çıkarken kağnı arabası gibiydi. 
     70’te Washington, savunmanın ikramıyla bomboş ceza alanına hareketlendi. Serhat yerine kaleyi düşününce Fenerbahçe beraberlikten oldu. Yenilginin ve kötü oyunun baskısından olsa gerek Fatih, Erdal’la gereksiz yere polemiğe girince 75’te kendini kırmızı kartla oyun dışı buldu. 
     Fenerbahçe’nin gelişi güzel ataklar yaptığı dakikalarda, Gaziantepspor savunmayı ters düşürerek 84’te Kemal’le farkı ikiye çıkardı. 86’da ceza alanı içinde rakip defansla girdiği mücadelede Ortega yere düştü, Metin Tokat ağır kararla beyaz noktaya yürüdü. Ortega penaltı vuruşu sonrası farkı bire indirdiğinde son dakikalar yaklaşıyordu. Gaziantepsporlu bir an gevşeyince, 90. dakikada Washington’un ortasını iyi izleyen Ogün faturayı kesti. 
     



 SPOR 



























</TEXT>
</DOC>
