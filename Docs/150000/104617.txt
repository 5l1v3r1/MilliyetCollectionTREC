<DOC>
<DOCNO> 104617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sondun39.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da makineli tüfek krizi parlamento görüşmeleri 
</HEADLINE>
<TEXT>

     Belçika'nın ulusal silah fabrikası ''FN Herstal''in Nepal'e 5500 makineli tüfek satacağının açıklanmasından sonra siyasi gerginliğin artması ve Brüksel hükümetinin parlamentodan güvenoyu istemesi üzerine Ulusal Meclis toplandı. 
     Hükümetin liberal kanadından olan Başbakan Guy Verhofstadt, mecliste yaptığı konuşmada, Nepal'e silah satışı kararında ısrarlı olduklarını belirterek, 1993, 1995, 1997 ve 1999 yıllarında da bu ülkeye silah satışları yapıldığını, o zaman tepki göstermeyenlerin bugünkü tavrını anlamadığını söyledi. 
     Verhofstadt, AB ve BM'nin de Nepal'e yardımdan yana olduklarını belirterek, ''Sadece insani yardım değil, maocu gerillaya karşı savunma için askeri yardım da söz konusudur'' dedi ve Cezayir'e de, aşırı dinci teröristlere karşı kullanılmak üzere silah sattıklarını hatırlattı. 
     Parlamenterlerin hükümete güven oylarını isteyen Verhofstadt, ''Gelecek yıl Haziran ayında yapılacak seçimlere kadar daha çok işimiz var. Hükümette kalmak istiyoruz'' diye konuştu. 
     Flaman ve Valon liberaller, yeşiller ve sosyalistlerden oluşan Brüksel federal hükümetinin Flaman yeşiller kanadından olan Sağlık Bakanı Magda Aelvoet'in görevinden istifa etmesinden sonra yerine atama yapan Yeşiller, hükümetten ayrılmak istemediklerinin işaretini veriyorlar. 
     Meclis tartışmalarında Flaman ve Valon Yeşiller adına konuşan Muriel Gerkens, ''Madem ki silah ticareti yapılıyor, Yeşiller bu silahların Belçika'da üretilmesini ve ticaretin parlamento kontrolü altında olmasını tercih ederler'' ifadesini kullandı. 
     Valon Sosyalist Parti Grup Başkanı Claude Eerdekens, silah satışına muhalefet gösteren Flamanları ''ikiyüzlülükle'' suçladı ve Flamanların, yabancılara, çok daha tehlikeli yüksek teknoloji silahları sattıklarını söyledi. 
     Muhalefette, Nepal'e silah satışına karşı olan Flaman Hıristiyan Demokrat Parti, ''Bir kere daha silah satışlarına ilişkin yasa ihlal ediliyor ve Flamanlar, Valonlar önünde boyun eğiyorlar'' görüşünü yansıttı. 
     Belçika yasaları, iç savaş tehlikesi yaşayan ülkelere silah satışını yasaklıyor. FN fabrikasının, 2 yıl önce Meksika ile imzaladığı 500 otomatik tabanca satış sözleşmesi, Flaman parlamenterlerin tepkileri üzerine iptal edilmişti. Silah satışı konusunda 1991 yılında Valonlar ile Flamanlar arasında yaşanan bir kriz, koalisyon hükümetinin düşmesine neden olmuştu. 
     Parlamentoda hükümete güven oylaması Cumartesi günü yapılacak. 
     





</TEXT>
</DOC>
