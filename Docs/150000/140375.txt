<DOC>
<DOCNO> 140375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo31.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor için kampanya düzenlendi... 
</HEADLINE>
<TEXT>

     Bursaspor Teknik Asbaşkanı Nurettin Karayaka, kulübe maddi-manevi destek sağlamak amacıyla düzenledikleri ''Bursaspor Bir Tane'' kampanyasının sonucunun, kendilerini umduklarından daha fazla memnun ettiğini söyledi. 
     Karayaka, daha önce düzenledikleri etkinliklerin bekledikleri ilgiyi görmemesi nedeniyle, bu kampanyanın başarılı olacağına ilişkin tereddütlerinin olduğunu belirtti. 
     Uzun süren görüşmelerin ardından, kampanyayı gerçekleştirme kararı aldıklarını anlatan Karayaka, ''Rakamsal anlamda bir hedefimiz yoktu. Amacımız, Bursalılar'ı kentin güzide takımı Bursaspor'a sahip çıkmaya çağırmaktı. Bu çerçevede kampanyanın sonucu, bizi umduğumuzdan da fazla memnun etti'' dedi. 
     Karayaka, kampanya çerçevesinde daha önce tespit edilen birçok kişiye ulaşılamadığını anlatarak, buna karşın Bursa halkının takımına sahip çıktığını kaydetti. 
     Bursalılar ve Bursaspor'u sevenlerin, imkanları doğrultusunda kampanyaya destek verdiğini dile getiren Karayaka, ''Herkese teşekkür borçluyuz. 80 milyar lira katkı sağlayan da vardı. 10 milyon lirasını vermek isteyen de. Bizim için önemli olan bu. Asıl hedef, tüm Bursa'yı ortak sevdamız Bursaspor etrafında birleştirmekti. Bunu da başardık'' diye konuştu. 
     
     TARAFTARA TEŞEKKÜR 
     İstanbulspor karşısında alınan yenilgiye rağmen, yeşil-beyazlı taraftarların dünkü kampanyaya büyük ilgi gösterdiğini belirten Karayaka, ''Üzdüğümüz taraftarlarımız, bizi mutlu etti'' dedi. 
     Karayaka, kampanyaya katılan veya katılmayan herkese teşekkür ederek, şunları söyledi 
     ''Önemli olan, Bursalılar'ın takıma bakış açışını sağlamak. Bunu başardığımızı düşünüyorum. İstanbulspor maçında üzdüğümüz taraftarlarımız, bizi yalnız bırakmadılar. Onlara borçluyuz. Diyarbakırspor maçıyla çıkışa geçerek, onları mutlu etmeye başlayacağız. Kritik bir döneme giriyoruz. Art arda oynayacağımız, Diyarbakırspor, Göztepe, Kocaeli ve Trabzonspor maçlarını kazanarak, rahatlamak istiyoruz.'' 
     





</TEXT>
</DOC>
