<DOC>
<DOCNO> 129212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/spor/spo05.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİMDİ DAHA GÜÇLÜYÜM 
</HEADLINE>
<TEXT>

Gazetemizin düzenlediği ankette Yılın Sporcusu seçilen Avrupa Şampiyonu atletimiz Süreyya Ayhan, "Halkın oylarıyla zirveye çıkmak bambaşka bir duygu" dedi 
     AYŞE YEŞİN 

     DÜNYA Kupası, Avrupa Şampiyonası, Golden League derken, Türkiye’nin gururu, atletizmin "parlayan yıldızı" oldu Süreyya Ayhan. 2002’ye damgasını vuran genç atlet için MİLLİYET’in anketinde zirveye çıkmak farklı anlam taşıyor. Ayhan, "Halkın oyları ile yılın sporcusu olmak bambaşka duygu. Büyük gurur ve mutluluk duydum. Beni buraya layık gören herkese teşekkür ediyorum. 2003’te hem Türkiye’de, hem de Dünya’da yılın sporcusu seçilmek için elimden geleni yapacağım" diyor. 
     DÜNYA Şampiyonası’na odaklandığını hatırlatıyor Süreyya Ayhan ve devam ediyor "Koşmanın, antrenman yapmanın dışında hiçbir şeye vaktim kalmıyor. Bırakın kitap okumayı, yoğun program nedeniyle televizyona bile bakamıyorum. Bundan, kesinlikle şikayetçi değilim. Çünkü elde ettiğim başarılarla gelen tatmini başka hiçbir şeyle kıyaslayamam. Avrupa Şampiyonu olduktan sonra halkın her kesimi ile biraraya geldim. İnsanların bana yaklaşımı, verdikleri destek beni gururlandırıyor." 
     AYHAN, 24 yaşında olduğunu, önünde uzun bir yol bulunduğunu da ekliyor. Avrupa Şampiyonu sözlerine şöyle son veriyor "Hırslı bir insanım. Bu hırsımı başarıya ulaşmak için kullanacağım. Keşke benim gibi birden fazla sporcu, bu başarıya imza atsa. Bu konuda bana düşen her türlü görevi yerine getirmeye hazırım. 2003’e Milliyet’in yılın sporcusu olarak girmek bana ayrı bir güç verdi. Tüm Türkiye’nin yeni yılını kutluyorum. Tabii tüm Dünya için de barış istiyorum." 
     
Çekiliş 21 Ocak’ta      Yılın Sporcusu anketimize kuponlarıyla katılan okurlarımız arasındaki hediye çekilişi 21 Ocak’ta yapılacak. 1 adet FİAT Palio otomobil, 3 Multitek ev telefonu, 
     3 VCD, 3 televizyon, 10 bavul seti ve 30 film seti için noter huzurunda yapılacak çekişilin sonuçları 22 Ocak’ta gazetemizde yer alacak. 
     



 SPOR 


























</TEXT>
</DOC>
