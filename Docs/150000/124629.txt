<DOC>
<DOCNO> 124629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/soneko05.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil eylem planı ile ilgili yanıtlar tamamlandı 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, acil eylem planı ile ilgili kuruluşlardan gelen cevapların dün itibarıyla tamamlandığını belirterek, bundan sonra bunların tek tek gözden geçirileceğini ve revize edilip edilmeyeceğine karar verildikten sonra bu hafta içinde Bakanlar Kurulu'na kesin listenin verileceğini açıkladı. 
     Abant'ta basın mensupları ile bir sohbet toplantısı düzenleyen Şener, acil eylem planının şu anda taslak halinde olduğunu hatırlatarak, daha çok somut, yönelecekleri proje alanlarını gösterdiğini söyledi. 
     16 Kasım tarihinde AK Parti Genel Başkanı Tayyip Erdoğan tarafından planın bir kısmının kamuoyuna açıklandığını hatırlatan Şener, acil eylem planı ile ilgili koordinasyonun kendisine verildiğini, kendisinin de bu konuda Devlet Planlama Teşkilatı'nı DPT yetkilendirdiğini anlattı. 
     Hazırlanan planın kamu kurum ve kuruluşlarından bilgi almadan uzmanlar tarafından ortaya çıkarıldığını belirten Şener, acil eylem planında eylemlerin, bunları gerçekleştirecek sorumlu kuruluşların ve eylemin süresinin yer aldığını kaydetti. 
     DPT'nin hazırladığı bir izleme formu ile eylemden hangi bakanlık veya kuruluş sorumlu ise bu kuruluşlardan görmüş istediklerini anlatan Şener, eylem planı ile ilgili cevapların dün itibarıyla tamamlandığı, gözden geçirmenin ardından Bakanlar Kurulu'na bu hafta kesin listenin verileceğini bildirdi. 
     
     ACİL EYLEM PLANINDA NELER VAR 
     Planda kamu yönetimi reformu kapsamında 45 eylem belirlendiğini açıklayan Şener, yalnız planın statik bir süreç olmadığını, bakanlık ve kuruluşlardan gelen görüşlere göre değişebileceğini kaydetti. 
     Şener, aralarında vergi politikaları, harcama politikaları, reel sektör ve yabancı yatırımlar, ihracat, turizm ve hayvancılık gibi projelerin bulunduğu ekonomik dönüşüm programı ile ilgili de 93 adet eylem bulunduğunu bildirdi. 
     Abdülatif Şener, demokratikleşme ve hukuk reformu kapsamında 23, gelir dağılımı işsizlik ve sosyal güvenlik gibi işleri kapsayan sosyal politikaları ile ilgili 46 eylem bulunduğunu ifade etti. 
     Yönetişim ilkesinin önemine de değinen Şener, dünyanın ve ülkelerin sorunlarının son derece karmaşık hale geldiğini, böyle bir ortamda hiçbir aklın ''hazır hap'' gibi tedavi yöntemi olamayacağını söyledi. 
     Yapılan işlere hem aklın katılması gerektiğini, hem de atılan her adımda bunun test edilmesi zorunluluğunu vurgulayan Şener, ''bunu sağlarsınız. Sağlıklı mesafe alırsınız'' dedi. 
     
     ''İYİ BİR CÜMLESİ OLAN VARSA GELSİN SÖYLESİN'' 
     Acil eylem programında eksiklikler olduğunun söylenebileceğini dile getiren Şener, ''iyi bir cümlesi olan varsa gelsin söylesin bizim programımızdır'' diye konuştu. 
     Acil eylemler planındaki ekonomik eylemler konusunda bilgi veren Şener, plan içinde geçici bütçenin çıkarılması, stand-by ile ilgili düzenlemelerin yapılması gibi rutin işlemlerin yapılmasının yanı sıra Yüksek Planlama Kurulu'na YPK işlerlik kazandırılması mali miladın kaldırılması gibi düzenlemelerin bulunduğunu bildirdi. 
     Şener, mali miladın kaldırılması ile ilgili tasarının hazırlanarak TBMM'ye gönderildiğini kaydetti. 
     Planda 4325 sayılı kanunun uygulamalarının yeniden belirlenmesi, özel işlem vergisinin süresinin uzatılması, vergi denetimlerinin etkinleştirilmesi, gelir idaresinin yeniden yapılandırılması gibi eylemler de yer alıyor. 
     





</TEXT>
</DOC>
