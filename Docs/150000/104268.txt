<DOC>
<DOCNO> 104268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur10.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SP iktidara gelirse 8 yıl ve IMF programına son verecek... 
</HEADLINE>
<TEXT>

     AKP dahil tüm partiler ekonomik iktidara gelmeleri halinde ekonomik programı sürdürecekleri sözünü verirken, SP'nin seçim bildirgesinde programın iptal edileceği ve IMF ile ilişkilerin kesileceği belirtildi. 
     SP'nin "Acil Ekonomik ve Toplumsal Onarım Programı" adını taşıyan seçim bildirgesi hazırlıkları tamamlandı. 
     Bildirgede, "Uluslararası sermaye hareketlerini düzenleyen bir kuruluş" şeklinde tanımlanan IMF'ye sert suçlamalar yöneltilirken, IMF'nin "Uyguladığı programla 15 ülkeyi batırdığı ve uçuruma süreklediği" belirtildi. Bildirgede, "SP iktidarında IMF ile yapılan anlaşmalar iptal edilecek ve ilişkiler tümden kesilecek" deniliyor. Bildirgeye göre, Türkiye'nin, IMF dahil dış borçları ise ödenecek. 
     
     KAYNAK PAKETLERİ GELİYOR 
     SP'nin bildirgesinde 6 aylık sürede borçlanma ihtiyacının sıfıra indirilmesi ve 1 yıllık sürede de 110 milyar dolarlık kaynak bulunması öngörülüyor. Bunun yöntemi olarak da REFAHYOL döneminin ünlü havuz projesi başta olmak üzere kaynak paketlerine dönüş gösteriliyor. Kemal Derviş'in Türkiye'ye gelişiyle birlikte uyguladığı ekonomik programın izlerini tamamen silmeyi hedefleyen SP'nin bildirgesinde, "Siyasetle ekonomi birbirinden ayrılamaz. Ekonomi siyasetin emrinde olacak" ifadelerine yer veriliyor. Bunun için ekonomik programa uygun olarak çıkartılan yasaların değiştirileceği, Üst Kurulların kaldırılacağı, tarımda yeniden destekleme uygulamasına geçileceği vurgulanıyor. 
     
     AB'DEN DÖNÜŞ YOK 
     SP'nin bildirgesinde IMF'nin tersine AB'ye üyelik sürecinin devam ettirileceğinin altı çiziliyor. AB üyelik sürecinde Türkiye'nin kendi tarih ve kültürünü de korumasının esas alması, bu çerçevede Türkiye'nin AB'ye Türk ve dünyasını arkasına alarak üye olması hedefleniyor. 
     Erbakan'ın projesi olan D-8'e yeniden canlılık kazandırılması öngörülen bildirgede, ABD'nin Irak'a müdahalesine kesin bir dille karşı çıkılırken, böyle bir müdahalenin Türkiye'nin sınırlarını da değiştirecek tehlikeler içerdiği uyarısı yapılıyor. 
     
     5 3'E DÖNÜŞ 
     SP iktidarında kesintisiz 8 yıllık zorunlu eğitim uygulamasına kesin olarak son verileceği bildiriliyor. Bunun için İmam Hatip'lerin yeniden ihya edileceği ve 5 3 şeklindeki yönlendirmeli eğitime yeniden dönüleceği vurgulanan bildirgede öne çıkan diğer yaklaşımlar şöyle 
     ".Düşünce ve ifade özgürlüğü, din ve vicdan özgürlüğü güvence altına alınacak. İnsan hakları ayırımsız herkes için mümkün hale getirilecek. 
     .YÖK kaldırılacak. Yerine koordinasyonu sağlamak üzere Üniversitelerarası Kurul oluşturulacak. Herkesin eğitim hakkından yararlanması için eğitim için parasız burslu eğitime geçilecek. 
     .Anayasa değişikliğiyle Başkanlık Sistemine geçilecek. 
     Devlet Başkanı 2 Turlu Seçimle seçiilecek. Yasama ve Denetim Meclisi olmak üzere iki meclisli sisteme geçilecek. 
     .Sosyal güvenlik sistemleri tek çatı altında toplanacak" 
     





</TEXT>
</DOC>
