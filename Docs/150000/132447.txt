<DOC>
<DOCNO> 132447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo09.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, hazırlıklarına 2 günlük iznin ardından başladı... 
</HEADLINE>
<TEXT>

     Birinci Süper Futbol Ligi'nde ikinci bölüm hazırlıklarının ilk etabını Antalya'da yaptığı kampla tamamlayan Fenerbahçe, 2 günlük iznin ardından hazırlıklarına tekrar başladı. 
     Samandıra Tesisleri'nde sabah saatlerinde biraraya gelen sarı-lacivertli futbolcular, hafif tempoda geçen bir çalışma yaptı. Yaklaşık 45 dakika süren idmanın ilk 20 dakikalık bölümünde saha içinde serbest koşu yapan futbolcular, daha sonra kondisyoner Stefano Marrone yönetiminde açma-germe hareketleriyle çalışmayı tamamladılar. 
     Antrenmana sakatlıkları nedeniyle tedavileri süren Serhat, Ogün, Yusuf, Mustafa ve İsmail katılmazken, takım antrenmanı bitirdikten sonra Mustafa ve İsmail saha içinde koşu yaptı. Fenerbahçe Kulübü Sağlık Kurulu Başkanı Prof. Dr. Ömer Taşer, sakat futbolcuları tesislerde kontrolden geçirdi. 
     Sarı-lacivertliler, hazırlıklarını bu akşam yapacakları antrenmanla sürdürecek. 

     
</TEXT>
</DOC>
