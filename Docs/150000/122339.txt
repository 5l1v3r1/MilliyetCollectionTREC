<DOC>
<DOCNO> 122339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur10.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksiyon filmi gibi soygun ve kovalamaca... 
</HEADLINE>
<TEXT>

     Adapazarı'nda ağabeyinin otomobiliyle gezdiği sırada aracı gasp edildikten sonra elleri kelepçelenen genç, polisin aksiyon filmlerini anımsatan takibi sonucu kurtarıldı. 
     Ağabeyinin otomobilinin anahtarlarını yengesinden alan Hasan Kavakoğlu, 54 YD 517 plakalı BMW marka otomobille şehir merkezinde gezdiği sırada, H.A. 26 ve kimliği açıklanmayan bir kişi tarafından durduruldu. 
     Silah zoruyla indirdikleri Kavakoğlu'nu kelepçeleyen sanıklar, otomobili alarak İstanbul'a gittiler. Bir süre gezdikten sonra Adapazarı'na dönmeye karar veren zanlılar, başka bir hırsızlık olayı için TEM Otoyolu Dilovası gişelerinde önlem alan polisin ''dur'' ihtarına uymayarak, kaçmak istediler. 
     Yolu kesen polis otosuna çarpan sanıklar, kendilerini takip eden ekiplere ateş açtı. Mermilerden biri o anda otoyolda seyreden 34 AT 1968 plakalı yolcu otobüsünün tavanına, bir diğeri de polis otosunun arka kısmına isabet etti. 
     Polisin takibinden kurtulamayacaklarını anlayıp, otomobili TEM otoyolunun Gültepe kesiminde terk ederek yaya olarak kaçmaya çalışan sanıklardan H.A yakalandı, diğer sanık karanlıktan faydalanarak kaçtı. 
     Bu arada, terk edilen otomobile giden polisler, kelepçeyle kapıya bağlanmış Hasan Kavakoğlu ile karşılaştı. Kelepçesinden kurtarılan Kavakoğlu, Asayiş Şube Müdürlüğü'ne götürüldü. 
     Polis yetkilileri, olayla ilgili soruşturmanın sürdüğünü ve kimliği henüz açıklanmayan diğer sanığın yakalanmasına çalışıldığını bildirdiler. 
     





</TEXT>
</DOC>
