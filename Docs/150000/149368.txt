<DOC>
<DOCNO> 149368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo07.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Mehmet Okur'lu Detroit Pistons yine mağlup... 
</HEADLINE>
<TEXT>

     ABD Profesyonel Basketbol Ligi'ne 13 maçla devam edildi. Detroit Pistons'ın deplasmanda New Orleans'a 93-89 yenildiği maçta Mehmet Okur, 9 ribaund aldı, 5 sayı attı. Sacramento Kings'in evinde Denver Nuggets'ı 105-103 yendiği karşılaşmada Hidayet Türkoğlu, 9 sayı kaydetti. 
     Doğu Konferansı Merkez Grubu lideri Detroit Pistons, aynı grupta 3. sırada bulunan Hornets ile New Orleans'da karşı karşıya geldi. İlk 5'de sahaya çıkan Mehmet Okur, 2'si hücumdan toplam 9 ribaund aldı, 6 şuttan 1'ini değerlendirerek 5 sayı kaydetti, 3 asist, 1 blok yaptı. Toplam 33 dakika forma giyen Okur, 4 faul atışından 3'ünü sayıya çevirirken, 1 kez denediği 3 sayılık atışta başarılı olamadı, 2 sayılık atışlarda 5'te 1 isabet sağladı. Mehmet Okur, takımda en fazla ribaund alan oyuncu oldu. 
     Pistons'da yedek Corliss Williamson 21 sayıyla en skorer oyuncu olurken, Richard Hamilton ve Chauncey Billups 16'şar sayı kaydetti. 
     Hornets'da Jamal Mashburn 20 sayıyla en skorer oyuncu, Jamaal Magloire 19 sayı, 18 ribaundla en başarılı isim oldu. 
     Batı Konferansı Pasifik Grubu'nda play-off turuna lider olarak katılmayı garantileyen Kings, Ortabatı Grubu'nda son sırada bulunan ve play-off dışı kalan Nuggets ile Sacramento'da karşılaştı. 
     Oyuna sonradan giren ve toplam 20 dakika sahada kalan Hidayet Türkoğlu, 6 şuttan 3'ünü değerlendirerek, 9 sayı attı. Hidayet, 2 sayılık atışlarda 4'te 2, 3 sayılık atışlarda 2'de 1, faul atışlarında 2'de 2 isabet sağladı. Türk basketbolcu, hepsi savunmadan 4 ribaund aldı, 1 asist, 1 blok yaptı. 
     Nuggets karşısında üst üste 8. galibiyetini alan Kings'de bitime 0.9 saniye kala akrobatik bir hareketle sayı kazandıran Chris Webber, 29 sayı, 10 ribaund, 9 asistle en başarılı isim oldu. Predrag Stojakoviç'den 17 sayı geldi. 
     Nuggets'da Juwon Howard 24 ile sayı liderliğini elde ederken, Nene Hilario 18 sayı gerçekleştirdi. 
     Doğu Konferansı Atlantik Grubu'nda 4. sırada bulunan Orlando Magic, Merkez Grubu'nda 2. sırada yeralan Indiana Pacers'ı deplasmanda 98-86, Merkez Grubu dördüncüsü Milwaukee Bucks, aynı grupta 7. sırada yeralan Toronto Raptors'ı yine deplasmanda 105-103 mağlup ederek, play-off turunu garantilediler. Böylece ligde play-off turunu garantileyen takım sayısı 15 oldu. 
     Sonuçlar şöyle 
Atlanta Hawks-Cleveland Cavaliers 100-89. 
     Minnesota Timberwolves-Los Angeles Clippers 106-90. 
     Miami Heat-Washington Wizards 87-91. 
     New York Knicks-Philadelphia 76ers 108-103. 
     Toronto Raptors-Milwaukee Bucks 103-105. 
     New Orleans Hornets-Detroit Pistons 93-89. 
     Chicago Bulls-New Jersey Hornets 95-86. 
     Indiana Pacers-Orlando Magic 86-98. 
     San Antonio Spurs-Seattle Supersonics 94-86. 
     Memphis Grizzlies-Portland Trail Blazers 96-93. 
     Utah Jazz-Dallas Mavericks 95-92. 
     Sacramento Kings-Denver Nuggets 105-103. 
     Phoenix Suns-Golden State Warriors 117-101. 
     





</TEXT>
</DOC>
