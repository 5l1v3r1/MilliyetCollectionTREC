<DOC>
<DOCNO> 147959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur24.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın tarafından Diyarbakır'da yaptırılan okul açıldı... 
</HEADLINE>
<TEXT>

     Diyarbakır'da, Galatasaray Kulübü Başkanı Özhan Canaydın tarafından yaptırılan okulun açılışı yapıldı. 
     Diyarbakır merkeze bağlı Taban Köyü'nde düzenlenen törende konuşan Diyarbakır Valisi Nusret Miroğlu, kentte okulsuz yer kalmaması için bir kampanya başlatacaklarını belirterek, kampanya için işadamlarından destek istediklerini söyledi. 
     Türkiye Cumhuriyeti gibi büyük bir devlette 21. asırda artık okulsuz öğrencinin kalmaması gerektiğini anlatan Miroğlu, şöyle dedi 
     ''Ama maalesef yaşamış olduğumuz büyük ekonomik sıkıntılar hala çocuklarımızın okulsuz olduğu gerçeğiyle bizleri karşı karşıya bırakmaktadır. Bu yıl, bu sorunların giderilmesi için çaba harcayacağız. Devletimiz bu işleri çok kısa sürede yapamayacaktır. Elbirliğiyle çok kısa sürere okul sorununu gidermiş olacağız. Eğitime verdiği destek nedeniyle de Canaydın'a çok teşekkür ediyorum. Herkese örnek olmasını diliyorum.'' Canaydın ise bu yıl 17 derslikle 5 okulu hizmete soktuklarını, bundan sonra da her 3 yılda bir 5'er köy okulu yapacağını bildirerek, Diyarbakır'da 15 köy okulu inşa edeceğini dile getirdi. 
     Okulları açmanın yeterli olmadığını, onların araç ve gereçlerini mutlaka her yıl karşılama taahhüdünde bulunduğunu kaydeden Canaydın, eğitime destek vermek amacıyla elinden geleni yapacağını belirtti. 
     Taban Köyü'ne gelirken, yolda Cumhuriyet Köyü'ne de okul yapmak için söz verdiğini söyleyen Canaydın, ''Taban Köyü'nün vatandaşıyım. Beni bundan sonra böyle görün. Ne mutlu ki kulübümün renklerini görmek, o renklerin altında hizmet veren bir okul açmak mutlulukların en büyüğüdür'' diye konuştu. 
     Daha sonra Canaydın tarafından yaptırılan Özhan Canaydın İlköğretim Okulu'nun açılışı yapıldı. 
     Geçen yıl Diyarbakırspor-Galatasaray maçı nedeniyle kente gelen Canaydın, okul yapma isteğini belirtmesi üzerine Valilik ile bir protokol imzalanmıştı. İmzanın ardından 7 ay içinde 300 milyar lira harcama yapılarak Çermik İlçesi'ne bağlı Dilekpınar Köyü'nde, Hazro İlçesi'ne bağlı Çiftlibahçe Köyü'nde, Hani İlçesi'ne bağlı Anıl Köyü'nde, Kulp İlçesi'ne bağlı Hamzalı Köyü'nde yaptırılan okullar daha önce eğitime açılmıştı. 
     





</TEXT>
</DOC>
