<DOC>
<DOCNO> 118672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sonspo07.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Efes Pilsen'in, Yunan takımlarına şansı tutmuyor... 
</HEADLINE>
<TEXT>

     Avrupa Basketbol Ligleri Birliği ULEB tarafından organize edilen Avrupa Ligi A Grubu'nda yarın AEK ile kendi sahasında karşılaşacak Efes Pilsen'in Yunan takımlarına şansı tutmuyor. 
     Yunan takımlarıyla Avrupa kupalarında bugüne dek 21 kez karşılaşan lacivert-beyazlılar, 11 maçtan yenik ayrılırken, 10 karşılaşmayı ise kazandı. 
     2001-2001 sezonuna kadar Yunan takımlarına karşı üstün durumda bulunan Efes Pilsen, yine geçen sezon ULEB'in organizasyonu Avrupa Ligi'nde mücadele ederken, Yunanistan'ın Olympiakos takımıyla deplasmanda ve kendi sahasında yaptığı 2 maçı da kaybetti ve 11-10 geriye düştü. 
     Lacivert-beyazlılar, yarınki maçı kazanırsa Yunan takımlarıyla galibiyet ve yenilgi sayısını eşitleyecek. 
     Bu arada Efes Pilsen, AEK ile Avrupa kupalarında ilk kez karşı karşıya gelecek. 
     
     KUPA GALİPLERİ KUPASI'NI YUNANLILARA KAPTIRDI 
     Lacivert-beyazlılar, 1992-93 sezonunda Avrupa Kulüpler Kupası finalinde Aris ile karşı karşıya gelirken, rakibine 50-48 yenilerek kupayı Yunan ekibine kaptırdı. 
     Efes Pilsen, 1999-2000'de de FIBA'nın düzenlediği Avrupa Ligi'nde ve 2000-2001 sezonunda da Suprolig'de dörtlü finalde Panathinaikos'a yenilerek final şansını yitirdi. 
     Öte yandan Efes Pilsen, 21 maçta Yunan takımlarının potasına bin 510 sayı atarken, kendi potasında bin 542 sayı gördü. 
     





</TEXT>
</DOC>
