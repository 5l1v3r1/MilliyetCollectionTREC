<DOC>
<DOCNO> 124564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/spor/aspo.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan uzun aradan sonra maziyi hatırladı 
</HEADLINE>
<TEXT>
ESKİ BİR TAT 1-2 
Beşiktaş yenilgisi Cim-Bom’u yıkmadı, Gaziantep’te alkışlanacak bir oyun çıkardı. Yenik duruma düşmesine rağmen Berkant ve Arif’in golleriyle üç puanı aldı 
90 dakika      ERHAN TELLİ 

     İnsanın kanını donduran bir soğuk var Antep’te... Isınmak için sahaya çıkan futbolcuların tünelin ucundan gözüken ayakları sanki soyunma odasına geri dönmek istercesine ters ters basıyor çimlere... Seyirci zaten donmuş, tribünde tepinip ısınmaya çalışıyor, bizim gibi şanslı gazeteci ve yazar takımıysa kaçak Seylan çayını yudumlamakla meşgul. 
     Oyun başındaki hareketlilik ilk pozisyonunu 14. dakikaya girilirken veriyor. Hasan Şaş’ın soldan kestiği topla kale önünde karşı karşıya kalan Arif vuruşunda kaleci Ömer’i nişanladı, Galatasaray mutlak bir golü de böylece kaçırdı. 
     29. dakikada ise belki de maçın kader anı yaşanıyordu. İlk pozisyonda golü kaçıran Arif, mükemmel bir arapasıyla Ümit Karan’ı kaleci ile karşı karşıya bıraktı. İlhan’ın sarılıp çekmesiyle yerde kalan Ümit ve Galatasaray yedek kulübesi kırmızı kart beklerken hakem Mustafa Çulcu "devam" kararı vererek kritik bir dakikaya imza attı. 
     43’te Gaziantep sağ taraftan kazandığı serbest vuruşu Murat ile kullandı. Kale önüne gelen ortaya yükselerek kafayı vuran İbrahim takımını 1 - 0 öne geçirdi. 
     Bu golün hemen bir dakika sonrasında topla buluşan Hasan Şaş soldan ortasını yaptı. Antep defansında Bouazizi topu ıskalayınca Berkant boşta kalan meşin yuvarlağı ağlara göndererek beraberliği sağladı. 
     İkinci yarıya atak başlayan Galatasaray oldu. 
     55’te Arif’in serbest vuruştan ortasına Cihan kafayı vurdu. Ömer sonanda topu kornere çeldi. Dakikalar ilerledikçe Fatih Terim de galibiyeti getirecek golü bulabilmek için biraz da risk alarak oyuncu değişikliklerine gitti. 67’de Hasan Şaş’ı oyundan alarak Felipe’yi sahaya süren Terim, aksayan Pinto’yu Mehmet Polat’la değiştirdi. Son değişikliğini ise Cihan’ı oyundan alarak Christian’ı sahaya sürerek yaptı. 
     Artık sahada dört forveti ile gol arayan Galatasaray, Terim’in maçın başından beri bir çok fırsatı kaçıran Arif’teki ısrarı ile golü kazandı. 89’da 18 önünde topla buluşan Arif, sert vurdu. Üst direğe çarpan top ağlara gitti 1-2 
     Son dakika golüyle hayat bulan Galatasaray, Antep deplasmanından üç puanla ayrılmayı bildi. 
     
KEYİFLENDİMFatih Terim, Gaziantep karşısındaki futbolu beğendiğini söyledi, "Pozisyon ürettik, savaştık. Doğruları göstermeye başladık" dedi 
     TEKNİK Direktör Fatih Terim, Gaziantepspor galibiyetinin önemli bir 3 puan olduğunu açıkladı. Terim, "Gün geçtikte daha iyi oynuyoruz. Bu kez izlerken keyiflendim. Oyuncularım istediler, ürettiler ve savaştılar. Pozisyon bulduk, çok kaçırdık. Arif’in golü çok güzeldi ve doğru zamanda geldi. Güzel oynamıyor ama golünü de atıyor. Galibiyeti hak ettik ve kazandık" ifadesini kullandı. 
     FENERBAHÇE derbisini yöneten Mustafa Çulcu ile Fatih Terim arasında dün ilginç diyaloglar yaşandı. Gaziantepspor’un golü ve Ümit Karan’ın düşürüldüğü pozisyonlarda tartışma yaşandı. Saha kenarına gelmesine kızan Çulcu, Terim’i uyardı. Çulcu’ya tepki gösteren Terim, devre arasında telefonla pozisyonu yakınlarına sordu. Maçtan sonra ise, "Penaltıydı ve İlhan atılmalıydı" dedi. 
     
Cim-Bom’a büyük onur      3 Ocak’ta Dubai’de yapılacak olan Juventus - Dünya Karması maçı için Galatasaray’dan Fatih Terim, Bülent Korkmaz ve Hasan Şaş’a özel davet geldi. Şeyh Zaed Stadı’nda yapılacak olan maçta Terim’in Dünya Karması’nın teknik direktörlüğünü yapacağı bildirildi. Özel maç için Fenerbahçe kalecisi Rüştü de davet edilmiş, ancak milli kaleci sakatlığı nedeniyle teklifi geri çevirmişti. 
     
Doğan Hakem eyyam yaptı      GAZİANTEPSPOR Başkanı Celal Doğan, Galatasaray maçının hakemi Mustafa Çulcu’yu eleştirdi. Çulcu’nun Cim-Bom lehine eyyam yaptığını söyleyen Doğan, "Hakem, Ümit Karan ile İlhan’ın arasındaki pozisyonda düdük çalmadığı için Galatasaray’a eyyam yapma gereği hissetti. Rakibin attığı gol bariz ofsayt. Ama onu da göremedi. Çaldığı her düdük, Galatasaray içindi" dedi. 
     
     Maçın hakemi 
     Bir hata yaktı 
     HAKEM Mustafa Çulcu iyi başladığı maçın 28. dakikasında büyük bir hata yaptı. Ümit Karan’ın İlhan tarafından düşürülmesine seyirci kaldı. İlhan’ı kırmızı kartla oyun dışı bırakmalıydı. Bu pozisyonun etkisinden maç sonuna kadar kurtulamadı, kart uygulamaları ile çaldığı faullerde standartı tutturamadı. Murat’ın ofsayt gerekçesiyle sayılmayan tartışmaya açık golünde yardımcısına uydu. 
     
     Göze batanlar 
     Hasan Şaş Bal yapmayan arı gibiydi. Çok bencil oynadı. Hiçbir yararı yoktu. Sadece ilk golde etkiliydi. 
     Arif İlk yarıda bir gol kaçırdı, İkinci yarıda kayıptı. Terim ısrar etti ve attığı golle takımı kurtardı. 
     Berkant Orta sahada çok çalıştı. İyi mücadele etti. Çok şık bir gol attı. Fırsatçılığını konuşturdu. 
     Pinto İlk yarıda iyi başladı. İleriye götürdüğü toplarda arkadaşlarına iyi paslar çıkaramadı. Yoruldu. 
     Ömer Sahanın en iyisiydi. Gollerde yapacak fazla birşeyi yoktu. Üç tane yüzde yüzlük golü kurtardı. 
     Bouazizi Galatasaray forvetini çok zorladı. Tek hatası takımının gol yemesine neden oldu. Şanssızdı. 
     
     Notlar... 
     Ümit’i çektim’ 
     GAZİANTEPLİ İlhan, maçın en çok tartışılan pozisyonunda Ümit Karan’ı çektiğini itiraf etti. İlhan, "Hakem görmedi" dedi. 
     
     Animasyon tepkisi 
     LİGDE sıkıntı yaşayan Galatasaray’a ev sahibi taraftarlar göndermeler yaptı. Skorboardda Aslan’ı gagalayan Kartal animasyonu tepki aldı. 
     
     İlginç ceza 
     ANTEP’İN etkili ismi Mustafa Şahintürk dün kadro dışı kaldı. Yıldız futbolcunun Multescu’ya selam vermediği için ceza aldığı öğrenildi. 
     
     Doğumgünü kutlaması 
     BERKANT ile Emre Aşık, Gaziantep’te yeni yaşlarını kutladı. Berkant 23, Emre ise 29 yaşına girdi. İki futbolcu için pasta kesildi. 
     
     Kamp krizi 
     TERİM’İN dönüm noktası olarak belirlediği kamp için net bir adım atılmaması kriz yarattı. İspanya’da yapılması planlanan kamp riske girdi. 
     
İstatistik FABİO PİNTO Topla buluşma 27 İsabetli pas 13 Hatalı pas 8 Top kazanma 2 Top kaybı 5      
     
Aslan, Antep’te evinde gibi      CİM-BOM, Gaziantepspor deplasmanında 1990-91 sezonundan bu yana yenilmiyor. Son olarak rakibine 1-0 mağlup olan Sarı - Kırmızılılar, 12 yıllık seriyi sürdürdü. Bu sezon ilk kez puan cetvelinin ilk 5 sırasında bulunan bir takıma karşı kazanan Sarı - Kırmızılılar, Antep’e sahasında 243 gün sonra yenilgiyi tattırdı. 
     



 SPOR 



























</TEXT>
</DOC>
