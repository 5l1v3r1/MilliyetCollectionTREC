<DOC>
<DOCNO> 103216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/sontur18.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcü tuzağa düşürüldü... 
</HEADLINE>
<TEXT>

     Konya'nın Beyşehir İlçesi'nde, yaklaşık 3 yıl önce tecavüz ettiği bedensel engelli kızı yeniden arayan kişi, bu kez kızın yakınlarının kurduğu tuzağa düştü. 
     Alınan bilgiye göre, 1999 yılında ilçeye bağlı Şamlar Köyü'nde annesiyle yaşayan 27 yaşındaki A.K'ye tecavüz ettiği öne sürülen, evli ve iki çocuk babası Rafet Aslan 40 , olayın ardından yakalanmış, ancak delil yetersizliği nedeniyle serbest kalmıştı. 
     Olaydan sonra bir süre sessiz kalan Aslan, A.K'yi yine telefonla aramaya başladı. Durumdan rahatsız olan A.K, amcalarına, kendisini telefonla arayan bir kişi olduğunu bildirdi. 
     Amcalarının kurduğu plan doğrultusunda, kendisine daha önce tecavüz eden Aslan'ın teklifini kabul eden A.K, bu kişiyle Şamlar-Üzümlü köyleri arasındaki dağlık arazide buluşmayı kabul etti. 
     Buluşma noktasında pompalı tüfekleriyle ağaçlık alana gizlenen özürlü kızın amcaları, motosikletiyle gelen Aslan'ı yakalayamadı. 
     Olayın Beyşehir Jandarması'na bildirilmesi ve genç kızın şikayetçi olması üzerine, Jandarma ekipleri Rafet Aslan'ı yakaladı. Aslan, olay yerinde yaptırılan tatbikatta tecavüz suçlamalarını kabul etmedi. 
     Aslan, daha sonra genç kızla yüzleştirildi. Aslan, A.K'nin ''Bana tecavüz eden bu adamdı. Telefonda kendisini Hasan diye tanıtıyordu. Konuştuğum kişinin sesi de bu, kendisi de bu. Beni bu olayı anlatmamam için tehdit de etti'' ifadeleri üzerine, gözaltına alındı. 
     Aslan, çıkarıldığı mahkeme tarafından tutuklandı. 
     





</TEXT>
</DOC>
