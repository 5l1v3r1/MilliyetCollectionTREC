<DOC>
<DOCNO> 140263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun10.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan medyası, tezkerenin reddini böyle yorumluyor... 
</HEADLINE>
<TEXT>

     TBMM'nin Amerikan askerlerinin Türkiye'de konuşlandırılmasıyla ilgili tezkereyi reddetmesinden sonra, Amerikan medyasında, askeri planlarda gecikmenin olacağı yorumları yapılıyor. 
     Amerikan NBC televizyonunda konuşan askeri uzman emekli General Barry McCaffrey, ''ret kararının askeri planlarda en az 3 haftalık gecikmeye yol açacağını'' söyledi. McCaffrey, ''Amerikalılar şimdi Akdeniz'de bulunan gemilerini Süveyş kanalına yönlendirecekler ve Arap yarımadasını dolaşacak olan bu gemiler en kısa zamanda Kuveyt'e ulaşmaya çalışacaklar'' dedi. 
     Askeri uzmanlar, ''Irak'a karşı iki cepheden birden saldırı başlatamamanın, savaşı daha uzun ve daha kanlı hale getireceğine'' dikkat çektiler. 
     Amerikan medyasının haberlerinde, ''Kuzey Irak'a yeterli sayıda Amerikan askeri yerleştirilemeyeceği için, Türkiye'ye sığınmak isteyecek Kürt mültecilerin engellenemeyecekleri, bunun ise ciddi sorun yaratacağı'' öne sürüldü. 
     Emekli General McCaffrey de, ''milyonlarca Kürt mültecinin Türkiye'ye girmek isteyeceğini'' iddia etti. 
     
     ''B PLANINA GEÇMEDEN ÖNCE BEKLEYECEKLER'' 
     Bu arada, Amerikan televizyonlarında konuşan yorumcular, ''Bush yönetiminin B planını uygulamaya koymadan önce Türkiye'nin son kararının ret olup olmadığından emin olmak istediğini'' söylediler. 
     NBC televizyonu ise AK Parti milletvekili Eyüp Fatsa'ya dayanarak, ''Meclise yakın gelecekte yeni bir tezkere sevkedilmesinin düşünülmediğini'' duyurdu. 
     Bazı yorumcular, kuzey cephesinin, Türkiye olmadan da açılabileceğini, ancak başlangıçta öngörüldüğü gibi Kuzey Irak'a ağır zırhlı araçlarla donatılmış 4. piyade tümeni yerine, hafif silahlarla donatılmış 1. hava indirme tümeninin yerleştirileceğini savundular. 
     Amerika'nın B planıyla ilgili hazırlıklarının tamam olduğunu savunan Lexington Enstitüsü uzmanlarından Loren Thompson'a göre, ''ABD öncelikle Kuzey Irak'taki bazı pistleri, helikopterlerle küçük askeri birlikler indirerek denetim altına alacak, daha sonra ''C-17 Globemaster III'' nakliye uçaklarıyla buralara 5 bin dolayında asker sevkedecek.'' Bu planın kötü yanının, bölgeye, başlangıçta öngörülenden çok daha az asker sevkedilebilmesi olduğu belirtildi. 
     
     ''ÇOK DAHA ZOR'' 
     CBS televizyonunun ''Ulusla Yüzyüze'' programına katılan emekli General Joseph Ralston ise ''kuzey cephesi seçeneği olmadan da hedeflere ulaşılabileceğini, ancak bunun çok daha güç olacağını'' söyledi. 
     Bazı yorumcular da, ''ret kararının Türk askerinin Kuzey Irak'ta konuşlanması olasılığını ortadan kaldırdığını, bunun ise Türklerle Kürtler arasında arzu edilmeyen olaylar çıkmasının önüne geçeceğini'' söylediler. 
     





</TEXT>
</DOC>
