<DOC>
<DOCNO> 135535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur03.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Derviş'in sık sık ABD'ye gitmesi beni rahatsız etmişti'' 
</HEADLINE>
<TEXT>

     DSP Genel Başkanı Bülent Ecevit, 57. Hükümet döneminde Kemal Derviş'in, göreve başlamasından birkaç ay sonra ''kendisini çirkin şekilde siyasete vermeye'' başladığını belirterek, ''Hükümet üyeliği sırasında sık sık ABD'ye gitmesi beni rahatsız etmeye başlamıştı'' dedi. 
     Basın Konseyi üyelerinin davetlisi olarak katıldığı yemekte, Konsey üyelerinin sorularını yanıtlayan Ecevit, bugünlerde sanat ve edebiyatla ilgili çalışmalara zaman ayırdığını söyledi. 
     
     ''NE OLDUĞUNU BEN HALA ANLAYAMADIM'' 

     57. hükümet sırasında siyasetin yeniden yapılanması konusunda somut adımlar atamadıklarını anlatan Ecevit, seçilme yaşının 25'e indirilmesi gerektiğini vurguladı. 
     Medyaya büyük sermayelerin girdiğini ve bunların politikada fazlasıyla etkili olduğunu anlatan Ecevit, bu durumun kendisini rahatsız ettiğini belirtti. 
     RTÜK Yasası'nın kendi hükümetleri sırasında çıkarıldığının hatırlatılması üzerine Ecevit ''Her şeye gücümüz yetmiyordu'' dedi. 
     ''Ağırlığınızı koysaydınız, seçimi erteleyemez miydiniz '' şeklindeki soru üzerine Ecevit, ''Ne olduğunu ben hala anlayamadım. Nisan'dan önce aramızda seçim olmamalı diye karar aldık, ama sonra Sayın Bahçeli 3 Kasım'da seçim isteğini açıkladı. Ben çok şaşırdım. Sayın Mesut Yılmaz'a baktım, o da Bahçeli'ye katıldı. Neden bunu yaptılar anlamadım, çünkü aleyhimize olduğu çok açıktı'' diye konuştu. 
     
     ''O BENİM GÜNAHIM'' 

     Eski Devlet Bakanı Kemal Derviş'le ilgili değerlendirmelerde de bulunan Ecevit, şunları kaydetti 
     ''Ekonomik kriz sırasında mali açıdan zor durumda kaldık. IMF ve Dünya Bankası'nın kucağına düşme noktasına geldik. Bu iki kuruluşla da baş edebilecek bir kimsenin Hazine ile ilgili Devlet Bakanlığı'na gelmesinin uygun olacağını koalisyon içinde düşündük. Benim aklıma gençlik yaşlarından Kemal Derviş geldi. Benim çıkarttığım Özgür İnsan Dergisi'ne yazılar yazardı. Kendisine telefon ettim ve davette bulundum. O benim günahım. O görevi yürütürken siyasete karışmamış olması önemliydi. Göreve geldikten sonra birkaç ay geçti geçmedi, Kemal Derviş kendisini çirkin şekilde siyasete vermeye başladı. Hükümet üyeliği sırasında sık sık ABD'ye gitmesi beni rahatsız etmeye başlamıştı.'' Yemeğin sonunda Basın Konseyi Başkanı Oktay Ekşi, Ecevit'e konseyin rozetini takarken, Ecevit de bugüne kadar katıldığı en zevkli ve eğitici toplantının bu geceki davet olduğunu ifade etti. 
     





</TEXT>
</DOC>
