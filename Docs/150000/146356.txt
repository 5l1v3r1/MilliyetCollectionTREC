<DOC>
<DOCNO> 146356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sondun02.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yorker "Rumsfeld, Pentagon'daki planlamacıları dinlemedi" 
</HEADLINE>
<TEXT>

     ABD'de yayınlanan New Yorker Magazine dergisi, ''Savunma Bakanı Donald Rumsfeld'in, Pentagon'daki askeri planlamacıların, Irak'taki savaşta şu andakinden çok daha fazla asker ve zırhlı araç gerektiği yolundaki tavsiyelerine sık sık karşı çıktığını'' yazdı. 
     Derginin 31 Mart Pazartesi günü satışa sunulacak sayısında yer alan makalede, ''Rumsfeld'in en az 6 kez, kendisine önerilen kara kuvvetleri sayısının ciddi oranda küçültülmesini istediği ve sonunda istediğine ulaştığı'' belirtildi. 
     Gazeteci Seymour Hersh'in kaleme aldığı makalede, ismi gizli kalmak koşuluyla konuşan bir üst düzey Savunma Bakanlığı planlamacısının, ''Daha iyi bildiğini zannetti. Her aşamada karar veren kişi kendisiydi. Rummy Rumsfeld kendi kendini bu karışıklığın içine soktu'' sözlerine yer verildi. 
     ''Rumsfeld'in ayrıca, Amerikalı komutan Orgeneral Tommy Franks'in, Irak'ın işgalinin, Türkiye üzerinden Irak topraklarına geçişine izin verilmeyen Amerikan kuvvetlerinin, başka bir yoldan Irak'a sevk edilene kadar ertelenmesine ilişkin tavsiyesini de reddettiği ve Iraklıların göstereceği direniş konusunda yanlış hesap yaptığı'' kaydedildi. 
     Makalede, üst düzey bir istihbarat yetkilisinin, ''Hiçbir kaynakları yoktu. O Rumsfeld sadece haklı olduğunu ve Iraklıların hemen dağılacakları yolundaki görüşünü kanıtlamaya odaklanmıştı'' şeklindeki sözleri yer aldı. 
     ''Rumsfeld'in, Irak'ın işgalinin başladığı günden itibaren askeri operasyonun çok iyi seyrettiği açıklamalarına karşın eski bir istihbarat yetkilisinin, 'Savaşta şu an her iki taraf da kımıldayamaz durumda' yorumunu yaptığı'' belirtildi. 
     ''Tomahawk füzelerinin büyük kısmının harcandığı, uçak gemilerinde lazer güdümlü bombaların tükenmek üzere olduğu ve tanklar, zırhlı araçlar ile diğer teçhizatın bakımı konusunda ciddi problemler yaşandığı'' ifade edilen makalede, ''eski bir istihbarat yetkilisinin, 'tüm ümidin takviye gelene kadar bu durumun muhafaza edilebileceğine bağlı olduğu' yorumunu yaptığı'' kaydedildi. 
     Makalede ayrıca, üst düzey bir askeri planlamacının, ''Rumsfeld savaşı ucuza getirmek istedi ve lazer güdümlü bombaların zaferi getireceğine inandı'' sözlerine yer verildi. 
     Makalede belirtilen konulara ilişkin sorular yöneltilen bir Pentagon sözcüsünün makale hakkında yorumda bulunmak istemediği belirtildi. 
     





</TEXT>
</DOC>
