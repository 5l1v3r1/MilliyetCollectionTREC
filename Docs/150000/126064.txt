<DOC>
<DOCNO> 126064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sondun08.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum kesiminde "seçim" tartışmaları... 
</HEADLINE>
<TEXT>

     Birleşmiş Milletler'in BM Kıbrıs sorununa çözüm bulunması için takvim ortaya koyduğu bir sırada Rum siyasi partileri bu görüşmeleri kimin yürüteceği konusunda ciddi tartışmalar içine girdi. 
     Rum yönetimi lideri Glafkos Klerides'in, 16 Şubat 2003'te ilk turu yapılacak ''başkanlık'' seçiminde yeniden aday olmasını isteyen Demokratik Seferberlik Partisi DİSİ Başkanı Nikos Anastasiadis, ''Klerides'in yeniden aday olmaması durumunda, görüşmeleri sürdürmek için meşru bir dayanaktan yoksun olacağını'' söyledi. 
     Komünist AKEL partisi Genel Sekreteri ve Rum Meclis Başkanı Dimitris Hristofyas ile AKEL'in desteğini alan Demokratik Parti DİKO Başkanı ve ''başkan'' adayı Tasos Papadopulos ise Klerides'in görev süresinin sona ereceği 28 Şubat 2003'e kadar anayasa gereği müzakereleri yürütebileceğini ifade etti. 
     DİKO Başkanı Papadopulos, bir radyoya verdiği demeçte, DİSİ'nin seçimi kazanmasının zor olduğunu anladığından dolayı seçimin yapılmaması yönünde çaba harcadığını söyledi. 
     Papadopulos, Klerides'in müzakere ekseninde anayasal bir engel bulunmadığını, ancak meselenin siyasi değerlendirme meselesi olduğunu ve 28 Şubat'a kadar devam etmek isteyip istemeyeceğine bizzat Klerides'in karar vermesi gerektiğini kaydetti. 
     Meclis Başkanı ve AKEL Genel Sekreteri Hristofyas, BM Genel Sekreteri'nin Klerides'i görüşmelere davet etmesi durumunda Klerides'in olumlu yaklaşması gerektiğini, ancak bunları 28 Şubat'a kadar sürdürüp sürdürmeme kararını da bizzat Klerides'in vermesi gerektiğini söyledi. Hristofyas, bazı art niyetlerden söz etti ve Kopenhag sonrası defteri kapattıkları mesajının dünyaya verilmemesi gerektiğini belirtti. 
     Seçimlerle ilgili bir soruyu yanıtlayan Hristofyas, şöyle dedi 
     ''Seçim yapılmalıdır. Kıbrıs Cumhuriyeti fonksiyonları devam etmelidir. Parti çıkarları için cumhuriyeti alt düzeylere düşürmeye hiçbir şekilde çalışmamalıyız. AKEL ve DİKO, Tasos Papadopulos'un adaylığı çerçevesinde değişim için mücadele verecekler. Papadopulos, Klerides'in ne yapacağına bakılmaksızın adaydır.'' 
     
     KLERİDES'İN BEKLENTİSİ VE BASKILAR 
     Alithia gazetesi de, Klerides'in yeniden aday olmasını ve Kıbrıs konusundaki görüşmeleri sürdürmesini isteyen mesajların arttığına değinerek, BM Genel Sekreteri'nin Kıbrıs Özel Temsilcisi Alvaro De Soto'nun getireceği mesajlar ve Türk tarafının niyetleri hakkında bilgilendirilme ile AB Dönem Başkanı Yunanistan'ın Kıbrıs konusunda üstleneceği girişimler ve Ulusal Konsey'in bundan sonraki toplantısının, Klerides'in alacağı kararda etkili olacağını yazdı. 
     Rum yönetiminin AB müzakere heyeti ve Birleşik Demokratlar Hareketi EDİ Başkanı Yorgo Vasiliu, ''seçim yapılacağı için Kıbrıs sorununun çözümünü müzakere etmiyoruz'' demenin akıl almaz bir şey olduğunu söyledi. 
     Politis gazetesi, ABD ve BM'nin, her ne pahasına olursa olsun seçimden kaçınılması yönünde Rum tarafına baskı yaptığını yazdı. 
     





</TEXT>
</DOC>
