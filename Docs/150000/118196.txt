<DOC>
<DOCNO> 118196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/yasam/ayas.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıses’in kirvesine azmettirici’ iddiası 
</HEADLINE>
<TEXT>

Derya Tuna’nın bacağından vurulması olayında şok gelişme... İbrahim Tatlıses’in kirvesinin, kurşunlama için 20 bin dolar verdiği öne sürüldü 
     ERDAL KILINÇ İstanbul 

     Derya Tuna’nın prova çıkışında bacağından vurulmasında şok bir gelişme yaşandı. Başka bir suçlama nedeniyle gözaltına alınan Fırat Delibaş, İbrahim Tatlıses’in kirvesi Hüseyin Macit’in, Tuna’nın vurulması için kendisine 20 bin dolar teklif ettiğini iddia etti. 
     Tatlıses’in yeğeni İbrahim Tatlı tarafından öldürülen kapkaççı Sedat Dağ’la ilgili yürütülen soruşturma kapsamında gözaltına alındıktan sonra tutuklanan Delibaş’ın, Organize Suçlar Şube Müdürlüğü’ndeki itirafları Tuna’nın vurulması olayına yeni bir boyut kazandırdı. Delibaş, ifadesinde, Tatlıses’in kirvesi Macit ile Kumkapı’daki bir lokantada buluştuklarını belirterek, "Birlikte yemek yedik. Hüseyin Macit, Derya Tuna’yı bacağından vurması için bir tetikçiye ihtiyacı olduğunu, bu iş karşılığında da 20 bin dolar vereceğini söyledi. Çevremde böyle bir işi yapmaya hazır birçok insan biliyordum. Yanımda çalışan kapkaççı Hüseyin Bozan’a Bunu vur sana hapishanede bakarım. Üstelik çok ünlü biri olacaksın’ dedim" dedi. 
     Delibaş, tetikçi Bozan’ı, Macit’e ait olduğu öne sürülen otomobille olay yerine getirdikten sonra ayrıldığını da itiraf etti. 
     Tuna’nın vurulmasından sonra teslim olan Bozan, otomobilin plakasını polise verdi. Aracın üzerine çıkması nedeniyle birkaç gün önce Şişli Cumhuriyet Savcılığı’nda ifade veren Macit serbest bırakıldı. Polis daha sonra da ortadan kaybolan Macit’in her yerde arandığını bildirdi. 
     



 YAŞAM 





















</TEXT>
</DOC>
