<DOC>
<DOCNO> 109941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/sontur17.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem partide yalnız mı bırakılıyor 
</HEADLINE>
<TEXT>

     YTP Afyon Milletvekili Gaffar Yakın, parti içinde yoğunlaşan Cem-Özkan kutuplaşmasına, "İsmail Cem, DSP'den bizden sonra istifa etti" sözleriyle yeni bir tartışma boyutu getirdi. 
     Yakın, ANKA'nın, YTP'de seçimin ertelenmesi ve ittifaklar konusunda yaşandığı belirtilen İsmail Cem- Hüsamettin Özkan kutuplaşmasıyla ilgili sorularını yanıtladı. 3 Kasım seçimlerinin muhtemel sonuçlarıyla ilgili olarak uyarılarını yaptıklarını anlatan Yakın, "İnşallah dikate alınır. İnşallah 3 Kasım sonrasında ben haklı çıkmam" dedi. 
     DSP'nin tek başına ya da ortaklı bir azınlık hükümetini reddetmesi sonucu 4 Kasım'da olumsuzlukların ortaya çıkması durumunda, sorumlunun kendileri olamayacağını, çünkü çözüm yolunu gösterdiklerini anlatan Yakın, "Bana Madem öyle niye ayrıldınız' diye soruyorlar. Ben partiyi birarada tutmaya çalıştım. Olaylar benim dışımda gelişti. Hüsamettin Bey'le dostluk duygularımızla hareket ettik" diye konuştu. 
     
     CEM SONRA İSTİFA ETTİ 

     Gaffar Yakın, İsmail Cem ile Hüsamettin Özkan ve milletvekilleri arasında yaşanan tartışma konusundaki soruya ise, "Sayın Özkan isteseydi Cumhurbaşkanı olurdu, isteseydi Başbakan olurdu, Genel Başkan olurdu. O'nun hiçbir mevkide gözü yoktur. Hüsamettin Özkan bütün bunları elinin tersiyle itmiş bir insandır, hizmet adamıdır. Sayın İsmail Cem'e bakın, bizden sonra DSP'den istifa etmiştir, biz ise Hüsamettin Bey'in dostluğundan dolayı istifa ettik" yanıtını verdi. 
     
</TEXT>
</DOC>
