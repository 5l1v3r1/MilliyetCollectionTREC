<DOC>
<DOCNO> 134106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/soneko30.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Halk Bankası'nı esnaf bankası haline getirmek istiyoruz 
</HEADLINE>
<TEXT>

     Sanayi ve Ticaret Bakanı Ali Coşkun, hedeflerinin, Halk Bankası'nın esnaf ve KOBİ bankası haline gelmesi olduğunu söyledi. 
     Bakan Coşkun, İzmir Esnaf ve Sanatkarlar Odaları Birliği'ni İESOB ziyaret etti. İESOB Başkanı Mehmet Ali Susam'ın, ''Sizi sanayi, ticaret ve esnaf Bakanı olarak görmek istiyoruz'' demesi üzerine Bakan Coşkun, şunları söyledi 
     ''Bu krizlerin yaşanmasında, sizlerin herhangi bir katkısı yok. Ama en fazla zararı siz gördünüz. Devlet olarak ne size sahip çıkabildik ne de kredilerinizi yeterince verebildik. Adeta kaderinizle baş başa bıraktık. Sanayi ve Ticaret bakanlığı, sizin bakanlığınız. İsminde esnaf olmasa da ruhunda esnaf var. Hedefimiz, Halk Bankası'nın özerkleşme döneminden, özelleşme dönemine geçerken, bir esnaf ve KOBİ bankası haline gelmesidir.'' Coşkun, krizde 420 bin esnafın kepenk kapattığını, 120 bin esnafın kayıt sildirdiğini ve 2 milyondan fazla kişinin ''işsizler ordusu''na katıldığını kaydederek, şöyle devam etti 
     ''Biz tek başımıza iktidarız ama tek başımıza hükümet değiliz. Sizlerle, sivil toplum örgütleriyle, bürokratlarla hükümetiz. Biz bu sıkıntıları bile bile iktidara talip olduk. Bizim mazeret beyan etme hakkımız, şansımız yok. Zaten Türkiye'nin böyle bir lüksü yok. Sizden tek bir ricam var, kimse mevzuatın arkasına gizlenmesin. Sorunlarınızla birlikte, çözüm yollarınızı da beraberinizde getirin.'' Bakan Coşkun, piyasalarda bir ''bahar havası'' estiğini belirterek, ''Bunu hep beraber yaz havasına çevireceğiz. Aynen İzmir'in ılıman havası gibi...'' dedi. 
     
     AK PARTİ ZİYARETİ 
     AK Parti İl Başkanlığı'nı da ziyaret eden Bakan Ali Coşkun, ilçe başkanlarına hitaben yaptığı konuşmada, hazırladıkları tüketici haklarıyla ilgili yasanın çok yakında çıkacağını, bu yasada milletin uzun süredir beklediği, bankaların kredi kartlarına tek taraflı uyguladığı temerrüt faizi sorununun çözüleceğini söyledi. 
     Bakan Coşkun söz konusu yasayla, kapıdan kapıya, basın ve internet aracılığıyla yapılan satışlardan doğan aldatmaların da önüne geçileceğini kaydetti. 
     Coşkun, ilçe başkanlarını, yerel seçimlere hazırlık yapılması konusunda da uyararak, ''Bazı güç odakları hiç olmazsa mahalli seçimlerde bu bağı kırabilir miyiz diye uğraşabilirler'' dedi. 
     





</TEXT>
</DOC>
