<DOC>
<DOCNO> 107144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/spor/spo05.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
VE DERBİ ERTELENDİ 
</HEADLINE>
<TEXT>

Ezeli rakipler tarih konusunda uzlaşamadı. Futbol Federasyonu, ligin 6. haftasında Fenerbahçe ile Galatasaray arasında oynanacak olan derbi maçını 6 Kasım’a aldı 
     FENERBAHÇE ile Galatasaray arasında ligin 6. haftasında Şükrü Saracoğlu Stadı’nda oynanacak olan derbi, Futbol Federasyonu tarafından 6 Kasım’a ertelendi. İki ezeli rakibin de "Oynamak istiyoruz" açıklamasına karşın gün konusunda uzlaşamaması üzerine, Federasyon tarihi değiştirmek zorunda kaldı. Avrupa Kupası maçları nedeniyle Galatasaray karşılaşmanın pazar, Fenerbahçe ise cumartesi günü oynanmasını talep etmişti. İki dev ortak bir gün ve saatte buluşamadı. 
     GALATASARAY İkinci Başkanı Ali Dürüst, erteleme kararına herhangi bir tepki vermeyeceklerini açıkladı. Dürüst, "Futbol Federasyonu’nun verdiği bu karar hayırlı olsun. Bizim için fark etmez. Biz senelerdir hem Türkiye’de hem de Şampiyonlar Ligi’nde mücadele veriyoruz. Üç günde bir maç yapmaya alıştık. Bu dönemlerde maçlarımızın ertelendiği de oldu, ertelenmediği de. Bu yüzden bizim için o kadar önemli değil. 6 Kasım’da çıkar futbolumuzu oynarız" dedi. 
     FENERBAHÇE Asbaşkanı Mahmut Uslu, derbinin ertelenmesine hep karşı olduklarını söyledi. Uslu, "Gaziantep maçının ertelenmesini de federasyon bize teklif etmişti. Ancak Galatasaray derbisini pazar günü oynamak istedik. Çünkü perşembe günü UEFA Kupası maçımız vardı. Galatasaray da salı günü maçı olacağı için haklı olarak pazarı istemedi. Federasyon en doğru kararı verip, iki takımın da zarar görmeyeceği bir formül yarattı"diye konuştu. 
     
6. HAFTA MAÇLARI      21 Eylül Cumartesi 
     Elazığ - Malatya 15.30 
     Bursa - Diyarbakır 19.00 
     Adana - Gaziantep 19.00 
     Samsun - Göztepe 19.00 
     22 Eylül Pazar 
     
     Altay - Denizli 16.30 
     G.Birliği - A.Gücü 17.00 
     Beşiktaş - Trabzon 19.00 
     Kocaeli - İstanbul 19.00 
     



 SPOR 



























</TEXT>
</DOC>
