<DOC>
<DOCNO> 105362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sontur24.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan basın toplantısı düzenledi, Tayyip'e çattı... 
</HEADLINE>
<TEXT>

     Kapatılan Refah Partisi'nin Genel Başkanı Necmettin Erbakan, AK Parti Genel Başkanı Recep Tayyip Erdoğan'a kırgın olup olmamasının hiçbir öneminin bulunmadığını belirterek, ''Ben bir insana kırgın olsam dahi tekrar milli görüşe samimiyetle katılır, çalışır o zaman kırgınlıklar ortadan kalkar'' dedi. 
     Erbakan, Bilkent Otel'de basın toplantısı düzenledi. 
     54. Hükümetin icraatını tablo ve grafiklerle anlatan Erbakan, Saadet Partisi'ne oy istedi. Saadet Partisi dışındaki seçime katılacak diğer 22 partiyi ''taklitçi'' diye nitelendiren Erbakan, düzenlediği basın toplantılarında, ''seçim edebiyatı'' yapmadığını kaydetti. 
     54. Hükümet'ten sonra iktidara gelenlerin işçiyi, memuru, sanayiciyi, emekliyi açlığa ve sefalete mahkum ettiğini savunan Erbakan, ''Millet bunları gördükten sonra milli görüş dışında oy verirse, başına taş yağar maazallah'' diye konuştu. 
     Bütün kurtuluş ve çarelerin milli görüşten geçtiğini kaydeden Erbakan, ''Ey rantiyeci bu sabun köpüklerini niye üflüyorsun, onlar pıt diye sönecek'' dedi. 
     3 Kasım'da yapılacak seçimde aslında iki partinin yarışacağını bunlardan birinin Saadet, ötekisinin ise kalan 22 parti olacağını savunan Erbakan, diğer partilere ''Ey taklitçiler, kaçacak hiçbir yer yok, erkekseniz çıkın karşıma. Erkekseniz sözünü yiğitseniz anlamında kullandım, yoksa bizim hanımlarımız çok daha yiğit'' diye konuştu. 
     
     ''YANLIŞLARINDAN DÖNERLERSE...'' 
     Erbakan, bir gazetecinin ne zaman milletvekili adaylığını açıklayacağı sorusunu yanıtlarken, ''İnşallah daha sonra açıklayacağız'' karşılığını verdi. 
     ''Sizin çocuklar, başka partilere gitti. Bu taklitçilikten dönüş yok mu '' sorusunu yanıtlarken de Erbakan, ''Bir dönem milli görüş içinde hizmet edip sonra yanılarak taklitçi görüşün etkisinde kalan kardeşlerinin en kısa zamanda pişmanlık duyarak doğru yola dönmeleri'' temennisinde bulundu. 
     SP'ye, bu partinin Genel Başkanı Recai Kutan'ın değil de neden kendisinin oy istediği sorusunu yanıtlarken de Erbakan, bunu merak edenlerden, Kutan'ın günlük programlarını takip etmelerini istedi. 
     Erbakan, AK Parti Genel Başkanı Recep Tayyip Erdoğan'a kırgın olup olmadığı sorusunu yanıtlarken de, ''Bu hiç önemli değil, ben bir insana kırgın olsam dahi milli görüşe samimiyetle katılır, çalışır o zaman kırgınlık ortadan kalkar'' dedi. 
     ''Oğlunuz Fatih Erbakan protokolde en ön sıralarda oturuyor. Fatih Erbakan, SP'nin veliahdı mı '' sorusunu yanıtlarken de Erbakan, ''Bu insanlar Fatih'e güzel bir yerde oturma imkanı tanımışlarsa, bana olan sevgilerindendir'' diye konuştu. 
     
     NOTLAR 
     Erbakan, 1 saat 40 dakika süren basın toplantısına gelişinde, ''Mücahit Erbakan'', ''Türkiye yanıyor Erbakan'ı Arıyor'', ''Susamış Yürekler Sizi Özlemiş'' sloganları ile salona girdi. 
     Basın toplantısına başlamadan önce Erbakan, ''Büyük ilim ve siyaset adamı 54 hükümetin efsane Başbakanı'' diye anons edilirken, toplantıya SP Genel Başkanı Recai Kutan, partinin başkanlık divanı üyeleri, milletvekilleri, eşi Nermin, oğlu Fatih Erbakan, kızları Elif Altınöz ve Zeynep Baykoç da katıldılar. 
     





</TEXT>
</DOC>
