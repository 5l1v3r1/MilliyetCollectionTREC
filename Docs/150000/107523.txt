<DOC>
<DOCNO> 107523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/aspo.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, unutulmaz golcüsünü iki gol ve üç puanla selamladı 
</HEADLINE>
<TEXT>
KRAL'IN ASLANLARI 2-0 
Kocaelispor’u yarım saatte sindirdi, iki golle üç puanı midesine indirdi. Arif ve Felipe’nin usta vuruşları, Metin Oktay’a hediye edildi 
     CİM - Bom, ligin tek puansız ekibi Kocaelispor’u kendini sıkmadan geçti, maç fazlasıyla liderlik koltuğuna yerleşti. Maça hızlı başlayan Aslan, henüz 5. dakikada Felipe’nin pasıyla buluşan usta gol ayağı Arif’in sayısıyla tribünlerdeki sessizliği bozdu. Sambacı, 29. dakikada yine sahne aldı, Arif’in önünü boşaltmasını iyi değerlendirip, şık bir vuruşla Koraç’ı avladı. 
     İKİNCİ devrede Galatasaray, kontrollü futbolu tercih etti. Orta sahadan hızlı çıkışlarla gardı düşen rakibinin üzerine gitti. Ancak yakaladığı birçok pozisyonu harcadı, son vuruşlarda başarılı olamadı. Sarı - Kırmızılılar, Ali Sami Yen’de üst üste 21. maçını kayıpsız kapattı. 208 gün sonra Galatasaray’ın maçını yöneten Ali Aydın, bir kez anons yaptırmak zorunda kaldı. 
     
Maçın Hakemi Sinirliydi      ALİ Aydın, dört kırmızı kartlı Fenerbahçe maçından sonra ilk kez Galatasaray’ın resmi maçında görev aldı. Aydın ilk dakikalarda iyiydi, ancak gergin olduğu daha sonraki dakikalarda ortaya çıktı. Tribünlerin kendisini protesto etmesi üzerine yaptığı anons doğruydu. Ancak Mondragon’un numarasını, uzak kalması yüzünden, çok çabuk yuttu. Arif’in ikinci yarıdaki düşürülüşü tartışılırdı. 
     
     Casuslar tribünde 
     ŞAMPİYONLAR Ligi’nde Galatasaray ile 18 Eylül’de karşılaşacak olan Lokomotiv Moskova, Cim - Bom’u yakın takibe aldı. Dünkü maçı Rus takımının teknik direktörü Soumon Yury izledi. Kocaelispor’un UEFA’daki rakibi Frençvaros’un temsilcileri Szelier ile Poloskei de tribündeydi. 
     
     Brugge galip 
     GALATASARAY, Şampiyonlar Ligi’ndeki rakiplerinden Club Brugge, Belçika Ligi’nde deplasmanda karşılaştığı Standard Liege’i 2 - 1 mağlup etti. Club Brugge’ün gollerini Verheyen atarken, Standard Liege’in tek sayısı Aarst’in penaltısından geldi. 
     
     Berkant sakatlandı 
     MAÇIN 69. dakikasında oyuna giren Berkant, sağ ayak aşil tendonundaki sakatlığı nüksedince 86’da kenara alındı. Genç oyuncunun durumu bugün netlik kazanacak. Bu arada Terim, 18 kişilik kadroya Balic, Suat ile Sarr’ı almadı. 
     
     İlginç protesto 
     TARAFTARLAR, ilginç bir protesto eylemi gerçekleştirdiler. Arif’in golüne kadar stadda hiçbir tezahürat yapılmadı. Golden sonra "Kadıköy’e gitmemiz engellenemez" tezahüratı yükseldi. 
     
     Talimat yetişti 
     KÜFÜR ve kötü tezahürata yönelik yeni talimat dün fiilen yürürlüğe girdi. Üç büyük kulübün başvurusu üzerine iptal edilen 24. maddenin ikinci fıkrası, yeni şekliyle resmi gazeteye gönderildi. Maçın hakemi Ali Aydın da küfürler üzerine anons yaptırdı. 
     
     Mondragon’a yakışmadı 
     KOLOMBİYALI kaleci, topa hamle yapan Uğur Yasan’ın kendisine dokunmamasına rağmen başına darbe aldığını işaret edip, uzun süre yerde kaldı. Bu sırada Bülent ile Uğur arasında itişmeler yaşandı. Mondragon’un davranışı, Dünya Kupası’nda Rivoldo’nun hareketini anımsattı. 
     



 SPOR 































</TEXT>
</DOC>
