<DOC>
<DOCNO> 114310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/ekonomi/eko04.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İkitelli’nin gözü Ankara’da 
</HEADLINE>
<TEXT>

Batı’nın GAP’ı olarak bilinen İkitelli Organize Sanayi Bölgesi’ndeki 30 binden fazla yatırımcı, ruhsat ve tapu sorunu için Ankara’dan iyi haberler bekliyor 
     EKONOMİ SERVİSİ 

     30 bin girişimcinin, 20 yılda 2 milyar dolardan fazla yatırım yaptıkları İkitelli Organize Sanayi Bölgesi, bürokratik engeller yüzünden 4 milyar dolara yakını ihracat olmak üzere 12 milyar dolarlık üretim kapasitesini harekete geçiremiyor. 
     1984’te 700 hektar arazi üzerinde, 36 ayrı sanayi sitesi olarak temeli atılan ve 300 bin kişiye istihdam sağlanması hedeflenen İkitelli OSB’de devletten hibe veya kredi almadan altyapı ve üst yapılarını kendileri yapan kooperatifler, 2 milyar doları bulan yatırımları sırasında devlete 300 milyon dolar KDV ödediler. 
     Batı’nın GAP’ı’ olarak nitelendirilen büyük projede, Büyükşehir Belediyesi Başkanlığı’nın el değiştirmesi ile sorunlar başladığını anlatan kooperatifçiler, "Bütün planlar iptal edildi. İnşaata başlamayanlar ortada kaldı. 33 kooperatif mahkemeye gittik. Mahkeme eski planlara göre inşaatın devamına karar verdi. Belediye plan reviziyonu adı altında yeniden bir yıkım başlattıysa da Küçükçekmece Belediyesi’nin kooperatifleri desteklemesi sonucu yıkım önlendi" dediler. 
     
     Kredi Hazine’ye takılınca... 
     Belediye engelinden sonra bir de altyapı ve üstyapı için gerekli kamu yatırımı kredisinin yüzde 40’ının Hazine’ye takılması sonucu 1990’da bitirilmesi gereken projenin bitirilemediğini anlatan kooperatif yöneticileri, engelleri aşmak için Organize Sanayi Bölgesi’ statüsüne geçme ve bütün yatırımı da üye kooperatifler olarak yapma kararı aldıklarını anlattı. 
     Kooperatifler inşaatları bitirdi, bölgede yüzde 60 oranında doluluğa ulaşıldı ama milyarlarca dolar yatırım yapan kooperatif üyeleri ruhsat ve tapularını bir türlü alamadı. Bölgenin OSB’ olması ve ruhsat yetkisinin belediyelerden alınması ile umutlanan kooperatifçileri dinleyen Sanayi ve Ticaret Bakanı Ahmet Kenan Tanrıkulu ve Müsteşar Adem Şahin ekipleri bölgeye göndererek inceleme yaptırdı. OSB Genel Müdürü Yılmaz Çeber’in de özel ilgisi ile mutlu sona ulaşılması olanağı nihayet belirdi. 
     Son engel, arsaların binaya dönüştürülmesi için yapılması gereken cins tahsisi’ dolayısıyla Maliye’nin istediği 22 trilyonluk vergi. Bu problemin de aşılmasıyla sorunların hiç olmazsa önemli bir kısmı geride bırakılmış olacak. 
     



 EKONOMİ 

























</TEXT>
</DOC>
