<DOC>
<DOCNO> 140097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko05.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ocak ayında 369 bin 879 adet kira geliri beyannamesi verildi... 
</HEADLINE>
<TEXT>

     Ev sahipleri, geçen yıl için devlete 1 katrilyon 477 trilyon lira kira geliri beyanında bulundu. Gelirler Genel Müdürü Osman Arıoğlu, ''Kira geliri elde edip de, beyanname vermeyenler Nisan'da ortaya çıkacak'' dedi. 
     Gelirler Genel Müdürü Osman Arıoğlu'ndan alınan bilgiye göre, 2001 yılı Ocak ayında 329 bin 143 kişinin kira geliri bildiriminde bulunduğu ülkemizde bu sayı bu yılın Ocak ayında, 369 bin 879 olarak gerçekleşti. Böylece, beyanname sayısında yüzde 12.3'lük bir artış sağlandı. 
     Kira geliri elde edenler geçen yıl devlete 967 trilyon 264 milyar 909 milyon lira gelir beyan etti. Bu yılın Ocak ayında verilen kira beyannamelerinde ise toplam gelir 1 katrilyon 477 trilyon 460 milyar 886 milyon lira olarak belirlendi. Böylece, beyanname başına 2001'de 2 milyar 938 milyon 737 bin lira olan gelir miktarı, bu yıl 3 milyar 994 milyon 443 bine yükseldi. 
     Beyan ettikleri gelirler karşılığında 2001'de 272 trilyon 113 milyar 970 milyon lira gelir vergisi tahakkuk ettirilen ev ve işyeri sahiplerinin bu yıl ödeyeceği vergi de 388 trilyon 150 milyar 826 milyon lira olarak hesaplandı. 
     
     İSTANBUL'DA 881 TRİLYONLUK GELİR 
     Türkiye'deki ev ve işyeri kiralarının yüzde 59.6'sı İstanbul'da toplandı. Bu ilimizde 104 bin 909 gayrimenkul sahibi, 2001 yılında 881 trilyon 91 milyar 61 milyon lira kira geliri elde ettiğini bildirdi. 
     Ankara'da ise 59 bin 28 gayrimenkul sahibi devlete 219 trilyon 917 milyar 163 milyon lira, İzmir'de de 34 bin 42 mükellef 120 trilyon 498 milyar 669 milyon lira gelir beyan etti. 
     İstanbul'daki gayrimenkul sahiplerine 238 trilyon 173 milyar 67 milyon lira, Ankara'da 55 trilyon 908 milyar 983 milyon lira, İzmir'de de 31 trilyon 515 milyar 555 milyon lira vergi çıkarıldı. 
     Kira geliri yüksek düzeyde seyreden diğer iller ise Bursa, Antalya, Muğla, Manisa, Aydın, Balıkesir, Denizli, Eskişehir ve Samsun olarak sıralandı. 
     17 kira geliri beyanında bulunulan Şırnak ile 58 adet beyanname verilen Iğdır, kiracısı az illerin ilk iki sırasında yer aldı. 
     
     SIRA KAÇAKLARI YAKALAMAYA GELDİ 
     Gelirler Genel Müdürü Osman Arıoğlu, beyanname verme işleminin tamamlanmasından sonra sıranın gayrimenkul kira geliri elde edip de bunu bildirmeyenleri yakalamaya geleceğini söyledi. 
     Kiradan başka vergiye tabi geliri olanların bütün gelirler için bu ay beyanname vereceğine işaret eden Arıoğlu, şöyle konuştu 
     ''Bütün mükelleflerimizin devlete doğru beyanda bulunması gerekir. Sadece kira geliri olanlar Ocak'ta beyannamelerini verdi. Bir kısım mükellef de bu ay verecek. Sonra sıra kaçakları yakalamaya gelecek. 
     Bu yıl kira gelirleri için ilk kez çapraz kontrol devreye girecek. Belediyelerden emlak vergisine ilişkin bilgileri aldık. Bunlar Vergi İstihbarat Merkezi'ne yükleniyor. Nisan'dan itibaren bu bilgiler ile beyannameleri tek tek karşılaştıracağız. Kimin kaç evi, kaç işyeri var. Birden fazla gayrimenkulu olanlar kira beyanında bulunmuş mu Bunların hepsine bakacağız. Bu şekilde beyanname vermeyenler çok kolay ortaya çıkacak. Ondan sonra da haklarında gerekli takibat yapılacak.'' 
     





</TEXT>
</DOC>
