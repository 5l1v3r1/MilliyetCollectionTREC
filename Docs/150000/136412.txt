<DOC>
<DOCNO> 136412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/12/spor/spo15.html </URL>
<DATE> 2003/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Hasselbaink kaldı      CHELSEA’DE top koşturan Jimmy Floyd Hasselbaink, Barcelona’ya gideceği haberlerini yalanladı ve kariyerini Chelsea’de noktalayacağının sinyallerini verdi. Hollanda’lı golcü "Eğer mümkün olursa futbolu Chelsea formasıyla bırakmak istiyorum, burada kendimi evimde gibi hissediyorum" diye konuştu. 
     
Rooney’e şans      AVRUPA Şampiyonası’ndaki dişli rakibimiz İngiltere’de Teknik Direktör Eriksson, milli takıma çağırdığı 17 yaşındaki golcü Wayne Rooney’e Avustralya ile oynayacakları hazırlık maçında şans vermeyi düşündüğünü söyledi. İsveçli teknik, "İnanıyorum ki, yetenekleriyle formayı hak ettiğini gösterecek" dedi. 
     
Trezeguet bekliyor      JUVENTUSLU golcü Trezeguet, Fransa’nın yarın akşam Çek Cumhuriyeti’ne karşı oynayacağı maçta Henry ile beraber oynamak için can attığını açıkladı. Trezeguet, "Bu maç ikimizi bir arada denemek için çok iyi bir fırsat olacak. Onunla birlikte oynamayı seviyorum" dedi. 
     
Gençler’in sırrı      LİGİN flaş takımı Gençlerbirliği’nin kaptanı Ümit Bozkurt, başarılarının temelinde sevgi ve arkadaşlığın yattığını açıkladı. Ümit, "Ersun Yanal demokratik bir ortam yarattı. Herkes oturup her konuda görüş belirtiyor. Dostluk en üst seviyede. Tam anlamıyla bir aile havası oluşturduk" dedi. 
     
Bursa kenetlendi      BURSASPOR, kendi sahasında oynayacağı Galatasaray maçının hazırlıklarını sürdürüyor. Teknik direktör Erdoğan Arıca kazanmak için sahaya çıkacaklarını belirterek, "Bizim için süreklilik önemli. Amacımız Galatasaray maçından da üç puanla ayrılmak. Bu maça farklı bir havayla hazırlanıyoruz" yorumunu yaptı. 
     
Milliler yıkıldı      MASA Tenisi’nde Portekiz’e 3 - 0 mağlup olan Büyük Erkekler Milli Takımı 2. lige düştü. Burhan Felek Spor Tesisleri’nde yapılan maçta milli takımdan Onur Germiyanoğlu Olivera’ya, Şükrü Dereli Apoloni’ye ve İrfan Tavukçuoğlu da Montero’ya 3 - 0’lık sonuçlarla yenildiler. 
     



 SPOR 


























</TEXT>
</DOC>
