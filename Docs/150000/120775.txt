<DOC>
<DOCNO> 120775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/son/sondun24.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna, korkutuyor... 
</HEADLINE>
<TEXT>

     İtalya'nın güneyindeki Sicilya adasında bulunan Etna yanardağından püskürtülen lavların Sapienza turistik tesisine yaklaşması ve bölgede meydana gelen depremler korku saçıyor. 
     Ulusal Jeofizik Enstitüsü, bugün saat 07.55 ile 08.38 arasında Richter ölçeğine göre 2.7, 3.7 ve 2.8 büyüklüklerinde 3 yer sarsıntısı meydana geldiğini, öğle saatlerinde de 1.5 büyüklüğünde 2 sarsıntının hissedildiğini açıkladı. 
     Yaklaşık bir ay önce aktif duruma geçen Etna'daki patlamalar son 5 günde yeniden şiddetlenirken, bu sabahki depremlerin Etna eteklerinde bulunan San Veneria kasabasında daha şiddetli hissedildiği, halkın panik içinde sokaklara çıktığı belirtildi. 
     Bu arada, Etna'nın püskürttüğü lavların bölgedeki tek turistik tesis olan Sapienza'ya 800 metre yaklaştığı kaydedildi. Lavların yönünü değiştirmek için barikatlar güçlendirildi. 
     





</TEXT>
</DOC>
