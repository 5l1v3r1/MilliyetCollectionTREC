<DOC>
<DOCNO> 107861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun01.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi Irak konusunda görüş ayrılığı içinde... 
</HEADLINE>
<TEXT>

     ABD Kongresi üyeleri, yönetimin Irak konusunda ne yapacağına dair henüz açık tavır ortaya koymadığına işaret ederken, Kasım ayındaki seçimlerden önce ara verilmeden önce Irak konusunda bir karar tasarısı çıkarma konusunda görüş ayrılıkları taşıyor. 
     ABD Başkanı George Bush yönetimi yetkililerinin yanı sıra, kongrenin birçok üyesi, Pazar gününü televizyonlarda sohbet programlarına çıkarak Irak konusunu tartışmakla geçirdi. Senato çoğunluk lideri Tom Daschle, bu programlardan birinde yaptığı konuşmada, ''bu yönetimin ne yapmak istediğini bilmiyoruz'' diyerek, kongredeki sıkıntıyı ortaya koydu. 
     Daschle, Bush'un henüz kongreye Irak konusunda bir tasarı çıkarılması başvurusunda bulunmadığını da hatırlattı. Ancak Bush'un Ulusal Güvenlik Danışmanı Condoleezza Rice, başka bir televizyon programında, ''durum çok açık. Karar tasarıları önermek kongrenin işidir, Bush yönetiminin değil'' dedi. 
     ABD kongresinin bazı üyeleri ise Irak konusunda bir karar tasarısı ortaya koyulacaksa bunun zamanlamasını kendilerinin belirleyeceklerine işaret ediyorlar ve böyle bir tasarının aceleye getirilmesine karşı çıkıyorlar. 
     Daschle, kongrenin seçim gününden önce bir tasarı geçirip geçiremeyeceği konusunda detaya girmekten kaçınırken, sadece zamanlama bakımından bunun mümkün olduğunu söylemekle yetindi. 
     Arizona Cumhuriyetçi Parti Senatörü John McCain ise eğer Başkan Bush, seçim dolayısıyla Ekim ortasında planlanan aradan önce kongreden Irak konusunda bir tasarı çıkarılmasını isterse işlerin daha çabuk yürüyebileceğine işaret etti. 
     Demokrat Parti Massachussetts Senatörü John Kerry de bu zamanlamanın uygun olduğunu söylemekle birlikte, tasarının, Irak'a karşı güç kullanımına izin veren bir nitelik taşımasına gerek olmadığını savundu. 
     Kerry, CBS televizyonuna açıklamasında, ''Irak konusunda kongreden 100 senatörün birden onay verebileceği bir tasarı geçirebilmeliyiz ki BM'ye, 'Bak biz bu konuda çok ciddiyiz ve hepimiz Saddam ile başa çıkma çabalarının arkasındayız' mesajını verebilelim'' dedi. 
     ABD, Irak Devlet Başkanı Saddam Hüseyin'e, silah gözlemcilerini ülkesine almasına izin vermesi çağrısında bulunan BM kararlarına uyması için birkaç hafta tanıyan bir tasarıyı BM'den çıkarma çabası içinde bulunuyor. ABD Dışişleri Bakanı Colin Powell, BM Güvenlik Konseyi üyeleriyle geçen hafta biraraya gelerek bu konuyu tartışmıştı. 
     
     TERÖRLE MÜCADELE VE IRAK 

     Daschle gibi bazı kongre üyeleri ise Irak'a karşı savaşın, ABD'nin terörizme karşı savaşına zararı olup olmayacağını tartışıyor. 
     Condoleezza Rice, ''ABD, bir taraftan terörizme karşı savaşını sürdürürken diğer taraftan kendisine yönelik tehditlerle başa çıkabilecek güçtedir'' diyerek Daschle'a yanıt verdi. 
     Demokrat Parti Florida Senatörü Bob Graham ise Saddam'ın, ABD'ye yönelik birinci öncelikli tehdit olduğuna inanmadığını belirtti. Graham, New York'ta ele geçirilen El Kaide terör hücresini hatırlatarak, Irak'a yönelik girişimlerin, ABD'nin asıl odaklanması gereken 11 Eylül sonrası terörizme karşı savaşa zarar verebileceği endişesini ifade etti. 
     Graham ayrıca, Bush'un sadece Irak'ı değil, teröristlere yardım eden İran'ı da uyarması gerektiğini savundu. 
     





</TEXT>
</DOC>
