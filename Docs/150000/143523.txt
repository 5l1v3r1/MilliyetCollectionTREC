<DOC>
<DOCNO> 143523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/guncel/gun04.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askeri susadıkça Fransa para kazanıyor 
</HEADLINE>
<TEXT>

Türkiye’deki ABD askerleri, operasyona karşı çıkan ülkelerin başını çeken Fransızlara ait "Font Vella" marka sudan başka suyu ağzına sürmüyor... 
     ÖMER ERBİL Mardin 

     Mardin Kızıltepe’de Organize Sanayi Bölgesi’nin yanı sıra Kidaş Entegre Tavuk ve Et Tesisleri’ne yerleşen ABD’li askerler, fabrika alanına sığmayınca tesislerin hemen arkasında bulunan araziyi kullanabilmek için çalışmalara başladı. Askerler çalışırken, yanlarından içecek ve gıda maddelerini eksik etmiyor. Askerlerin içtiği Fransız Danone firmasına ait Font Vella marka suların İskenderun’dan konteynerlerle getirildiği ileri sürülüyor. 
     Başta, Mardin ve Kızıltepe Ticaret Odaları olmak üzere sanayici ve işadamları ABD’li askerlerin bölgeden alışveriş yapmamasına tepki gösteriyor. Kızıltepe Ticaret Odası Başkanı Mahmut Dündar, ABD’li askerlerin Fransız marka su içmelerine tepki göstererek şunları söyledi "Tek bir çivi dahi bölge halkından alınmıyor. Her şeyi yanlarında getirmişler. Fransa su, Almanya konserve satıyor. Bu iki ülke de savaşa destek vermiyor. Biz topraklarımızı açtık. Adamlar yine de bizden tek kuruşluk alışveriş yapmıyor. Şehir suyunu bile kullanmıyorlar." 
     
     ABD SUYU GETİRTTİK AMA... 
     Mardin Ticaret Odası Genel Sekreteri Çetin Sasa da, "Sıkıntılarını biz çekiyoruz. Ancak, ekonomik olarak savaşa hayır diyen ülkeler kazanıyor" diye konuştu. Güneydoğu Sanayici ve İşadamları Derneği Başkanı Bedrettin Karaboğa ise, "Savaşa karşı olan ülkenin suyunu kullanacaksın, savaşa destek verip kapılarını açan ülkeden bir şey almayacaksın. Bu kabul edilebilir değil" diye isyan etti. ABD’lilerle görüşmek için Kızıltepe’deki üslerine gittiğini söyleyen Mardin Pepsi - Efes Anabayii Kamil Ülger de, "Onlar için özel Miller marka bira ile ABD malı Aquafina marka su getirdik, yine satamadık" diye konuştu. 
     



 GÜNCEL 



















</TEXT>
</DOC>
