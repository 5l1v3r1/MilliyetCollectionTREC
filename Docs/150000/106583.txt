<DOC>
<DOCNO> 106583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sonspo15.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya yasta Cenaze töreni yapıldı... 
</HEADLINE>
<TEXT>

     Sivasspor ile yapacakları maça giderken Yozgat'ta meydana gelen trafik kazasında yaşamını yitiren Sakaryasporlu futbolcu Fırat Öndil, genel menajer Aykut Yiğit, masör Cüneyt Çukur, malzemeci Fevzi Ergünoğlu ve şoför Selami Uludağ için, kulüp tesislerinde tören düzenlendi. 
     Adapazarı'nda toprağa verilecek olan Aykut Yiğit, Fevzi Ergünoğlu ve Selami Uludağ'ın cenazeleri morgtan alınarak, Atatürk Stadı'nın yanındaki tesislere getirildi. 
     Yiğit, Ergünoğlu ve Uludağ'ın yanı sıra Van'da toprağa verilen futbolcu Fırat Öndil ve cenazesi İzmir'e gönderilen masör Cüneyt Çukur için 1 dakikalık saygı duruşunda bulunulduktan sonra İstiklal Marşı okundu. Daha sonra kazada yaşamlarını yitirenlerin özgeçmişleri okundu. 
     Spordan sorumlu Devlet Bakanı Erdoğan Toprak, törende yaptığı konuşmada, Marmara depremini yaşayan Sakarya'nın, Cumartesi günü meydana gelen kazayla bir kez daha acıya boğulduğunu söyledi. 
     Spor camiasında benzer kazaların daha önce de yaşandığını anımsatan Toprak, ''Bu tür olayların önüne geçilebilmesi için İçişleri Bakanı ile görüşeceğim ve spor kafilelerine eskort verilmesini talep edeceğim'' dedi. 
     
     ''SAKARYASPOR LİGE DEVAM ETMELİ'' 
     Sakaryaspor'un herhangi bir kayba uğramaması için Futbol Federasyonu yetkilileriyle de görüşeceğini bildiren Toprak, şunları kaydetti 
     ''Sakaryaspor ligdeki yerini dondurmamalı, lige devam etmelidir. Ancak, bunun için herkesin destek olması gerekiyor. Burada en büyük görev Birinci Süper lig ve diğer liglerdeki büyük takımlara düşüyor. Kadrolarında fazla sporcu bulunan kulüplerimiz, ellerindeki fazla sporcuları 1 yıllığına Sakaryaspor'a verebilirler. Sakaryasor'un yoluna devam etmesi için, Başbakanlık'ta 3 büyük kulübün yöneticileriyle görüşeceğim. Sakaryaspor'un sözcüsü gibi, yaraların sarılması için ellerindeki fazla sporcuları Sakaryaspor'a vermelerini talep edeceğim. Bu aynı zamanda tüm takımlara bir mesajdır.'' 
     
     ÖTEKİ KONUŞMALAR 
     Sakarya Valisi Cahit Kıraç da, çok büyük bir acı yaşadıklarını belirterek, ''Yüreğimiz kan ağlıyor, ikinci depremi yaşıyoruz. 5 evladımızı kaybettik. Sakaryalılar, onların adlarını yüreklerine yazdılar. Üzüntümüz sonsuz, ölenlere rahmet, yaralanlara da acil şifalar diliyorum'' Büyükşehir Belediyesi ve Sakaryaspor Kulüp Başkanı Aziz Duran da, ''Acımız çok büyük, Marmara depreminden sonra, Sakarya halkı kendilerine moral maynağı olan Sakaryaspor'a gönülden bağlanmıştı. Onları unutmayacağız'' diye konuştu. 
     Bu arada, cenaze töreni öncesinde tesislere gelen eski Milli Futbolcu Aykut Yiğit'in eşi Filiz, annesi Zehra, çocukları Gökçe ile Gökalp ve malzemeci Fevzi Ergünoğlu'nun oğlu Recep uzun süre tabutlara sarılarak gözyaşı döktüler. Törene katılan ve güçlükle teskin edilen ailelerin acısına tanık olanlar gözyaşlarını tutamaladılar. 
     Yiğit, Ergünoğlu ve Uludağ'ın cenazeleri, tören sonrasında Orhan Camii'ne götürüldü. Buradaki törenin ardından Aykut Yiğit ve Fevzi Ergünoğlu Emirdağ, Selami Uludağ da Kazımpaşa mezarlıklarında toprağa verilecekler. 
     Tesislerdeki törene, ölenlerin aileleri ve yakınları ile taraftarların yanı sıra Galatasaray'ın eski yöneticisi Adnan Polat, Kocaelispor Teknik Direktörü Hikmet Karaman ve çok sayıda spor adamı da katıldı. Futbol Federasyonu yetkililerinin de Orhan Camii'ndeki töreni katılacakları öğrenildi. 
     





</TEXT>
</DOC>
