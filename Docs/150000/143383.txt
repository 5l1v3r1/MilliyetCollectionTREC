<DOC>
<DOCNO> 143383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sondun19.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Irak'ta kullanacağı füzeler... 
</HEADLINE>
<TEXT>

     ABD'nin olası Irak operasyonunda, yeraltı sığınaklarına karşı ilk kez kullanmayı planladığı silahlardan birisi, JASSM tipi Cruise füzesi. 
     Lockheed-Martin'in geçen Ekim ayında Yeni Meksika'da başarıyla denediği bu füze sert zeminleri delip geçebiliyor. 
     Radar sistemindeki her türlü parazite rağmen sadece hedefini arayan JASSM, Joint Air-to-Surface Standoff Missile B-2, B-1 ve B-52 bombardıman uçaklarıyla F-16, F-15, F-117 ve F A-18 tipi avcı-bombardıman uçaklarından fırlatılabiliyor. 
     JDAM Birleşik Direkt Saldırı Cephaneleri gibi Küresel Konuşlanma Sistemi GPS ile kullanılan bu bomba, arkasında manevra kanadı olan iki kanatlı bir casus uçağa benziyor. 5 metre uzunluğundaki, bir tondan fazla ağır olan bu füzenin 450 kilogram patlayıcı içeren bir savaş başlığı bulunuyor. Başlığındaki kızılötesi sistem ve GPS sayesinde füze önceden belirlenmiş bir rotayı takip edebiliyor. 
     ABD'nin 3 milyar dolar karşılığında bu füzelerden 2 bin 400 adet satın aldığı ve hava ile deniz kuvvetlerinde bu füzeyi kullanmayı tasarladığı sanılıyor. 
     
     PATRİOT FÜZESAVAR SİSTEMİ 
     Körfez Savaşı'nda Irak'ın attığı füzelere karşı kullanılan Patriot füzesavar bataryaları, olası Irak savaşında da başvurulacak önlemler arasında yer alıyor. 
     Düşman füzelerine karşı bir ''kalkan'' olarak düşünülen bu sistemle neler yapılabileceği 1991 başlarında Irak'ın İsrail ve Suudi Arabistan'a düzenlediği Scud füzesi saldırılarında görüldü. 
     İsrail'e fırlatılan 39 Scud füzesi iki kişinin ölümüne yol açtı. Suudi Arabistan'da Amerikan askerlerinin bulunduğu bir binaya Scud isabet etmesi sonucu 28 kişi öldü. 
     ABD Savunma Bakanlığı Pentagon, birkaç yıl sonra Patriot sisteminin Suudi Arabistan'da yüzde 70 İsrail'de ise yüzde 40 başarılı olduğunu bildirdi. 
     İlk nesil Patriotların ardından, daha gelişmiş Patriot PAC-2'ler kullanılmaya başladı. 
     Bir PAC-2 bataryası, her biri dört füze içeren sekiz hareketli füze fırlatma istasyonu, hareketli radar sistemi ve bir kamyona yerleştirilmiş kontrol merkezinden oluşuyor. 
     70-150 kilometre menzile sahip PAC-2'ler şöyle çalışıyor 
     Düşman füzesi, radar tarafından belirlendikten sonra, önleme girişiminin şekli ve hangi rampadan ateşlenecek füzelerce yapılacağı, kontrol sistemindeki bilgisayarlarca saptanıyor. 
     Önleyici füze fırlatıldıktan sonra, hedefin sistem radarınca izlenmesinin yanı sıra, hedeften yansıyan radar dalgalarının uçmakta olan füze tarafından da algılanması ve atış kontrol birimine aktarılması, füzenin hedefine çok daha hassas bir biçimde yönlendirilmesini sağlıyor. 
     Önleyici füzenin parçacık tesirli savaş başlığının hedefe en yakın olduğu noktada patlatılmasıyla, hedef yok ediliyor. 
     90'lı yıllarda geliştirilmeye başlanan PAC-3 tipi Patriot sistemlerinin gelecek yıllarda PAC-2'lerin yerini alması bekleniyor. PAC-3'lerin PAC-2'lere göre daha ince, daha hafif olacağı ve doğrudan düşman füzesini hedef alacağı belirtiliyor. 
     
     TOMAHAWK FÜZELERİ 
     İlk olarak 17 Ocak 1991'de Irak'a karşı ''Çöl Fırtınası'' operasyonunun başlangıcında kullanılan Tomohawk'lar cruise tipi füzelerin en çok bilinenleri arasında yer alıyor. 
     Uzun menzilli ve ses hızından daha yavaş olan, denizaltı ve gemilerden fırlatılabilen bu füzeler, özellikle binalar askeri kamplar ve havalanları gibi önemli altyapı tesislerine karşı etkili oluyor. 
     ''Çöl Fırtınası''nda kullanılan bu füzelerin çok büyük bir bölümü, 297 füzeden 282'si hedefi bulmuştu. 
     General Dynamics ve McDonnell Douglas tarafından üretilen, 1983'ten beri kullanılan BGM-109 Tomahawk'lar, cruise tipi füzelerin en gelişmiş modellerinden biri. Nükleer başlık ya da genelde kullanılan patlayıcılarla donanmış Tomahawk füzelerinin çok sayıda türü bulunuyor. 
     6,25 metre uzunluğundaki füzeler, turbofan motoru sayesinde hedefine, 15-100 metre yükseklikten saatte yaklaşık 880 kilometre hızla uçuyor. 
     Tomahawk'ların menzilleri türlerine göre 460- 2 bin 500 kilometre arasında değişiyor. 
     Amerikan Deniz Kuvvetleri'nin, aralarında denizden denize atılabilenler de bulunan binlerce Tomahawk füzesine sahip olduğu ve füzenin fiyatının 600 bin ila 1,2 milyon dolar arasında değiştiği belirtiliyor. 
     Eski ABD Başkanı George Bush'a yönelik suikast girişiminin ardından Tomahawk'lar 1993'ün Haziran ayında da Irak'a karşı kullanıldı. Irak lideri Saddam Hüseyin'in emriyle Kuzey Irak'a 1996'da saldırı düzenlenmesinin ardından da Irak'a Tomahawk atıldı. 
     1995'in Eylül ayında Bosna'da kullanılan bu füzeler, Taliban ve El Kaide mevzilerine yönelik bombardımanlarda da kullanıldı. 
     





</TEXT>
</DOC>
