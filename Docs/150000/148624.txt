<DOC>
<DOCNO> 148624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko46.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ CEO'su Bene Türkiye'de artan bir kapasite var... 
</HEADLINE>
<TEXT>

     Tofaş CEO'su Antonio Bene, otomotiv sektöründe, Türkiye'de artan bir kapasite olduğunu söyledi. 
     ODTÜ İşletme Topluluğu tarafından düzenlenen, Otomotiv Sektörü Paneli'nin ''Dünyada Türk Otomotiv Sektörü'' konulu oturumunda konuşma yapan Bene, dünyada ve Türkiye'de otomotiv sektörünün durumu hakkında bilgi verdi. 
     Otomotiv endüstrisinin özgürlüğü temsil ettiğini anlatan Bene, sektörde her gün yeni bir problem ve yeni bir çözümle karşılaştıklarını ifade etti. 
     Otomotiv sektörünün hizmet ağırlıklı bir sektör olduğunu belirten Bene, ancak bunun yanında teknolojinin, araştırmanın ve disiplinin çok önemli olduğunu vurguladı. 
     Türkiye'nin 1996 yılına kadar kapalı bir pazar olduğunu ve yerli arabaları kullandığını anlatan Bene, bu tarihten sonra açık pazar ile birlikte Türkiye'de küreselleşmenin etkilerinin görüldüğünü kaydetti. 
     Otomotiv sektörü piyasasının şu anda düzgün bir seyir izlediğini belirten Bene, ancak savaş, faizler ve döviz kurundaki değişimle çeşitli olumsuzlukların yaşandığına dikkati çekti. 
     Amaçlarının düşük fiyat ile yüksek kaliteyi üretmek olduğunu bildiren Bene, Türkiye'de de aynı vizyonu sergilediklerini kaydetti. 
     Bu arada Bene, Tofaş'ın diğer ülkelerdeki yatırımları hakkında bilgi verirken, sektörde yaptıkları çalışmaları anlattı. 
     
     GELECEKTE TÜRKİYE 
     Taşıt Araçları Parça Sanayicileri Derneği TAYSAD Genel Sekreteri Barbaros Demirci de, gelecekte Türkiye'nin dünyaya yılda 575 bin araç ihraç edecek bir düzeye ulaşacağını söyledi. 
     Türkiye'nin küreselleşme etkisi altında doğru stratejileri uyguladığı takdirde, dünyanın ''alternatif yan sanayi tedarik merkezi'' haline gelebileceğine işaret eden Demirci, otomotiv yan sanayinin ekonominin dışa açılmasıyla döviz kazandırma görevini üstlendiğini bildirdi. 
     Demirci, Türkiye'nin sadece üreten değil, katma değeri yüksek teknoloji üreten ve kendini küreselleşme çerçevesinde dünya pazarına kabul ettiren bir konuma gelmesi gerektiğini vurgularken, sektörün ortak işbirliği içinde çalışması gerektiğini dile getirdi. 
     Yan sanayi firmalarının sorumluluğunun her geçen gün arttığını belirten Demirci, sektörde kalmak isteyen firmaların stratejileri, vizyonları ve yüksek teknolojileri olması gerektiğini kaydetti. 
     





</TEXT>
</DOC>
