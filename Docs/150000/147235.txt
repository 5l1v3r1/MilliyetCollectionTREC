<DOC>
<DOCNO> 147235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun32.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Nisan şakası... Norveç'li genç Başbakan numarası yaptı 
</HEADLINE>
<TEXT>

     Norveç'teki ABD Büyükelçisi, Norveç hükümetinin, Irak savaşına karşı çıkmaktan vazgeçtiğini, hatta ABD'yi desteklediğini duyunca çok sevindi. Fakat büyükelçi, telefonda görüştüğü kişinin, Norveç Başbakanı Kjell Magne Bondevik değil, 1 Nisan şakası yapan bir genç olduğunu bilmiyordu... 
     Bergensavisen gazetesindeki habere göre, 19 yaşındaki bir genç, Oslo'daki ABD Büyükelçiliğini başbakan olduğunu iddia ederek telefonla aradı ve Büyükelçi John Doyle ile ''acil bir konuda'' görüşmek istediğini söyledi. 
     Yaklaşık 15 dakika süren görüşmede, sahte başbakan, ABD Başkanı George Bush'un Irak politikasını desteklediğini, fakat bu görüşünü maalesef açıklayamadığını kaydetti. 
     Sahte başbakan, gazeteye yaptığı açıklamada, büyükelçinin çok sevindiğini ve başbakanın görüşünü ''en yüksek makamlara'' ileteceğini söylediğini belirtti. 
     





</TEXT>
</DOC>
