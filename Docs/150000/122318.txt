<DOC>
<DOCNO> 122318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo12.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Üç Büyükler" Maliye Bakanı'ndan vergi borçlarının affını istedi 
</HEADLINE>
<TEXT>

     Maliye Bakanı Kemal Unakıtan'ı makamında ziyaret eden ''Üç Büyükler''in yöneticilerinin vergi borçlarının affı konusunda girişimde bulundukları ifade edildi. 
     Fenerbahçe Kulübü Başkanı Aziz Yıldırım ve yönetici Mahmut Uslu, Galatasaray Kulübü Başkanı Özhan Canaydın ve Beşiktaş'ı ise başkan Serdar Bilgili'nin yurtdışında olması nedeniyle 2. Başkan Hüsnü Güreli'nin temsil ettiği heyet Maliye Bakanı Unakıtan'ı ziyaret etti. Bakan Unakıtan, kulüp temsilcilerinin göreve yeni başlaması nedeniyle kendisine nezaket ziyaretinde bulunduklarını söyledi. 
     Bakan Kemal Unakıtan, kulüplerin tesislerinin bulunduğu emlaklarda bir takım sorunlar olduğunu ifade ederek, ''Kulüplerimizin tesislerinin yer aldığı emlaklarda ufak tefek sorunlar var. Onları da görüştük'' dedi. 
     Kulüp temsilcileri görüşme sonrası herhangi bir açıklama yapmazken, toplantıda kulüplerin hazine arazileri üzerinde olan tesislerinin kiralanması ile futbolcu transferlerindeki vergi oranlarının düşürülmesi ve kulüplerinin vergi borçlarının affına ilişkin isteklerini ilettikleri öğrenildi. 
     Kulüp temsilcileri daha sonra, bir dönem İstanbul Defterdar Yardımcılığı yapan Gelirler Genel Müdür Vekili Osman Arıoğlu'nu makamında bir süre ziyaret ederek görüştüler. 
     





</TEXT>
</DOC>
