<DOC>
<DOCNO> 102085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sonspo10.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor "GS'li Serkan ile ilgilenmiyoruz" 
</HEADLINE>
<TEXT>

     Trabzonspor Kulübü Başkan Yardımcısı Ahmet Ağaoğlu, Galatasaraylı Serkan'ın transferi ile ilgilenmediklerini söyledi. 
     Ahmet Ağaoğlu, transferde kadrolarına 1 veya 2 oyuncu katacaklarını belirterek, ''Serkan konusunda başka kulüplerin devrede olduğunu duyduk. Bu futbolcuyla bu nedenle ilgilenmedik'' dedi. 
     Ağaoğlu, Brezilyalı oyuncu Joule Cesar'ın transferi konusunda büyük problemlerin olmadığını ifade ederek, ''Bu oyuncunun fiyatı kulübün ekonomisine uygun. Cesar'ın transferi şu anda daha ağır basıyor. Aybaba da bu futbolcuyu kadrosunda görmek istiyor. Cesar'ın bonservisi konusunda ufak pürüzler var'' diye konuştu. 
     Bu sezon akılcı bir transfer politikası uyguladıklarını kaydeden Ağaoğlu, şunları söyledi 
     ''Genç ve yetenekli oyuncularımız var. Fenerbahçe maçında, takımın ortaya koyduğu futbolu herkes beğendi. Takımın bu futbolu sürdüreceğine inanıyoruz. Geçen yıl ilk 3 haftada başarılı sonuçlar sonrası takımda bir düşüş başlamıştı, ancak bu sezon bu tekrarlanmayacak. Bu sezon ne yaptığını bilen bir kulüp var. Geçen yıla oranla daha iyi şartlar var.'' Elazığspor ile yapacakları karşılaşmada da takımın iyi futbol ortaya koyacağına inandıklarını ifade eden Ağaoğlu, ''Hafta sonunda rakibimizi mağlup ederek, zor bir deplasmandan 3 puanla dönmek istiyoruz'' dedi. 
     
     ELAZIĞSPOR MAÇI HAZIRLIKLARI 
     Öte yandan Trabzonspor, Elazığspor maçının hazırlıklarını bugün yaptığı çalışma ile sürdürdü. 
     Basına kapalı olarak çalışan bordo-mavili takım, yarın sabah uçakla Elazığ'a gidecek. 
     





</TEXT>
</DOC>
