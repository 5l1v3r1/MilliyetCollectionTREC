<DOC>
<DOCNO> 132050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur18.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lüks otomobilli kapkaççılar... 
</HEADLINE>
<TEXT>

     İstanbul'da, çalıntı lüks otomobillerle pusu kurdukları banka ve tapu daireleri önünde kapkaç yaparak vatandaşların yaklaşık 2 trilyon lira parasını çaldıkları öne sürülen 3 kişi yakalandı. 
     Asayiş Şube Müdürlüğü Yankesicilik ve Dolandırıcılık Büro Amirliği'nden yapılan açıklamaya göre, Dava ve Cezaların Ertelenmesine Dair Kanun'dan yararlanarak cezaevinden çıkan Hüseyin Şahin ve Murat Ertaş'ın İstanbul'da ''takipli kapkaç'' yaptıkları belirlendi. 
     Bunun üzerine Beşiktaş Tapu Müdürlüğü önünde önlem alan polis, Şahin, Ertaş ve İzmirli tekstilci Nurettin Metin'i gözaltına aldı. Bu kişilerle birlikte, çalıntı olan BMW ve Mercedes marka 2 lüks otomobil ile kapkaçtan elde edilen paralarla satın alınan BMW marka başka bir otomobil de ele geçirildi. 
     Sorguları yapılan bu kişilerin, İstanbul'daki bazı banka ve tapu müdürlükleri önlerinde bekleyerek, içeriden çıkan ve üzerinde yüklü miktarda para taşıdığı düşünülen 15 kişiyi takip edip kapkaç yöntemiyle paralarını aldıkları bildirildi. Bu kişilerin ayrıca, Ankara, Bursa, Adana, Antalya, Konya ve Van'da da 16 ayrı kapkaç eylemi daha gerçekleştirdikleri kaydedildi. 
     Olay yerlerine 1'i çalıntı 2 lüks otomobille gelen zanlıların, kapkaçtan sonra çalıntı otomobili terk ettikleri ve kendilerine ait diğer lüks otomobille kaçtıkları belirtildi. 
     Bu kişilerin lüks otomobilleri de, ucu çelikten ince bir aletle kapı ve kontağı açarak çaldıkları ifade edildi. 
     Ele geçirilen fotoğraflardan, yaklaşık 2 yıl içinde bu yöntemle 2 trilyon liraya yakın para çalan çete üyelerinin, elde edilen bu paranın bir bölümünü eğlence yerlerinde harcadıkları kaydedildi. 
     
     İDDİALARI REDDETTİLER 
     Polisteki işlemlerin ardından İstanbul Cumhuriyet Başsavcılığı'na gönderilmek üzere şubeden çıkartılan zanlılardan Murat Ertaş, şoför olduğunu belirterek, ''Biz kapkaç olayı yapmadık. İddialar yalandır. Ben 200 milyar liralık adam mıyım da otomobil bize ait olsun '' dedi. 
     Nurettin Metin de, zanlılardan Murat Ertaş'ı tanıdığını ifade ederek, kendisinin kapkaç olayı gerçekleştirmediğini savundu. 
     Yine iddiaları yalanlayan Hüseyin Şahin de, ''lüks otomobilleri çaldığı aleti nasıl yaptığı'' konusunda yöneltilen soruya, ''Piyasası olur, anlatmayayım'' karşılığını verdi. 
     Bu arada polis, olaylarla ilgisi olduğu gerekçesiyle 1 kişiyi daha yakalamaya çalışıyor. 
     





</TEXT>
</DOC>
