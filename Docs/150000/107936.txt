<DOC>
<DOCNO> 107936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sonspo25.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyükler ''devam'' dedi... 
</HEADLINE>
<TEXT>

     Galatasaray, Fenerbahçe ve Beşiktaş kulüpleri, basketbol ve voleybolda faaliyetlerini sürdürme kararı aldı. 
     Galatasaray Kulübü Başkanı Özhan Canaydın, Fenerbahçe Kulübü Başkanı Aziz Yıldırım ve Beşiktaş Kulübü Başkanı Serdar Bilgili, Ankara'ya gelerek, basketbol ve voleybol branşlarındaki faaliyetlerini sürdürebilmeleri için, kulüplerine yapılması planlanan devlet yardımı konusunda, Gençlik ve Spordan Sorumlu Devlet Bakanı Erdoğan Toprak ile bir görüşme yaptılar. 
     Devlet Bakanı Toprak, görüşme sonrası yaptığı açıklamada, kulüplere mali yardımda bulunmayacaklarını, ancak sponsor bulmaları konusunda gerekli dialogları başlatarak Galatasaray, Fenerbahçe ve Beşiktaş kulüplerine yardımcı olacağını söyledi. 
     Büyük bir taraftar kitlesine sahip olan ''üç büyüklerin'' basketbol ve voleybol liglerinden çekilmesine sıcak bakmadıklarını ifade eden Bakan Toprak, şunları söyledi 
     ''Kulüplerimize, GSGM'ye stat kiralarından doğan borçlarını ödemeleri halinde, aynı oranda para yardımı yapmayı düşündük. Ancak bu yardım nedeniyle, yapımı süren çok sayıda spor tesisinin yarım kalması sözkonusu olabilirdi. Kulüp başkanlarımızın da iyi niyetli tutumları sayesinde bu düşüncemizden vazgeçtik. Devlet olarak kulüplerimize mali yardım sağlamayacağız. Ancak, sponsor bulmaları konusunda dialogları başlatacağız.'' Üç büyük kulüp adına açıklama yapan Beşiktaş Kulübü Başkanı Serdar Bilgili ise voleybol ve basketbol liglerine en az 1'er takımla katılmaya karar verdiklerini söyledi. 
     Yeni UEFA kriterlerine göre, futboldan sağlanan gelirin diğer branşlar için kullanılamayacağını hatırlatan Bilgili, müessese kulüpleri ile aralarında haksız bir rekabet olduğunu düşündüklerini belirtti. 
     Galatasaray, Beşiktaş ve Fenerbahçe kulüplerinin sadece, Türk sporunu düşünerek, basketbol ve voleybolda ''devam'' kararı aldığını vurgulayan Bilgili, şöyle devam etti 
     ''Devletten beklediğimiz oranda bir destek alamadık. Bu durumda taraftarlarımız kesinlikle bizden şampiyonluk beklemesin. Bu sezon için bulunan çözümler geçici olacaktır. Önümüzdeki dönemde federasyonların, liglerle ilgili statüyü gözden geçirmesi gerekir. Bu konuda federasyon yöneticileriyle de görüşeceğiz.'' 
     





</TEXT>
</DOC>
