<DOC>
<DOCNO> 118726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/dunya/adun.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam kapıları açtı 
</HEADLINE>
<TEXT>

BM silah denetçilerinin koşulsuz olarak ülkeye girmesini kabul eden Irak, ülkesine yönelik olası ABD harek tını şimdilik durdurdu... 
     DIŞ HABERLER SERVİSİ 

     Irak lideri Saddam Hüseyin, BM silah denetleyicilerinin ülkeye dönüşü ve serbestçe çalışmalarının sağlanmasıyla ilgili Güvenlik Konseyi’nin 1441 sayılı kararını koşulsuz olarak kabul etti. Saddam, böylece ülkesine yönelik olası ABD harek tını şimdilik durdurdu. 
     Güvenlik Konseyi’nin geçen cuma onayladığı ve kabul etmesi için yarına kadar süre tanıdığı Irak’ın BM’deki Daimi Temsilcisi Büyükelçi Muhammed El Duri, ülkesinin kararı kabul ettiğini bildiren Dışişleri Bakanı Naci Sabri’nin mektubunun dün BM Genel Sekreteri Kofi Annan ve diğer BM makamlarına iletildiğini açıkladı. El Duri, "Mektupta Irak’ın silah denetçilerinin kararda öngörüldüğü gibi geri dönüşüne onay verdiği ifade ediliyor. Kararın savaşı önleyeceğini umut ediyorum. Biz her zaman barışçı yoldan yanayız" dedi. 
     Mektupta, "İçeriği kötü olmakla birlikte Irak 1441 sayılı karar konusunda BM’yle işbirliği yapmayı kabul etmiştir" denildiğini ifade eden Büyükelçi, silah denetçilerini öngörülen zamanda kabul edeceklerini ve denetçilerin görevlerini uluslararası hukuk çerçevesinde en kısa sürede yerine getirmelerini beklediklerini de vurguladı. 
     
     5 TÜRK UZMAN VAR 
     BM Silah Denetçileri Komisyonu UNMOVIC Başkanı Hans Blix, Irak’ta incelemede bulunacak uzmanlar arasında 5 Türk, 6 Ürdünlü ve bir Faslının bulunduğunu kaydetti. Saddam’ın oğlu Uday, Irak’ta denetleme yapacak uzmanlara Arap ülkelerinden uzmanların da dahil edilmesini önermişti. Blix’ın bu açıklamayı bu talebe yanıt vermek amacıyla yaptığı belirtildi. 
     Merkezi Viyana’da bulunan BM’ye bağlı Atom Enerjisi Kurumu sözcüsü de, BM silah müfettişlerinin ilk bölümünün pazartesi Bağdat’a haraket edeceğini bildirdi. BM Güvenlik Konseyi Dönem Başkanlığı’nı yürüten Çin Temsilcisi Büyükelçi Wang Yingfan da, Irak’ın kararını diğer üyelere duyurduğunu açıkladı. 
     Bağdat TV’si de kararı bir süre sonra Irak halkına duyurdu. 
     
     ABD TEMKİNLİ 
     ABD, "Irak şimdi bu kararını eylemleriyle yaşama geçirmelidir" şeklinde tepkisini gösterirken, İngiltere, Bağdat’ın aldığı karardan dolayı duyduğu memnuniyeti dile getirdi. Arap Birliği Genel Sekreteri Amr Musa da, gelişmeden memnun olduğunu ifade etti. Rusya da denetçilere en kısa zamanda çalışmaya başlamaları çağrısında bulundu. Karar Ankara’da ise memnuniyetle karşılandı. Ankara’da, silah denetimi sürecinin öngörülen zamanda başarıyla tamamlanması temennisinde bulunuldu. 
     



 DÜNYA 













</TEXT>
</DOC>
