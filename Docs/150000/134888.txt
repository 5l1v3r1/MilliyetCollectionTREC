<DOC>
<DOCNO> 134888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur26.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıkta bu kez silahlı eylem 
</HEADLINE>
<TEXT>

     57. Hükümet döneminde geçim sıkıntısı içindeki vatandaşların "eylem kapısı" haline gelen ve artan olaylar üzerine barikatlarla önlem alınan Başbakanlık, AKP iktidarının barikat engelini kaldırmasının ardından yeniden hareketlendi. 
     Geçtiğimiz haftalarda art arda yaşanan bireysel eylemlere dün bir yenisi daha eklendi. Başına silah dayayan bir vatandaş, "Çocuklarım aç, yaşamaya takatim kalmadı" diyerek, intihar girişiminde bulundu. 
     Başbakanlık etrafındaki tel örgüleri kaldırtan AKP hükümeti, iktidara gelmesinin ardından üçüncü eylemiyle dün karşılaştı. Kendisini yakmak isteyen bir vatandaş ile F tipi cezaevlerini protesto için beş kişinin Başbakanlık merdivenlerindeki eylemlerinin ardından dün de, 41 yaşındaki Niğde doğumlu Cengiz Baloğlu adlı bir vatandaş başına silah doğrultarak intihar etmek istedi. 
     Emekli jandarma astsubay kıdemli başçavuş olduğu öğrenilen Baloğlu, Başbakanlık merdivenleri önüne gelerek belinden çıkardığı silahı başına dayayıp, "Açım, çocuklarım aç, yaşamaya takatim kalmadı. Benimle kimse ilgilenmiyor" diye bağırdı. Başbakanlık korumaları, sakinleştirmek istedikleri Baloğlu ikna olmayınca müdahale ederek elindeki silahı aldı. Baloğlu, Başbakanlık'taki güvenlik odasında bir süre tutulduktan sonra Çankaya İlçe Emniyet Müdürlüğü'ne götürüldü. Baloğlu'nun, başbakanlığa herhangi bir başvurusu olmadığı ve elindeki silahın da, kendisine ait ruhsatlı beylik tabancası olduğu belirtildi. 
     Yozgat'tan Başbakanlık medrivenlerine kadar gelen Baloğlu'nun, bazı ödemelerini yapamadığı, maddi sıkıntı içerisinde olduğu öğrenildi. 
     





</TEXT>
</DOC>
