<DOC>
<DOCNO> 118890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo21.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
SS Lazio, 200 milyon Euro'ya satılık... 
</HEADLINE>
<TEXT>

     İtalya'nın köklü futbol kulüplerinden SS Lazio, başkanı Sergio Cragnotti'nin yaşadığı ekonomik krizden dolayı satılma riskiyle karşı karşıya kaldı. 
     Bankalardan aldığı 150 milyon Euro'luk kredi borcunu ödeyemeyeceğini geçen hafta açıklayan, başkanlığını Sergio Cragnotti'nin yaptığı Cirio Holding, ekonomik krizden kurtulmak için kendisine bağlı bazı şubeleri satma kararını aldı. 
     Cirio Holding Yönetim Kurulu'nun yaptığı toplantı sonrası alınan kararda, SS Lazio, Brezilya'da faaliyet gösteren deterjan şirketi Bombril ve konserve şirketi Del Monte'yi satılacağı belirtildi. 
     Cirio'nun iflastan kurtulmak için bu yola başvurmak zorunda kaldığı açıklandı. SS Lazio'nun çoğunluğunu elinde bulunduran Cirio'nun bu kulübü satmak yerine ilk aşamada ortak arayabileceği de öne sürülüyor. 
     İtalyan basınındaki iddialara göre, SS Lazio'nun talipleri arasında Libya lideri Muammer Kaddafi'nin oğlu El Saadi, bir ilaç firmasının sahibi ve armatör olan Ernesto Bertanelli, Roma'nın tanınmış mobilya şirketlerinden birinin sahibi olan Salvatore Ligresti'nin bulunduğu belirtiliyor. 
     Bu sezon başında bütçe açığından dolayı lige yazılması riskli olan Lazio, daha sonra sermaye artırımına giderek bu problemini çözmüştü. Şu anda 103 milyon Euro'luk borcu olduğu açıklanan mavi beyazlı kulübün, 200 milyon Euro'ya satılabileceği ifade ediliyor. 
     





</TEXT>
</DOC>
