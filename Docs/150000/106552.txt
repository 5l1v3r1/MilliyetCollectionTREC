<DOC>
<DOCNO> 106552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/soneko08.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MB, yılsonu enflasyon hedefinin tuturulabileceğini açıkladı 
</HEADLINE>
<TEXT>

     Merkez Bankası, yıl sonu enflasyon hedefinin gerçekleştirilme olasılığının son derece yüksek olduğunu bildirdi. 
     Merkez Bankası, risk unsurlarının göz önüne alındığında ise ham petrol fiyatlarındaki yükselme ile kamu fiyat ayarlamaları konusundaki belirsizliğin ön plana çıktığını belirtti. 
     Merkez Bankası'ndan yapılan açıklamada, Ağustos ayı enflasyon ve ileriye yönelik bekleyişler değerlendirildi. 
     Açıklamaya göre, siyasi gelişmelerin etkisiyle ekonomik birimlerin belirsizlik algılamalarındaki artış, Mayıs ayından itibaren döviz kuru ve faiz oranlarını yükseltirken bu durum, son aylarda enflasyon beklentilerini ve enflasyon oranlarını olumsuz etkiledi. 
     Nitekim, Beklenti Anketi'nde de görüldüğü gibi, mali piyasalardaki olumsuz gelişmeler özellikle Haziran ve Temmuz aylarında enflasyon beklentilerinde gerileme eğilimini yavaşlattı. 
     Ancak, döviz ve Türk lirası piyasalarında, Ağustos ayından itibaren istikrarın yeniden sağlanması söz konusu gelişmelerin enflasyon üzerindeki olumsuz etkilerinin kalıcı olmasını büyük ölçüde önledi. 
     Seçim tarihinin belirlenmesinden sonra da ekonomik programın kararlılıkla sürdürülmesi, piyasalarda güven ortamının tekrar oluşmasına katkıda bulundu. 
     Nitekim, Ağustos ayı anket sonuçları, yıllık enflasyon beklentilerinde tekrar gerileme sürecinin başladığına işaret ediyor. Açıklamada şöyle denildi 
     ''Ağustos ayı anket sonuçları, yıllık enfasyon beklentileri ve enflasyonu belirleyen değişkenlerin yakın gelecekte alabilecekleri değerlere ilişkin öngörülerimiz değerlendirildiğinde, yıl sonu enflasyon hedefinin gerçekleştirilme olasılığının son derece yüksek olduğu belirlenmektedir. Risk unsurları incelendiğinde ise ham petrol fiyatlarındaki yükselme ve kamu fiyat ayarlamaları konusundaki belirsizlik ön plana çıkmaktadır.'' Açıklamada, enflasyonist süreci başarılı şekilde tersine çeviren yürürlükteki programın kararlılıkla uygulanmaya devam edilmesiyle birlikte, enflasyonda oluşan hızlı düşüş eğiliminin önümüzdeki yıl da sürmemesi için bir neden bulunmadığı belirtildi. 
     
     AĞUSTOS AYI ENFLASYONU PİYASA BEKLENTİSİNDE 

     Merkez Bankası''nın açıklamasında, Ağustos ayı enflasyon rakamlarının piyasa beklentilerinin paralelinde gerçekleştiği belirtildi. 
     Açıklamaya göre, yıllık enflasyon oranları düşüş eğilimini sürdürerek yıllık artış tüketici fiyatları endeksinde TÜFE yüzde 40,2'ye, toptan eşya fiyatları endeksinde TEFE ise yüzde 43,9'a geriledi. 
     Mayıs ayından itibaren faiz oranları ve döviz kurlarında görülen yükselişin ardından, döviz ve Türk Lirası piyasaları Ağustos ayında göreli olarak istikrar kazandı. 
     Bunun yanı sıra, Haziran-Temmuz döneminde yoğunlaşan kamu zamlarının büyük ölçüde tamamlanması sonucunda, son üç ayda finansal göstergelerde meydana gelen bozulmanın enflasyon üzerindeki olumsuz etkileri Ağustos ayında sınırlı kaldı. 
     Eğitim ve sağlık grubu fiyatlarında mevsimsel etkilerle meydana gelen yüksek artış oranları ile ulaştırma grubu fiyat artışındaki hızlanma, Ağustos ayında tüketici fiyat artışının altında yatan temel unsurlar oldu. 
     
     İMALAT SANAYİ 

     Döviz kurundaki yükselişin durması ve kamu fiyat ayarlamalarının yavaşlaması nedeniyle, imalat sanayi fiyat artışı sınırlı kaldı. 
     Böylelikle Ağustos ayı toptan eşya fiyat artışı, Temmuz ayına göre düşük gerçekleşti. Ağustos ayında gıda dışı TÜFE yüzde 2,7 oranında, tarım dışı TEFE ise yüzde 2,5 oranında arttı. 
     Mevsimsellikten arındırılmış TÜFE ve TEFE'nin üç aylık hareketli ortalamalarının yıllıklandırılması yoluyla hesaplanan yıllık enflasyon Temmuz ayından sonra Ağustos ayında da artış göstererek, TEFE'de yüzde 43,3, TÜFE'de ise yüzde 36,5 olarak gerçekleşti. 
     Bu şekilde hesaplanan yıllık enflasyon, tarım dışı TEFE'de yüzde 48,6'ya yükselirken, gıda dışı TÜFE'de yüzde 34,9 oldu. Ancak, yıllık enflasyondaki bu yükseliş eğilimi temel olarak Haziran-Temmuz döneminde döviz kurlarında ve kamu fiyatlarında görülen artıştan kaynaklanırken, bu yükselişin kalıcı bir eğilime dönüşmesi beklenmiyor. 
     TÜFE'de gıda ve giyim grubu fiyatlarının enflasyonu sınırlayıcı etkileri azalmış olmasına rağmen, Ağustos ayında enflasyon beklentiler paralelinde gerçekleşirken geçmiş yılların Ağustos ayı ortalaması olan yüzde 3,6'nın oldukça gerisinde kaldı. 
     
     MEVSİMSEL TÜKETİ FİYAT HAREKETLERİ 

     Mevsimsel tüketici fiyat hareketleri incelendiğinde, mevsimsellikten arındırılmış TÜFE'nin Ağustos ayında yüzde 2,7, gıda dışı TÜFE'nin ise yüzde 2,4 oranında arttığı görüldü. 
     Ağustos ayında tüketici enflasyonu önemli ölçüde hizmet grubu fiyatlarında meydana gelen artışın etkisinde kaldı. 
     Mevsimsel etkiler nedeniyle artan sağlık ve eğitim hizmetleri fiyatlarına ek olarak eğlence ve kültür hizmetleri fiyatları da yüksek oranda artış gösterdi. Böylelikle hizmet grubu fiyatları Ağustos ayında yüzde 4,1 oranında yükseldi. 
     Mal grubu fiyat artışları ise yüzde 1,2 oranında kaldı. Ocak-Ağustos döneminde mal grubu fiyat artışı yüzde 13,7 iken, hizmet grubu fiyatları yüzde 20,8 oranında arttı. Ağustos ayı itibariyle, yıllık fiyat artışı, mal grubunda yüzde 42,7, hizmetler grubunda ise yüzde 35,8 olarak gerçekleşti. 
     Temmuz ayında yüksek oranlı fiyat artışı gösteren, elektrikli-elektriksiz ev aletleri, özel ulaşım araçları ve eğlence kültür araçlarından oluşan dayanıklı tüketim malları grubunda Ağustos ayında fiyatlar yüzde 2,7 oranında arttı. 
     Bu gelişmede, döviz kurunun istikrarlı seyretmesi yanında talep yönlü bir baskı bulunmaması etkili oldu. Ancak, özel ulaşım araçları grubunda fiyat artışı ihracattaki canlılık ve yeni modellerin piyasaya sunulmasının etkisiyle Temmuz ayına göre hızlandı ve yüzde 5,2 oranında gerçekleşti. 
     
     TEFE FİYATLARINDAKİ GELİŞMELER 

     Ağustos ayında imalat sanayi fiyat artışları TEFE artışını belirleyen temel etken oldu. 
     Mayıs ayından itibaren mevsimsel ortalamaların ötesinde gerileyen tarım fiyatları Ağustos ayında yüzde 0,9 oranında artarak son 7 yıl ortalaması olan yüzde 0,8 oranına oldukça yakın gerçekleşti. 
     Döviz kurundaki artışın ve kamu fiyat ayarlamalarının yavaşlaması sonucu imalat sanayi fiyatları, Temmuz ayındaki yüzde 4,3 oranındaki artışın oldukça altında kaldı ve yüzde 2,4 oranında yükseldi. 
     Mevsimsellikten arındırılmış TEFE Ağustos ayında yüzde 2,9, tarım dışı TEFE ise yüzde 2,5 oranında arttı. 
     





</TEXT>
</DOC>
