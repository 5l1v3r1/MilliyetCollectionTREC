<DOC>
<DOCNO> 108918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/guncel/gun05.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT’ten paket servis 
</HEADLINE>
<TEXT>

ABD’nin peşinde olduğu Ladin bağlantılı olan üç Ürdünlüyü, MİT gizlice ülkelerine gönderdi. CIA teröristleri Amman’da bekliyor 
     TOLGA ŞARDAN Ankara 

     Şubat ayında yasadışı yollardan İran sınırını geçerek Türkiye’ye girmek üzereyken yakalanan Firas Süleyman ve Yusuf Salim Hüseyin ile Ahmet Mahmud adlı teröristler, Ürdün gizli servisiyle bağlantı kuran MİT’in operasyonuyla ülkelerine gönderildi. Teröristlerin Ürdün kökenli terör örgütü Beyyit El İmam İmamlar Birliği adlı örgüt mensubu olduğu ve El Kaide’yle yakın bağlantıları bulunduğu bildirildi. 
     
     Tahliyeden sınır dışına 
     Türkiye’de eylemleri olmaması nedeniyle sadece "yasadışı yollardan ülkeye girmek" suçundan yargılanan üç Ürdünlü hakkında, Van DGM tarafından tutuksuz yargılanma kararı verildi. Bu kararın ardından devreye giren MİT, Ürdün Gizli Servisi’yle bağlantıya geçti. Görüşmeler sonucunda teröristlerin Amman’a gönderilmesi kararlaştırıldı. Ürdünlü teröristler tahliye kararının çıktığı günün gecesinde Muş Cezaevi’nden alınarak 4 Eylül günü Ankara’ya getirildi. Üç Ürdünlü, buradan uçakla İstanbul’a gönderildi. 
     
     Son anda plan değişti 
     Ürdün polisinin 200 kişilik bir kuvvetle Amman Havalimanı’nda güvenlik önlemi almasının ardından, teröristlerin Ürdün Havayolları’nın Amman seferiyle gönderilmesi planlandı. Ancak plan son anda değiştirildi ve THY’nin saat 20.35’teki uçağıyla gizlice Amman’a gönderildi. CIA’in radikal dinci örgüt üyesi üç teröristi sorgulamak için önümüzdeki günlerde Ürdün’den alarak ABD’ye götüreceği bildirildi. 
     
     ABD sorgulayacak 
     Türkiye’deki sorguları sırasında Bin Ladin’le görüştükleri, örgütten maddi destek aldıkları ve Ürdün ile Ortadoğu’da İsrail ve ABD hedeflerine yönelik bombalı eylemler yapmayı planladıkları saptanan üç Ürdünlünün yeniden sorgulanması için ABD Gizli Servisi CIA’in de devreye girdiği öğrenildi. 
     



 GÜNCEL 








geçerli olur mu 







</TEXT>
</DOC>
