<DOC>
<DOCNO> 145944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun37.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''Almanlar savaşa rağmen Türkiye'de tatilin tadını çıkarıyor'' 
</HEADLINE>
<TEXT>

     Alman Focus dergisi, Alman turistlerin Irak savaşına rağmen Türkiye'deki tatilin keyfini çıkarttıklarını yazdı. 
     Derginin internet sayfası Focus Online'da çıkan haberde, ''Alman turistler, savaşa rağmen Türkiye'deki tatilin keyfini çıkartıyor. Çünkü tatil bölgeleri kriz bölgesine çok uzak'' denildi. 
     Habere göre, Almanya'nın önde gelen turizm şirketi Öger Tours'un sözcüsü Kathrin Rüter, şu ana kadar büyük bir rezervasyon iptal dalgası olmadığını, hatta bazı Alman turistlerin, ''Türkiye'de kendimi Almanya'da olduğundan daha güvende hissediyorum'' dediğini bildirdi. Bazı Alman turistlerin de endişelerini gidermeye çalıştıklarını ifade eden Rüter, Türkiye'nin doğusuna yaptıkları bazı turları iptal ettiklerini söyledi. 
     Haberde, Türk Seyahat Acentaları Birliği'nin de TÜRSAB Türkiye sahillerinde yüzde 40 civarında doluluk oranı bulunduğunu, bunun da sezon için normal olduğunu açıkladığı kaydedildi. 
     Öte yandan Türk Tur Operatörleri Derneği Genel Sekreteri Hüseyin Baraner, çok sayıda Alman medya üyeleri ve yayınevleriyle görüşerek, Türkiye turizmi için seferber olduklarını söyledi. 
     Turizm Bakanlığı, Frankfurt Turizm Ataşeliği ve Tur Operatörleri Derneği'nin bu konuda ortak çaba harcadığını ifade eden Baraner, ''Türkiye için her gün önemli. Bu nedenle Alman medya alanında seferber olduk'' dedi. 
     




</TEXT>
</DOC>
