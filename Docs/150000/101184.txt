<DOC>
<DOCNO> 101184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur10.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "İdam cezasını Anayasa Mahkemesi'ne götüreceğiz" 
</HEADLINE>
<TEXT>

     MHP Genel Başkanı Devlet Bakanı ve Başbakan Yardımcısı Devlet Bahçeli, terör suçlarında idam cezasını kaldıran son yasa değişikliğini Anayasa Mahkemesi'ne götürmeyi kararlaştırdıklarını bildirdi. Bahçeli, ''İmralı'da özel imkanlardan yararlandırılan terörist başının F tipi bir cezaevine gönderilmesi için gerekli düzenlemelerin süratle yerine getirilmesi artık engellenemeyecek bir sorumluluk ve zorunluluk haline gelmiştir'' dedi. 
     Bahçeli, partisinin Büyük Anadolu Oteli'ndeki il başkanları ve milletvekilleriyle yapılan toplantının açılışında konuştu. 
     Bahçeli, Avrupa Birliği yasalarının MHP dışındaki siyasi partilerin destek ve katkılarıyla kabul edildiğini belirterek, ''Bu bakımdan idam cezasının en öncelikli konu olarak apar topar kaldırılmasının nedenlerini ve bunun sonuçlarını bütün yönleriyle öğrenmek Türk milletinin en doğal hakkıdır'' dedi. 
     Türkiye'de bölücü terör tehdidinin henüz sona ermediğini ve örgütün silahlı militan kadrosunun tehdit potansiyelinin sürdüğünü ifade eden Bahçeli, ''Durum gerçek boyutlarıyla böyle iken idam cezasının bu aşamada kaldırılmasıyla bölücü terör örgütü ve yandaşları adeta ödüllendirilmiş ve ilerisi için cesaretlendirilmiş olmaktadır. Terör örgütü PKK geçmişte silah zoruyla gerçekleştiremediği amaçlarına siyasi yollardan ulaşmak için yeni bir siyasi strateji benimsemiştir. Buna göre, terörist başı Öcalan'ın ileride serbest kalması için ilk önce idam cezasının kaldırılmasını zorlamak, bu hedeflerin ilk sırasında yer almaktadır'' diye konuştu. 
     
     ''TERÖRİST BAŞI F TİPİNE'' 
     İdam cezasının kaldırılmasının zamanlamasının da çok anlamlı olduğunu ve Avrupa İnsan Hakları Mahkemesi'nin terörist başının yaptığı başvuruya yakın bir zamanda karar vereceğini belirten Bahçeli, şöyle konuştu 
     ''Meclis'te bu konuda ittifak yapan siyasi partiler infaz sürecini önlemek için Avrupa Mahkemesi kararından önce idam cezasını kaldırarak idam dosyasının Meclis'e gelmesini önlemişlerdir. TBMM'de yalnız kalan MHP terör suçlarında idam cezasını kaldıran son yasa değişikliğini Anayasa Mahkemesi'ne götürmeyi kararlaştırmıştır. Yüksek Mahkeme, idam cezasının bu şekilde kaldırılmasının Anayasa'ya aykırı olup olmadığını görüşerek kararını verecektir. MHP, idam cezasının bu aşamada kaldırılmasıyla milli vicdanının yaralandığına ve toplumun adalet duygularının zedelendiğine inanmaktadır. İmralı'da özel imkanlardan yararlandırılan terörist başının F tipi bir cezaevine gönderilmesi için gerekli düzenlemelerin süratle yerine getirilmesi artık engellenemeyecek bir sorumluluk ve zorunluluk haline gelmiştir. Terörist başının cezasını infaz kanunlarına göre tecrit şartlarında çekmesine karşı artık hiçbir gerekçe ve bahane öne sürülemeyecektir. 
     MHP bu konuyu koalisyonu oluşturan siyasi partilerin liderler zirvesinde gündeme getirecektir. Yeni Adalet Bakanı'nın bu konuda gerekli hazırlıkları yapması, liderlerin bu yönde süratle karar alarak uygulamaya geçmesini kolaylaştıracaktır.'' Devlet Bahçeli, son dönemde siyasi istikrarı bozmayı ve milli iradeyi dışlayarak siyasete yön vermeyi amaçlayan bazı siyasi senaryoların seçim sonrası dönem için de sahnelenmeye çalışıldığını ifade ederek, ''Bu çerçevede yeni hükümet modelleri ve seçim ittifakları üzerinde pazarlıklar yapıldığına Türk milleti şahit olmaktadır. Bu amaçla, seçimlerin ertelenmesi imkanları üzerinde de durulmaktadır. Bütün bunlar çeşitli iç ve dış odakların kendi çıkarları uğruna Türkiye'yi ağır bir siyasi kriz ve kaos ortamına sürüklemekten bile çekinmeyeceklerini göstermektedir'' diye konuştu. 
     Bahçeli, ''bütün bu demokrasi ve ahlak dışı çabaların hüsranla sonuçlanacağını'' herkesin çok iyi bilmesi gerektiğini kaydederek, şöyle devam etti 
     ''Solda ve merkezde geniş tabanlı birliktelik arayışlarının görünürdeki amacı AB için güçlü ittifaklar ihtiyacıyla açıklanmaya çalışılmaktadır. Bu çevreleri yeni bloklar ve ittifaklar arayışına sevkeden temel endişe siyasi gelecek telaşı ve siyasi ikbal hesabıdır. AB bahanesi şimdi de böyle bir amaç için malzeme olarak kullanılmaktadır.'' Bahçeli, 3 Kasım seçimlerine partisinin savunduğu milli değerler ve hassasiyetin simgesi olan siyasi kimliği ile gireceğini de dile getirerek, ''MHP'nin seçim ittifaklarına ihtiyacı yoktur. MHP, yaptıklarıyla yapmak istedikleriyle ve yapamadıklarıyla aziz milletimize hesap vermeye de milletimizle dertleşmeye de hazırdır'' diye konuştu. 
     





</TEXT>
</DOC>
