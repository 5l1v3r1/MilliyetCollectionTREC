<DOC>
<DOCNO> 121572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun29.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün hedefi İsrail... Onlarca kişi öldü... 
</HEADLINE>
<TEXT>

     İsrail, bugün önce Kenya'da vatandaşlarının kaldığı bir otele bomba yüklü araçla ve havalanan bir yolcu uçağına füze saldırısıyla, ardından yurtiçinde Likud Partisi'nin seçim bürosunun hedef alınmasıyla arka arkaya terörist saldırılara maruz kaldı. 
     İsrail ve Kenya'daki saldırılarda ön bilgilere göre, 22 kişi öldü, 100'den fazla kişi de yaralandı. 
     
     YOLCU UÇAĞINA FÜZE SALDIRISI 
     İsrail'in Arkia adlı havayollarına ait 261 yolcu ve 10 kişilik mürettebat bulunan Boeing 757 tipi yolcu uçağına, Kenya'nın Mombasa kentindeki havaalanından kalkışından sonra 2 füze fırlatıldı, olayda ölen ya da yaralanan olmadı. 
     Kenya polis sözcüsü, ''Mombasa havaalanından yaklaşık 2 kilometre uzaklıkta 2 füzenin, yine Arap kökenli olduğundan şüphelenilen kişilerin içinde bulunduğu Pajero marka beyaz araçtan uçağa atıldığını ve füzelerin uçağa isabet etmediğini'' söyledi. 
     İsrail Dışişleri Bakanlığı da, Strella füzesi fırlatılan uçağın isabet almadığını, uçağın normal rotasında hareket ettiğini açıkladı. 
     Uçak, daha sonra Ben Gurion Havaalanı'na güvenli şekilde iniş yaptı. 
     
     KENYA'DA İSRAİLLİLERİN KALDIĞI OTELE SALDIRI 15 ÖLÜ 
     Mombasa'dan havalanan uçağa füze atıldıktan hemen sonra sabah yerel saatle 08.00'da TSİ 07.00 , yine Mombasa'da bulunan ve İsraillilere ait ''Paradise Oteli''ne bombalı saldırı düzenlendi. İlk bilgilere göre, 15 kişi öldü. 
     Polis sözcüsü Kimgori Mwangi, BBC World televizyonuna yaptığı açıklamada, saldırganların intihar eylemlerini, Mombasa'dan kalkan İsrail uçağına iki füze atılmasından 5 dakika sonra yaptığını kaydetti. 
     Mombasa eyaletinin polis şefi yardımcısı Ömer Şuria, İsrailli turistlerin kaldığı otele düzenlenen saldırıda 9 Kenyalı, 2'si çocuk olmak üzere 3 İsrailli ve 3 saldırganın öldüğünü açıkladı. 
     İsrail'in Kenya Büyükelçisi John Sawe ise 80 civarında kişinin yaralandığını söyledi. 
     Saldırganların Arap kökenli olduğu belirtiliyor. 
     
     KENYA SALDIRILARINDA SORUMLU ''FİLİSTİN ORDUSU'' 
     İsrailli ve Kenyalı yetkililer, saldırıların arkasında El Kaide'nin olduğunu öne sürerken, saldırıların sorumluluğunu ''Filistin Ordusu'' adında bir örgüt üstlendi. 
     Reuters'in Beyrut'taki bürosuna fakslanan açıklamada, daha önce adı duyulmamış örgüt, Mombasa'daki otele ve İsrail uçağına düzenlenen saldırıları üstlendiğini bildirdi. 
     Açıklamada, saldırıların, ''dünyanın dikkatini Filistin mültecilerine ve Siyonist rejimin Batı Şeria ve Gazze'deki terörist saldırılarına çekmek için'' düzenlendiği ve Birleşmiş Milletler Genel Kurulu'nun 29 Kasım 1947 yılında Filistin topraklarının Araplarla Yahudiler arasında paylaştırılmasına dair kararının 55. yıldönümünde yapıldığı belirtildi. 
     
     BEYT ŞEAN SALDIRISI 7 ÖLÜ 
     Sabah saatlerinde Kenya'da saldırılara maruz kalan İsrail'den saat 15.00 civarında da bu kez ülkenin kuzeyinde saldırılar düzenlendiği haberleri geldi. 
     İsrail'in kuzeyindeki Beyt Şean bölgesinde bir otobüs terminalinin yakınlarında bulunan Likud Partisi seçim bürosuna otomatik silahlı ve el bombalı saldırı düzenlendi. Saldırıda, 2 saldırgan ile 5 İsrailli ölürken, 11'i ağır 35 kişi yaralandı. 
     İsrailli yetkililer, saldırganların 3 kişi olduğunu ve 3. saldırganın Likud Partisi seçim bürosu yakınlarındaki bir eve sığındığını, aralıklarla polisle çatıştığını ifade ettiler. 
     Beyt Şean Belediye Başkanı Pini Caballo, Filistinli militanların İsraillilerin üzerine yüzlerce mermi sıktığını, Likud bürosu ile otobüs terminalinin birbirine çok yakın olduğunu söyledi. 
     Yetkililer, öldürülen militanlardan birinin üzerinde patlayıcı kemeri olduğunu ve saldırı bölgesinde içi patlayıcı yüklü çalınmış bir araba bulunduğu yönündeki haberleri araştırdıklarını kaydettiler. 
     İsrail radyosu, bu saldırının sorumluluğunu El Aksa Şehitleri Tugayı'nın üstlendiğini duyurdu. 
     





</TEXT>
</DOC>
