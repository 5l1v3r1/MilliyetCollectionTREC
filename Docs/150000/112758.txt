<DOC>
<DOCNO> 112758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur23.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencinin eğitim düzeyinde velinin rolü... 
</HEADLINE>
<TEXT>

     Çocuklardaki davranış ve uyum problemlerinin yüzde 65'inin, ailelerin yanlış tutumundan kaynaklandığı belirtildi. 
     Selçuk Üniversitesi Eğitim Fakültesi Psiklojik Danışma ve Rehberlik Anabilim Dalı Öğretim Üyesi Doç. Dr. Hasan Yılmaz, ''Öğrencinin Eğitim Düzeyinin Gelişiminde Velinin Rolü'' konulu panelde, anne-babalara önerilerde bulundu. 
     Yılmaz, günümüzde, büyükanne ve büyükbabalarla diğer birinci derecedeki yakınların birlikte yaşadığı geleneksel aile tipi yerine anne- baba ve çocuklardan oluşan çekirdek aile modelinin geliştiğini anlattı. Yılmaz, teknolojinin de baş döndürücü bir hızla geliştiğine dikkati çekerek, şöyle devam etti 
     ''21. yüzyıldaki teknolojik gelişmeler ve yeni aile yapısı ideal anne-baba modelini de değiştirdi. Çocuklarımızı artık bizim yetiştiğimiz tarzda yetiştiremeyiz. Çünkü, dünden bugüne çok şey değişti, yarın daha da fazla değişecek.'' Yılmaz, anne-baba olmanın dünyanın en zor, ancak en zevkli mesleği olduğunu, çocukları için her türlü fedekarlığı yapan ailelerin, zaman zaman istemeyerek de olsa çocuklarına zarar verebildiklerini vurguladı. Bunu önlemenin tek yolunun, çocuğun duygularını anlamak olduğuna dikkati çeken Yılmaz, şunları kaydetti 
     ''Yapılan çok sayıdaki araştırmaların ortak sonuçlarına göre, çocuklarımızda görülen davranış ve uyum problemlerinin yüzde 65'i ailenin tutumundan kaynaklanıyor. Bu nedenle sevgi ve disiplinin dozunu çok iyi ayarlamak gerekiyor. 
     Sakin, soğukkanlı, çocukları ile iletişim kurabilen, onları sabırla dinleyen, arkadaş gibi olan, yaşının verdiği sıkıntıları anlayan anne-babalar, çocuklarının mutluluğunun yanı sıra okul ve sınav başarısına da önemli katkı sağlamaktadırlar.'' Yılmaz, çocuklara karşı geliştirilen yanlış bir davranış modelinin, o çocuğun tüm yaşamınını etkileyecek olumsuz izler bırakabileceğini sözlerine ekledi. 
     Büyükşehir Belediyesi Tiyatro Salonu'ndaki panele, çoğunluğu velilerden oluşan çok sayıda davetli katıldı. 
     





</TEXT>
</DOC>
