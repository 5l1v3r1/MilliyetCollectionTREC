<DOC>
<DOCNO> 116243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur42.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağansoy'un eski adamı yakalandı 
</HEADLINE>
<TEXT>

     Tevfik Nurullah Ağansoy'un 6 yıl önce Bebek'te öldürülmesinden sonra çıkar amaçlı suç örgütü kuran Zafer Yılmaz ile 4 adamı, Tekirdağ'da bir müze soygunu ile Bandırma'da bir cinayet olayına ilişkin gözaltına alındı. 
     28 Kasım 2001 tarihinde Tekirdağ Arkeoloji Müzesi'nin soyulması ile 19 Ocak 2002'de Bandırma'da Adem Başyurt'un bıçaklanarak öldürülmesine ilişkin yürütülen çalışmalarda, çıkar amaçlı suç örgütü elebaşı Zafer Yılmaz ile 4 adamı yakalandı. 
     Yılmaz'ın, çıkar amaçlı suç örgütü elebaşı Alaattin Çakıcı ile ters düşen Tevfik Nurullah Ağansoy'un adamı olduğu, ancak Ağansoy'un Bebek'te 28 Ağustos 1996 tarihinde öldürülmesinden sonra kendi suç örgütünü kurduğu anlaşıldı. 
     Önceleri Ağansoy'un öldürülmesi olayında adı geçen eski polis memuru Ferda Temel'den intikam almak için hazırlık yaptığı belirlenen Yılmaz'ın, bu planından vazgeçerek adamlarını Tekirdağ Arkeoloji Müzesi'nin soyulması ile Bandırma'da Adem Başyurt'un öldürülmesi ve geçen ay Levent'te Zekeriya Canbek'in silahla yaralanması için azmettirdiği belirlendi. 
     POLİS ÇOK UĞRAŞTI 
     Polis, Tekirdağ Arkeoloji Müzesi'nin soyulması ile Bandırma'da Adem Başyurt'un öldürülmesi olayının faili olduğunu belirlediği Zafer Yılmaz'ı yakalamak için 7 ay önce Üsküdar Yavuztürk Mahallesi'ndeki bir eve operasyon düzenledi. 
     Bu evde 1 adet el bombası, 2 adet adi fünye, 1'i kurusıkı 2 adet tabanca, 1 adet kar maskesi ele geçiren polis, Yılmaz'a ulaşamadı. 
     Yine Yılmaz'ın saklandığı anlaşılan Büyükçekmece Mimaroba'daki bir eve 16 Haziran 2002 tarihinde operasyon düzenleyen polis, bu evde de TBMM giriş kartı, Ankara Ticaret Odası üyelik kartı ve 1 adet el telsizi ele geçirmesine rağmen Yılmaz'ı yakalayamadı. 
     Çalışmalarını sürdüren polis, 2 gün önce Bahçeşehir'deki bir eve düzenlediği operasyonda Yılmaz'ı, "Hasan Yıldız" adına düzenlenmiş sahte kimlik, 2 adet tabanca, 4 adet bilgisayar ve bir miktar esrarla gözaltına aldı. 
     Bandırma'da Adem Başyurt'un öldürülmesine ilişkin eski eşi Ayşe Kırgızoğlu ile Tekirdağ'daki soyguna karışan 3 şebeke üyesinin daha önce yakalanarak cezaevine konulduğu bildirildi. 
     





</TEXT>
</DOC>
