<DOC>
<DOCNO> 130799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sonspo13.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs Hollanda'yı kesinlikle yenmemiz gerekiyor 
</HEADLINE>
<TEXT>

     A Milli Basketbol Takımı Başantrenörü Aydın Örs, 33. Avrupa Erkekler Şampiyonası Finalleri'ne katılmak için kesinlikle Hollanda'yı yenmeleri gerektiğini bildirdi. 
     Basketbol Federasyonu'nun resmi internet sitesinde açıklamalarda bulunan Aydın Örs, Hollanda maçının kendi elleriyle final biletini almak anlamına geldiğini belirterek, ''Hollanda ve Litvanya maçlarını kaybetsek bile finallere gitme şansımız çok yüksek. Ama az da olsa gitmeme ihtimali de var. Final biletini kesmek için Hollanda maçını kazanmamız lazım. Bu nedenle bu karşılaşmayı önemsiyoruz. Hollanda'yı kesinlikle küçümsemiyoruz'' dedi. 
     Hollanda maçını kazanmaları halinde Litvanya ile prestij maçı yapacaklarını kaydeden Örs, şöyle devam etti 
     ''Geçen sezon çeşitli nedenlerle deplasmanda Litvanya'ya çok farklı kaybetmiştik. Kendi sahamızda oynayacağımız bu maçı kazanmak hem prestijimiz açısından, hem de eksiklerimize rağmen bir üst seviye takımla oynayıp kazanmak anlamında önemli bir durum.'' Geçen yıla göre değişik bir kadro yapılarının bulunduğunu kaydeden Örs, şöyle dedi 
     ''Harun ve Asım'ın Milli Takım'da artık oynamama kararı var. Hidayet ve Mehmet Okur zaten NBA'de, onları oynatamıyoruz. Bizim şu andaki kadromuz son Avrupa Şampiyonası finallerinde oynadığımız kadrodan değişik bir kadro. Burada bizim bir misyonumuz olduğuna inanıyorum. Gelecekte burada olalım veya olmayalım, Milli Takım'ın geleceğini düşünmek zorundayız. Yavaş yavaş Milli Takıma yeni isimler monte etmek durumunda olduğumuzu düşünüyorum. B Milli Takımı da bu yüzden kurduk. Bu takımı da yakında izleyip oyuncuların son durumlarını değerlendiriyoruz.'' 
     
     ''KEREM TÜRKİYE'NİN EN İYİ OYUN KURUCUSU'' 

     Aydın Örs, milli takımda yer alan oyuncuların durumuna da değinirken, Efes Pilsenli Kerem Tunçeri'nin Türkiye'nin en iyi oyun kurucusu olduğunu, bu oyuncunun uluslararası standartlarda kaliteye sahip bulunduğunu dile getirdi. 
     Kerem'in müthiş bir potansiyeli olduğunu vurgulayan antrenör Örs, şu değerlendirmeyi yaptı 
     ''Kerem müthiş potansiyeli olan, takıma büyük katkısı bulunan bir oyuncu. Kerem'in en büyük özelliği önce takımı oynatmayı düşünmesi. Bir antrenörün oyun kurucu için istediği, oyunu hızlı başlatma, gerektiği zaman set oyununu oynatma, içeriye ve dışarıya sayı oluşumu için varyasyonları yapmaktır. Bu değerlerin hepsi Kerem'de var. Artı müthiş bir savunma yapma özelliği var. Bizim onu harcamak veya yıpratmak gibi bir lüksümüz olamaz. Bilhassa ona yardımcı olmamız gerekiyor. Kerem'in bana göre bir tek eksi yanı biraz duygusal olması.'' Örs, takımda her pozisyonda uluslararası seviyede oyuncuya sahip olduklarını belirterek, açıklamasını şöyle sürdürdü 
     ''Bizim hiçbir pozisyonda eksiğimiz yok. Belki zaman zaman bu isimlerin yanına geçici olarak alternatif oyuncular olabilir. Bunu da yavaş yavaş yapmaya başladık. Basketbol sonuçta bir takım oyunu. Herhangi bir veya iki pozisyondaki üst düzey oyuncularla maçlar kazanılıp veya kaybedilmiyor. Bazı isimler tabii ki skorer kimlikleri ile ön plana çıkabilir. Ama o oyuncu takımın parçasının görevidir sonuç olarak. Kadromuzda Avrupa'nın üst seviyesinde oynayan oyuncuların yanı sıra NBA'den de oyuncularımız var.'' Aydın Örs, teknik ekipte yer alanlarla da uyumlu bir çalışma içinde olduklarını ifade etti. 
     
     ''İSVEÇ'TE MÜTHİŞ BİR MÜCADELE VERMEMİZ GEREKİYOR'' 

     Aydın Örs, finallere katılmaları halinde de müthiş bir mücadele vermeleri gerektiğini dile getirdi. 
     Avrupa şampiyonasına dünya şampiyonalarından daha güçlü takımların geldiğini ve zorlu mücadelelerin yapıldığını vurgulayan Örs, ''Dünya şampiyonasına güçlü ekiplerin yanı sıra zayıf ekipler de katılıyor. Avrupa şampiyonasında da 10-11 takım arasında müthiş bir mücadele olacak. Çok dikkatli olmamız lazım. İsveç'e Avrupa ikincisi olarak gidiyoruz. Şimdi herkes bizi artık çok iyi tanıdı. Silahlarımızı çok iyi biliyorlar. Bu bizim için dezavantaj olabilir. Bu açıdan İsveç 2003, Türkiye açısından çok ayrı bir Avrupa Şampiyonası olacak diye düşünüyorum'' dedi. 
     
     ''İYİ OYUNCULARLA OYNAMAK HER ZAMAN AVANTAJ'' 

     Örs, iyi oyuncularla mücadele verilen liglerin her zaman avantaj sahibi olduğunu dile getirdi. 
     Hidayet ve Mehmet'in NBA'ye gitmesinin kendileri açısından olumlu olduğunu vurgulayan Örs, şunları kaydetti 
     ''Ama olayın başka bir boyutuna bakarsak, Hidayet, Mehmet, Mirsad, İbrahim ve Hüseyin'in mücadele ettiği ligle, onların olmadığı lig arasında fark var. Ama bu fark diğer Avrupa ülkelerinde de aynı. Bu oyuncuların ülkelerinde kaldığını düşünürsek, bunun hem seyirci açısından hem de Avrupa'da onlarla yanyana oynama şansı bulan genç oyuncuların yetişmesi ve motivasyonu açısından da yararlı olacağını sanıyorum. İyi oyuncularla oynamak her zaman büyük avantajdır. Hem motivasyon açısından hem de bilgi, görgü açısından. Sonuçta basketbolun o detayları, o incelikleri sizi büyük oyuncu yapıyor. Sonuçta temel hareketleri iyi olan her oyuncu iyi savunma yapar, iyi şut atar. Ama onları birbirinden ayıran nüanslardır, detaylardır. Onların öğrenilmesi de iyi oyuncular ve iyi antrenörler sayesinde olur.'' 
     
     ''LİGDE KALİTE DÜŞTÜ'' 

     Türkiye Basketbol Ligi'nin durumuna de değinen Örs, ''Ben ligin 3-4 yıl öncesine kadar kalitesinin biraz gerilediğini görüyorum'' dedi. 
     Türkiye'nin, çok ağır bir ekonomik kriz geçirdiğini ve herkesin bundan etkilendiğini ifade eden Aydın Örs, şöyle dedi 
     ''Altyapılara gerekli önem ve değer verilmediği için son iki yılda kaliteli yerli ve yabancı oyuncuların Türkiye dışına çıkması üzerine hazırlıksız yakalandık. Altyapılardan da bu kalitede oyuncu gelmeyince, hem yabancılarda hem de yerli oyuncularda takım içerisinde yeterli rekabet yaşanamıyor. Böyle durumda istediğiniz kadar yabancı sayısını artırın, yabancı sayısı artırmak bir şey getirmiyor. Yabancı sayısını artırmak ileride Milli Takım'ı teşkil edecek oyuncular açısından da bir handikap oluyor. Hem dakika, hem skor, hem de ribaunt açısından bütün sorumlulukları yabancı oyuncular alıyor.'' Basketbol camiasında yer alan herkesin bu geminin içinde olduğunu vurgulayan Örs, şöyle devam etti 
     ''Hepimize düşen sorumluluklar var. Pastayı büyütmemiz lazım. Bu da daha çok oyuncu yetiştirmek, altyapılara daha çok eğilmek, müessese ve sponsorların daha çok devreye sokulması lazım. Medyaya da çok büyük görevler düşüyor. Eleştiri tabii ki yapılacak ama basketbolun daha pozitif yanlarını ortaya çıkarmak, seyirciyi salonlara çekmek açısından seyir zevkini ön plana çıkarmaları gerekiyor. Basketbol Federasyonu da daha iyi olması için var gücüyle çalışıyor. Eminim kulüpler de eski seviyeye ulaşma anlamında büyük gayretler gösteriyor. Kesinlikle umutsuz değilim. İlerleyen yıllarda Türk basketbolu o güzel günlere yeniden kavuşacaktır.'' Ligde 4 yabancı kuralının uygulanmasının da Türk basketbolu açısından iyi bir kural olmadığını kaydeden Örs, açıklamasını şöyle tamamladı 
     ''Federasyon ve kulüplerin ortak olarak aldığı bir karar. Ama Türk oyuncuların bu kuralın ardına gizlenip de 'yabancı oyuncular fazla, ben az top kullanıyorum, ben az dakika alıyorum' diye düşünmemesi, onlarla rekabete girmesi gerekir. Bugün bir Hidayet bunların arasından rekabete girdiği için çıktı. Bu örnekleri diğer isimler için de söyleyebiliriz. Kerem bugün Final-Four oynamaya aday bir takımın oyun kuruculuğunu yapıyor. Onun takımı, o pozisyonda yabancı oyuncu almayı düşünmüyor. Bu önemli bir şey. Türk oyuncularının da çok çalışarak ve cesaretle bunun arkasına sığınmadan kendilerini göstermesi ve sorumluluk alması gerekir.'' 
     





</TEXT>
</DOC>
