<DOC>
<DOCNO> 133935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sontur09.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay başkanı kendini savundu "Çadırlar su geçirmez" 
</HEADLINE>
<TEXT>

     Kızılay Genel Başkanı Ertan Gönen, Kızılay'ın dört mevsimlik çadır ürettiğini yazlık, sonbaharlık, ilkbaharlık şeklinde ayrı ayrı çadır üretmek gibi bir lükslerinin olmadığını bildirdi. 
     Gönen, Pülümür'deki deprem sonrasında bölgeye 400 çadır, 3 bin battaniye, 230 katalitik soba, sağlık ekibi, uydu telefon aracı ve 10 ton un gönderdiklerini söyledi. 
     Bölgeye gönderilen çadırların ''yazlık'' olduğu yönündeki haberlerin gerçeği yansıtmadığını belirten Gönen, Kızılay'ın 12, 16, 30 ve 40 metrekarelik dört mevsimlik çadırlar ürettiğini anlattı. Gönen, ''Bizim yazlık, sonbaharlık, ilkbaharlık diye ayrı ayrı çadır üretmek gibi bir lüksümüz yok. Her zaman kullanılabilecek, dünya standartlarının üstünde, dört mevsimlik çadırlar üretiyoruz'' diye konuştu. 
     Çadır kumaşlarının özel imalat olduğunu belirten Gönen, bu kumaşları alabilmek için çadır başına 100 dolar fark ödediklerini ifade etti. Kızılay'ın Etimesgut Merkez Deposu'nda bulunan çadır üretim merkezinde yapılan çadırların 500 dolara malolduğunu vurgulayan Gönen, şöyle konuştu 
     ''Çadırlarımız su geçirmez, yağmur, kar ve çamurdan etkilenmez. Sıcak, soğuk geçirmez ve küflenmez kumaştır. Çadırların kumaşı incedir ancak ağırlığını aşağı çekerek, kumaşın kalitesini yükselttik. Halkımıza en iyi hizmeti yapmak isterken, bu konuda bilgi eksikliğinden kaynaklanan bir değerlendirme yapılmıştır. Bu da hem bizi, hem kurumumuzu üzmüştür.'' 
     





</TEXT>
</DOC>
