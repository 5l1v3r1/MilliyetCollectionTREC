<DOC>
<DOCNO> 105536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo22.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da transfer sezonu uzatıldı... 
</HEADLINE>
<TEXT>

     İtalya Futbol Federasyonu, 31 Ağustos Cumartesi günü kapanan futbolcu transferi sezonunun, 13 Eylül'e dek uzatılmasına karar verdi. 
     Federasyon, bugün yaptığı toplantı sonrasında birinci ve ikinci ligde 13 Eylül, üçüncü ligde ise 7 Eylül'e dek transferin açık kalacağını bildirdi. 
     İtalya'da transferin son gününde Nesta'nın AC Milan'a, Crespo'nun FC Inter'e, Ronaldo'nun Real Madrid'e ve Di Vaio'nun FC Juventus'a geçmesiyle büyük transferler gerçekleşmişti. 
     Transfer sezonunun uzatılmasıyla, uzun süredir teknik direktör Fabio Capello'nun istediği FC Juventus'ta oynayan Hollandalı Davids'in de AS Roma'ya transfer olması bekleniyor. 
     Bu arada İtalya Birinci Ligi'ndeki 8 takımın, maç yayın hakları dolayısıyla özel paralı televizyonlar Tele ve Stream ile anlaşamaması sonucu başlangıcı 15 Eylül'e ertelenen birinci ve ikinci lig maçlarının bir daha ertelenme şansının bulunmadığı belirtiliyor. 
     İtalya'da birinci ve ikinci liglerdeki kulüplerin bağlı olduğu kulüpler birliği, özel televizyonlarla görüşmelerini sürdürürken, televizyonların son öneri olarak götürdüğü sezon başına 26 milyon Euro'yu bu küçük kulüplerin olumlu bulduğu ifade edildi. İtalya'da, FC Juventus, AS Roma, SS Lazio, FC Inter ve AC Milan gibi büyük kulüpler, televizyon yayınlarından yılda 100 milyon Euro'ya yakın gelir sağlıyor. 
     





</TEXT>
</DOC>
