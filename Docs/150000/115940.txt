<DOC>
<DOCNO> 115940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sondun17.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çok sayıda kardeş astım riskini artırıyor 
</HEADLINE>
<TEXT>

     Çok sayıda kardeşi olan ya da uzun süre kreşe giden çocukların, ileride astım hastası olma riskinin arttığı belirlendi. 
     İngiliz bilim adamları, ABD, Avrupa, Avustralya ve Yeni Zelanda'da yaşayan 20 ile 44 yaş arasında 18 binden fazla yetişkin üzerinde araştırma yaptılar. 
     Katılımcılara kaç kardeş olduklarını ve kreşe gönderilip gönderilmediklerini soran bilim adamları, araştırmaya katılan 13 bin kişiden kan alarak, saman nezlesi, hayvan tüyü ve ev tozu akarlarına karşı alerjik reaksiyona neden olan bir antikorun sayısını belirlediler. 
     Araştırma sonucunda, çocukken başka çocuklarla temas halinde olan kişilerin daha az saman nezlesi olduğu ortaya çıkarken, astım hastalığına yakalanma riskinin kardeş sayısıyla doğru orantılı olarak arttığı belirlendi. 
     Bilim adamları, çok sayıda çocukla temas halinde olan çocuklara, akciğerlere zarar veren hastalıkların daha kolay bulaştığını, bu nedenle de ileride astım riskinin arttığını tahmin ettiklerini söylediler. 
     





</TEXT>
</DOC>
