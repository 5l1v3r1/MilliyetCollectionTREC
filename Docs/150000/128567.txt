<DOC>
<DOCNO> 128567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sonspo01.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Felipe'yi takas ediyor... 
</HEADLINE>
<TEXT>

     Galatasaray'da transfer çalışmaları sürerken, sarı-kırmızılılar, takımdan ayrılmak isteyen Felipe'nin boşluğunu ilginç bir şekilde dolduracak. 
     Bonservisi sorun yaratan Brezilyalı futbolcu için çare arayan Galatasaraylı yöneticiler, takas yönteminde karar kılarak, adeta ''bir taşla iki kuş'' vurmayı hedefliyor. 
     Galatasaray Kulübü İkinci Başkanı ve Basın Sözcüsü Ali Dürüst, Felipe'nin artık takımda kalmayacağını ve bu oyuncunun yerine, Brezilyalı futbolcuyu aldıkları Vasco De Gama kulübünden başka bir oyuncu transfer edeceklerini söyledi. 
     Yeni alacakları futbolcunun orta saha oyuncusu olacağını kaydeden Dürüst, ''Yapılacak bonservis takası ile bu sıkıntı da ortadan kalkacak'' dedi. 
     Dürüst, transferin İspanya kampı öncesinde gerçekleşmesinin söz konusu olmadığını belirtirken, oyuncunun kampa daha sonra katılabileceğini ifade etti. 

     
</TEXT>
</DOC>
