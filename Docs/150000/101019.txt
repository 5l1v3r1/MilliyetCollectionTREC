<DOC>
<DOCNO> 101019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo17.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Makaay'dan da vazgeçti... 
</HEADLINE>
<TEXT>

     Santrfor arayışlarını sürdüren Galatasaray, gündeme gelen isimlerden İtalyan Chiesa'dan sonra, Hollandalı Makaay'ın transferinden de vazgeçti. 
     Galatasaray Kulübü İkinci Başkanı Ali Dürüst, bu futbolcu için zaten direkt olarak kulübüyle temasa geçmediklerini ve bunun yararını gördüklerini ifade ederek, ''Makaay için doğrudan girişimde bulunmadık. Sadece bilgi topladık. Ancak, oyuncunun kulübü Deportivo La Coruna, liglerinde şampiyonluğa oynayacak bir kadro oluşturmak amacıyla bu oyuncuyu vermek istemiyor'' diye konuştu. 
     Bu futbolcunun transferinden vazgeçmelerinde paranın etken olmadığını anlatan Dürüst, ''İstenilen parayı vermiş olsaydık da Makaay gelmeyecekti. Santrfor arayışlarımız halen sürüyor, medyada geçen isimler doğru değil'' dedi. 
     Dürüst, kadronun tam olarak belirlenmediğini, bu nedenle futbolcular konusunda esnek davrandıklarını anlatarak, Arnavut oyuncu Duro'nun lisansını da henüz çıkartmadıklarını sözlerine ekledi. 
     





</TEXT>
</DOC>
