<DOC>
<DOCNO> 125895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sonspo16.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor tatile girdi... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor, ikinci yarı hazırlıklarının başlayacağı 4 Ocak Cumartesi gününe dek tatile girdi. 
     Teknik direktör Hüsnü Özkara, Kocaelispor'a yenildikten sonra Türkiye Kupası'ndan elenmelerinin takımı olumsuz yönde etkilediğini söyledi. 
     Ancak, verilen ara tatille futbolcuların bunu üzerinden atacağını ve elenmenin stresinin kalmayacağını belirten Özkara, sabah yapılan toplantıyla birlikte futbolcuların tatile girdiğini kaydetti. 
     Takımın 2 Ocak Perşembe günü toplanacağını ve 4 Ocak'ta ikinci yarı hazırlıklarına başlayacaklarını ifade eden Özkara, ''İlk yarı yakaladığımız çıkışı ikinci yarıda da sürdürmek amacındayız. Antalya'nın Alanya İlçesi'nde bulunan Serapsu Otel'de 15 gün sürecek kampla hazırlıklarımızı tamamlayıp eksiksiz dönmek istiyoruz'' dedi. 
     Özkara, futbolculardan memnun olduğunu ve acil bir transfer çalışmasının bulunmadığını belirterek, ''Ancak takıma uyum sağlayabilecek, yararlı olabileceğine inandığımız, aynı zamanda bütçemize uygun bir futbolcu bulursak değerlendiririz'' diye konuştu. 
     





</TEXT>
</DOC>
