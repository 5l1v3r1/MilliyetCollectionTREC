<DOC>
<DOCNO> 104235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo03.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun "Her maça tedirgin çıkıyoruz" 
</HEADLINE>
<TEXT>

     Beşiktaşlı futbolcu Ahmet Dursun, 3 haftası geride kalan Birinci Süper Futbol Ligi'nde henüz sorunsuz bir maç bitiremediklerini ve bunların büyük bir çoğunluğunu da hakemlerle yaşadıklarını vurgulayarak, ''İnanın artık maça çıkarken 'Acaba bu hafta ne gibi bir sorunla karşılaşacağız' tedirginliğiyle çıkıyoruz'' dedi. 
     Ahmet Dursun, internette kendisine ait ''www.ahmetdursun.org'' adlı sitede yaptığı açıklamada, bu sezon nedense üzerlerinde kara bulutlar dolaştığını savunarak, şunları kaydetti 
     ''Sezon başladığından beri hemen her hafta birtakım problemlerle karşı karşıya kaldık. Sorunsuz bir maç henüz bitiremedik ve maalesef bunların büyük bir çoğunluğunu da sahanın mutlak hakimi olan hakemlerle yaşadık. İnanın artık maça çıkarken 'Acaba bu hafta ne gibi bir sorunla karşılaşacağız' tedirginliğiyle çıkıyoruz. Bunun bir futbolcu üzerinde nasıl bir baskı oluşturacağını sanırım tahmin edebiliyorsunuzdur. İnşallah haftaya benzeri birtakım olaylar yaşamayız.'' 
     
     ''NOUMA'YA KARŞI ÖNYARGILAR SÜRÜYOR'' 
     Beşiktaş camiasının sabırsızlıkla beklediği Pascal Nouma'nın, İstanbulspor maçında sahada yalnızca 5 dakika kalabildiğini hatırlatan genç futbolcu, saha içinde kırmızı kart pozisyonunun olduğu o an, Nouma'ya en yakın olan futbolcunun kendisi olduğunu ve gördüğü kadarıyla Nouma'nın rakibe küfür etmediğini kaydetti. 
     Ahmet Dursun, ''Her futbolcunun zaman zaman yaptığı, sinirle oluşan birtakım tepkilerde bulundu. Ne olduğunu anlayamadan hakem Ali Aydın'ın kartlarını gördüm. Herkes gibi ben de çok şaşırdım. Bence fazlaca ağır bir karardı. Sanırım Nouma'ya karşı geçmişten kalma önyargılar sürüyor. Aynı hareketleri Nouma değil de bir başka futbolcu yapsa sanırım karar aynı olmazdı. Umarım Nouma'ya karşı oluşan bu önyargılar çabuk sona erer'' diye konuştu. 
     
     ''ŞAMPİYONLUĞU BİZDEN KİMSE ALAMAZ'' 
     Ahmet Dursun, siyah-beyazlı kulübün 100. kuruluş yıldönümü kutlayacağı sezonda şampiyon olmayı çok istediklerini vurgulayarak, sözlerini şöyle tamamladı 
     ''Bu sezonki hedefimiz çok açık ve belli. 100. yılımızda taraftarımıza güzel bir şampiyonluk hediye etmek istiyoruz. Bunu takım olarak başaracak güçteyiz. Yolumuza çıkan her türlü engelle mücadele etmeye çalışıyoruz. Biz futbolcular olarak şuna inanıyoruz, görevimizi saha içinde layıkıyla yaparsak hakkımız olan şampiyonluğu bizden kimse alamaz. Bu bilinç ve inançla mücadelemizi sürdürüyoruz.'' 
     





</TEXT>
</DOC>
