<DOC>
<DOCNO> 144291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko42.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"Billabong" markası Türkiye'de... 
</HEADLINE>
<TEXT>

     Mazhar Zorlu Holding şirketleri arasında yer alan Ege Pamtur A.Ş'nin lisansörlüğünü aldığı, dünyaca ünlü bir marka olduğu kaydedilen ''Billabong'' markası tanıtıldı. 
     Mazhar Zorlu Holding Tekstil Grubu Başkanı Sibel Zorlu, İzmir Atatürk Organize Sanayi Bölgesi'ndeki Ege Pamtur A.Ş. Fabrikası'nda, markanın tanıtımı amacıyla basın toplantısı düzenledi. 
     Billabong'un dünyanın en hızlı büyüyen markaları arasında yer aldığını kaydeden Sibel Zorlu, Ellesse'den sonra ikinci prestij marka ile tüketicilere hizmet vermeye başlayacaklarını söyledi. 
     Sibel Zorlu, Türkiye'de üretim ve satışını yapacakları Billabong markasının kısa bir sürede Türkiye'de, özellikle genç kuşak tarafından tercih edilir bir marka olacağını iddia ederek, ''Marka yeni, taze ve enerjik bir yapıyla hareket ediyor. Dünyanın en hızlı gelişim gösteren markası olan Billabong, Türk gençlerinin ilk tercihi olacak'' dedi. Sibel Zorlu, şöyle konuştu 
     ''Billabong, Avustralya kaynaklı bir marka. Avustralya'nın en büyük perakende şirketi ve borsa değeri 1 milyar dolar civarında. Markanın Avrupa'da 2002 yılındaki cirosu 66.3 milyon Euro düzeyinde. Türkiye temsilciliğini vermekte çok hassas davranan Billabong, Ege Pamtur'un üretim ve satıştaki performansını göz önünde tuttu. Ege Pamtur olarak biz de ciddi yatırımlar yaptık. Türkiye çapında 6 shop ve 48 corner satış merkezi ile başladık. Hedefimiz önümüzdeki dönemde Türkiye'de tüm illere ulaşmak.'' Gazetecilerin sorularını yanıtlayan Mazhar Zorlu Holding Yönetim Kurulu Başkanı Kemal Zorlu da Irak savaşı ile yaşanan gelişmelerin kendilerini endişelendirdiğini söyledi. Zorlu, şunları kaydetti 
     ''Ellesse ve Billabong'da sezonluk anlaşmalarımız bizim için tatmin edici düzeyde. Ama sonrası için ne olacağını bilemiyoruz. Billabong gibi bir markanın Türkiye'ye girişi için şanssız bir zaman oldu.'' 
     





</TEXT>
</DOC>
