<DOC>
<DOCNO> 146044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur12.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev sahibi, kiracı kirayı ödemeyince kapıları söktü... 
</HEADLINE>
<TEXT>

     Antalya'nın Finike İlçesi'ne bağlı Hasyurt Beldesi'nde, iki yıldır kirasını ödemediği belirtilen kiracının evden çıkması için ev sahibinin, evin dış kapılarını söktüğü bildirildi. 
     Kiracı Deniz Sarı 35 , Kayseri'den çalışmak üzere Finike'ye geldiklerini, ancak kısa süre sonra eşinin, kendisini ve iki çocuğunu terk ettiğini söyledi. 
     Kardeşi Derya Sarı'nın da iki çocuğu ile yanına geldiğini anlatan Deniz Sarı, aylık 40 milyon lira olan kirayı iki yıldır ödeyemediğini belirtti. Borçları yüzünden elektrik ve sularının da kesildiğini anlatan Deniz Sarı, ev sahibinin, çıkmaları için evin arka ve önde olmak üzere iki dış kapısını söktürdüğünü bildirdi. 
     Sarı, kapıya battaniye takarak soğuk havanın girmesini engellemeye çalıştıklarını ifade ederek, ''Gidecek bir yerimiz yok. Komşular yardım ediyor. Yetkililerden yardım bekliyoruz'' diye konuştu. 
     Ev sahibi Ünal İnce ise eşi tarafından terk edilen genç kadının işsiz olduğunu, bu nedenle de yaklaşık 2 yıldır kirayı ödeyemediğini bildirdi. Kadının yalnız olması nedeniyle demir kapı yaptırmak için kapıları söktüğünü kaydeden İnce, ancak demir kapıları henüz yaptıramadığını ve kiracıların evden çıkmalarını beklediğini belirtti. 
     


     




</TEXT>
</DOC>
