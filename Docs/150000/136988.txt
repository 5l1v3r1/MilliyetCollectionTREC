<DOC>
<DOCNO> 136988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/dunya/dun01.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı insanlar ölecek’ 
</HEADLINE>
<TEXT>

İngiltere Başbakanı Blair, Savaş fikrinden nefret ediyorum. Ama Saddam’ı yönetimde tutmak insani olmaz. Bunun için savaş kaçınılmaz olursa bundan kaçmayız’ dedi 
     NEVSAL ELEVLİ Londra 

     İngiltere Başbakanı Tony Blair, Glasgow’da ülkesinin Irak’a karşı savaşa girmesinin "geçerli nedenleri olduğunu" söyledi ve bir kez daha, "Saddam’ın mutlaka silahsızlandırılması gerektiğini" vurguladı. Blair "Aksi, dünya için son derece tehlikelidir" dedi. 
     İşçi Partisi’nin toplantısına katılmak için, on binlerce kişinin olası savaşa karşı gösteri yapmaya hazırlandığı sırada yoğun güvenlik önlemleri altında Glasgow’a gelen Blair, yaptığı konuşmada, savaşın önüne ancak, Irak Devlet Başkanı Saddam Hüseyin’in Birleşmiş Milletler BM Güvenlik Konseyi kararlarını kabul edip silahsızlanması halinde geçilebileceğini söyledi. 
     
     Tabii ki savaşın sonuçları olacak 
     Konuşmasına, "Saddam’ın verdiği sözler yalan, ama kitle imha silahları gerçek" diye devam eden Blair, "Saddam’ın bugün işbirliği yaptığını söylemenin mümkün olmadığını" savundu. Blair, "Ben de İngiltere’nin savaşa girmesi fikrinden nefret ediyorum. Ama Saddam konusunda gayet geçerli nedenler var. Tabii ki savaşın sonuçları olacak. Bazı insanlar ölecek. Ama bir yandan da savaşı durdurmanın da kötü sonuçları olacak. Silahsızlanma olmazsa Saddam da var olmaya devam edecek" diye konuştu. 
     Blair, "Saddam rejimini yönetimde tutmak insani olmaz. Bunun için savaş kaçınılmaz olursa bundan kaçmayız’’ şeklinde konuştu. 
     



 DÜNYA 












</TEXT>
</DOC>
