<DOC>
<DOCNO> 105872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sondun04.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
New York, 11 Eylül darbesini atlatamadı... 
</HEADLINE>
<TEXT>

     11 Eylül saldırısının New York kentine maliyetinin 95 milyar dolar olduğu ve olaylar yüzünden 83 bin kişinin işini kaybettiği bildirildi. 
     New York kenti muhasebe müdürü William Thompson tarafından hazırlanan rapora göre, kayıpların 21.8 milyar dolarlık kısmını yıkılan binalar ve tahrip olan altyapı oluşturuyor. 
     Thompson raporunda, ''Ulusumuz bu olayın etkilerini daha yıllarca taşımaya devam edecektir'' dedi. 
     Yetkililerin verdiği bilgiye göre, New York kent bütçesindeki 6 milyar dolarlık açığın tamamı 11 Eylül saldırılarından kaynaklanıyor. Bunun yarısı olan 3 milyar doların vergi kaybı olduğu belirtildi. Kent yöneticileri ayrıca, fazla mesai yapan polis, itfaiye ve kurtarma ekiplerine 500 milyon dolar ek ödemede bulunulduğunu açıkladılar. 
     
     YOK OLAN BİNALAR 
     Kaynaklar, 11 Eylül saldırısı sonucunda Manhattan adasının güney ucunda bulunan ve iş merkezi olduğu için çok değerli sayılan binalarda yok olan işyerlerinin yüzölçümünün 1.2 milyon metrekare olduğunu açıkladılar. 
     Bu alan Miami ya da Atlanta'daki tüm ofis alanlarına eşdeğer. Saldırıda ayrıca 2.8 milyon metrekare ofis alanı da hasar gördü. 
     
     VAAT EDİLEN YARDIM HENÜZ GELMEDİ 
     Bu arada kent yetkilileri, federal makamların New York'a yardım olarak genel bütçeden 21.4 milyar dolar ayırdıklarını, ancak şimdiye kadar bu paranın sadece 2.7 milyar dolarlık kısmının ellerine geçtiğini açıkladılar. 
     2001 yılında New York'u ziyaret eden turistlerin, bir yıl öncesine oranla yaklaşık 1 milyar dolar daha az harcama yaptıkları da saptandı. Geçen yıl turist sayısı hafif bir artış göstererek 29.4 milyondan 29.5 milyona çıkmıştı. 
     





</TEXT>
</DOC>
