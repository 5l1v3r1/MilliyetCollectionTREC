<DOC>
<DOCNO> 139977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/ekonomi/aeko.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros Bush yanlış düğmelere basıyor 
</HEADLINE>
<TEXT>

Para sihirbazı olarak adlandırılan ünlü spekülatör Soros, ABD Başkanı Bush’un diplomatik sorunlara askeri çözüm aramasının kabul edilemez bir politika olduğunu söyledi 
     DIŞ HABERLER SERVİSİ 

     Macar asıllı spekülatör George Soros, ABD Başkanı Bush’u Irak konusunda dünya kamuoyunun tepkisini dikkate almamak ve tek süper güç olarak sorumluluklarından kaçmakla suçladı. 
     Soros, ABD’nin Carnegie Mellon Üniversitesi’nde 500 kişilik topluluğa yaptığı konuşmada "Bush yanlış düğmelere basıyor. Yanımızda olmayan bize karşıdır görüşü emperyalist bir bakış açısıdır" şeklinde görüş belirtti. Amerika’nın yönettiği, diğer dünya devletlerinin de onu takip ettiği bir dünya düzeninin kabul edilemez olduğunun altını çizen Soros, Bush yönetiminin dünya kamuoyunu ısrarla dinlememe konusundaki tavrının, uluslarası işbirliğine önem vermediğinden kaynaklandığını ifade etti. Bush’un diplomatik problemlere askeri çözümler arama eğiliminin 11 Eylül öncesinde başladığını savunan ünlü spekülatör, tek çözümün Bush yönetiminin kendi koyduğu kurallara uyması olduğunu söyledi. 
     
     Hazine’de de sorun var 
     Soros’a göre Amerikan Hazine Müsteşarlığı da ciddi sorunlarla karşı karşıya. Eski müsteşar Paul O’Neill’e saygı duyduğunu, ancak görevi için uygun adam olmadığını belirten Soros, Hazine’deki en büyük problemin, uluslararası finans sistemine karşı olan sorumlulukların yerine getirilmemesi olduğuna inandığını açıkladı. 
     Bush’un yaptığı hatalarla yatırımcı olarak kendi hatalarını karşılaştıran Soros, kendisinin daha sonra yanlışlarını kabul ederek düzeltmeye çalıştığını ve bir spekülatörün her zaman hata yapmanın korkusuyla yaşadığını ifade etti. 72 yaşındaki Soros, 7 milyarlık servetiyle dünyanın en zengin 38’inci insanı. 
     



 EKONOMİ 

















</TEXT>
</DOC>
