<DOC>
<DOCNO> 121312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/sondun09.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğlence gemilerinde salgın hastalık... 
</HEADLINE>
<TEXT>

     Yolcuları hastalandığı gerekçesiyle kısa süre önce seferden alıkonulan ve baştan aşağı dezenfekte edilen Disney Cruise firmasına ait ''Magic'' adlı eğlence gemisinde ikinci salgın baş gösterdi. 
     Firma sözcüsü Mark Jaronski, içinde 2 bin 400 yolcu ve 950 mürettebat bulunan, hafta sonunda Cape Caneveral'dan hareket eden geminin halen Grand Cayman adalarında olduğunu açıkladı. 
     Yetkililer ne olduğu tam olarak belirlenemeyen ancak gribe benzeyen bu seferki hastalığın ''Norwalk benzeri'' denilen bir virüsten kaynaklandığını söylediler. Hastalığa yakalanan yolcuların sayısının 85'i bulduğu, bunların diyare ve mide ağrılarından yakınarak kustukları ifade ediliyor. 
     Uzmanlar, çok sayıda kişinin günlerce kapalı alanlarda birbiriyle temas halinde olmasının hastalığın yayılması açısından elverişli bir ortam oluşturduğuna dikkat çekiyor. 
     ''Holland-America Line'' şirketine ait ''Amsterdam'' eğlence gemisinde de geçen haftalarda salgın hastalık baş göstermiş ve yaklaşık 500 kişi tedavi görmüştü. Adı geçen şirket de geminin seferlerini iptal ederek dezenfeksiyon işlemlerine başladı. 
     Amsterdam'ın ikizi olan ''Statendam'' gemisinde de bu ayın başında salgın görülmüş ve gemiyle Hawaii adalarına gezmeye giden 42 kişi hastalanmıştı. 
     





</TEXT>
</DOC>
