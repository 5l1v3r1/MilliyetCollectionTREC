<DOC>
<DOCNO> 106531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun38.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya ABD'den, diplomasiyi sonuna kadar denemesini istedi 
</HEADLINE>
<TEXT>

     İspanya Dışişleri Bakanı Ana Palacio, ABD'den, Irak'la anlaşmazlığına çözüm bulması için diplomasiye daha çok zaman ayrımasını istedi. 
     Palacio, özel Telecinco televizyonuna yaptığı açıklamada, ''İspanya hükümetinin tutumu şudur askeri müdahaleye karar vermeden önce diplomatik baskıyı sonuna kadar uygulamalıyız'' dedi. 
     Irak lideri Saddam Hüseyin'i kitle imha silahlarını halkına karşı kullanan ''zalim bir despot'' olarak nitelendiren Palacio, ''Dünyanın Saddam'sız daha iyi olacağı açıktır, bu konuda hepimiz aynı fikirdeyiz'' diye konuştu. 
     Savaşı önlemek için Irak'ın silah denetçilerini kabul etmesi gerektiğini belirten Palacio, Bağdat'ın nükleer silah geliştirmeye çalıştığını ve bu sürecin hızla ilerlediğini söyledi. 
     
     TAYLAND 
     Tayland Başbakanı Thaksin Şinavatra, ABD'nin Irak'a saldırmaması için BM'nin ''liderliği'' ele almasını istedi. 
     Başbakan, ''BM, Irak'ın Güvenlik Konseyi kararlarına koşulsuz uyması için liderlik rolüne daha sıkı sarılmalı, yoksa savaş kaçınılmaz hale gelecek'' dedi. 
     Başbakan, ''Kimse savaş istemiyor. Savaş, herkesten önce yoksulları vurur'' diye konuştu. 
     
     ENDONEZYA 
     Dünyanın en büyük nüfusa sahip Müslüman ülkesi Endonezya da, ABD'nin Irak'a saldırmasına karşı çıktı. 
     Devlet Başkan Yardımcısı Hamza Haz, gazetecilerin ''ABD saldırırsa bunu kınar mısınız '' şeklindeki sorusuna, ''Elbette...'' diye yanıt verdi ve ''Bir ülkenin başka bir ülkeye saldırması mazur görülemez. Biz böyle bir şeyle hemfikir olamayız'' dedi. 
     





</TEXT>
</DOC>
