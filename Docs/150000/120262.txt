<DOC>
<DOCNO> 120262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur11.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil, kaçmaktan yorulup teslim oldu... 
</HEADLINE>
<TEXT>

     Burdur'un Yeşilova İlçesi'ne bağlı Güney Beldesi yakınlarındaki bir dere yatağında, 13 Mart 2000 tarihinde cesetleri bulunan 2 kişiyi öldürdüğünü itiraf eden sanık, Yeşilova Cumhuriyet Savcılığı'na teslim oldu. 
     ''Kaçmaktan yorulduğunu'' ifade ederek Cumhuriyet Savcılığı'na teslim olan Süleyman Akın, 27 Aralık 1999 günü 07 YR 344 plakalı kamyonetle kaybolan Kenan Sarar ile arkadaş olduğunu ve Antalya'da birlikte ''çek-senet tahsilatı'' işi yaptıklarını söyledi. Kenan Sarar'a 15 milyar lira borcu olduğunu anlatan Süleyman Akın, Sarar'la ayrıca kadın meselesi yüzünden tartıştıklarını belirtti. 
     Süleyman Akın'ın, ifadesinde, cinayet öncesi ve sonrasını şu şekilde anlattığı öğrenildi 
     ''Kenan Sarar'la kadın meselesinden dolayı kavga ettik. Bu yüzden Kenan Sarar ile olay günü yanında bulunan Ercan Acar'ı, Antalya'da eski Sanayi Çarşısı yakınlarında başlarına sert bir cisimle vurarak öldürdüm. Cesetleri de güvenlik güçlerini yanıltmak amacıyla, olay yerinden uzaklaştırmak istedim ve Burdur'un Yeşilova İlçesi'ne bağlı Güney Beldesi yakınlarındaki bir dere yatağına gömdüm.'' Yaklaşık 3 yıldan beri kaçtığını anlatan ve Cumhuriyet Savcılığı'na teslim olan Süleyman Akın, ilk sorgusunun ardından tutuklanarak Yeşilova Cezaevi'ne konuldu. 
     





</TEXT>
</DOC>
