<DOC>
<DOCNO> 106626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur28.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, AB uyum yasalarını Anayasa Mahkemesi'ne götürüyor 
</HEADLINE>
<TEXT>

     MHP Genel Başkanı, Başbakan Yardımcısı Devlet Bahçeli, AB ile uyum için büyük önem taşıyan anadilde eğitim ve yayın, idamın kaldırılması, yeniden yargılama ve azınlık vakıflarına getirilen imtiyazların iptali ve yürürlüğünün durdurulması için bugün Anayasa Mahkemesine başvuracaklarını bildirdi. DSP'li 9'lar'dan Aydın Milletvekili Ertuğrul Kumcuoğlu'nun MHP'ya katıldığı törende konuşan Bahçeli, "MHP'nin kutlu yürüyüşünü içeriden ve dışarıdan oyunlarla gölgelemeye çalışan bazı kişi ve eylemlere müsaade edilmeyecektir" dedi. 
     Kumcuoğlu için düzenlenen törende konuşan Bahçeli sert bir üslupla önemli açıklamalarda bulundu. Partisinin temayül yoklaması ile ilgili soruyu yanıtlayan Bahçeli, kendilerinin milletvekili adaylarını merkez yoklamasıyla belirleme kararını aldıklarını anımsattı. Türkiye genelinde yaptıkları teşkilat yoklamasıyla elde edilen "sonuçların MHP Genel Merkezince çok yönlü olarak değerlendirileceğini" belirten Bahçeli, "Sadece teşkilat eğilimiyle kalıp yalın bir değerlendirme ile yetinilmeyecek" dedi. Bahçeli, "MHP'nin kutlu yürüyüşünü içeriden ve dışarıdan oyunlarla gölgelemeye çalışan bazı kişi ve eylemlere müsaade edilmeyecektir. Açıkça ifade edeyim Bu hareketi kötülemeye, toplum nezdinde küçültmeye kimsenin hakkı yoktur" diye konuştu. Yoklama sonucunda elde edilen sonuca şaşırıp şaşırmadığıyla ilgili bir soruya ise Bahçeli, "Tabii ki bazı konularda şaşkınlık içindeyim. Özellikle İstanbul'da MHP'nin büyük çıkarmasına uygun bir sonucu beklerdim" karşılığını verdi. 
     Hükümetteki icraatlarının ileride daha iyi anlaşılacağını belirten Bahçeli, sonuna geldikleri 21'nci Yasama Döneminde ilk kez bir yasayı Anhayasa Mahkemesine götürmeyi kararlaştırdıklarını bildirdi. Ağustos başında kabul edilen uyum yasasının iptali ve yürürlüğünün durdurulması için bugün Anayasa Mahkemesine başvuracaklarını açıklayan Bahçeli, AB ile ilgili tartışmaların bazı çevrelerce Türk devleti ve milleti için adeta bir kimlik arayışı, bir bekaa sorunu haline getirilmek istendiğini ifade etti. Partilerüstü bir hedef olarak nitelediği AB üyeliğinin, zaman zaman siyasete dışarıdan müdahalenin bir aracı olarak kullanıldığını kaydeden Bahçeli, "Buna karşılık, Türk Milleti bu konuda yeterli düzeyde bilgilendirilmemiş, doğrular ve gerçekler milletimizden saklanmak istenmiştir. Ancak bütün bu çabalar beklenen sonucu vermeye yetmemiştir. Aziz milletimiz gerçekleri giderek daha iyi görmekte ve geleceği üzerinde oynanmak istenen oyunları şimdi daha iyi anlamaktadır" diye konuştu. 
     
     AB'DEN AYNI KARŞILIK YOK 

     Bütün bu iyiniyetli çabaların, AB yönetiminden aynı karşılığı göremediğini anlatan Bahçeli, "AB, atılan bütün bu adımları sürekli küçümsemiş ve yapılanların yeterli olmadrığını söyleyerek sürekli ayak diremiştir. Diğer bir deyişle, bütün bu çabalara rağmen, Türkiye'ye karşı oluşan köklü önyargıların aşılması mümkün olmamıştır. AB, ortaklık hukukuyla bağdaşmayan ayrımcı, dışlayıcı ve incitici tavırlarını terk etmemiştir. Türkiye'nin karşısına sürekli olarak yeni taleplerle ve yeni dayatmalarla çıkılmıştır" şeklinde konuştu. 
     
     MHP'NİN BAŞKALDIRISI 

     Bütün bunlara karşın Türkiye'de bazı çevrelerin bu durumu "gözü kapalı bir teslimiyet anlayışıyla doğal bir durum olarak gördüklerini" savunan Bahçeli, "MHP'Nin tavrı da bu adaletsiz, hakkaniyete aykırı ve ayrımcı uygulamalara ve dayatmalara karşı bir başkaldırıdır" dedi. 14 maddeden oluşan 4771 sayılı uyum yasasının, bu koşulların hüküm sürdüğü çalkantılı bir siyasi ortamda görüşüldüğünü belirten Bahçeli, kendileri dışındaki 6 siyasi partinin "kutsal ittifakı" sonucunda yasanın kabul edildiğini ifade etti. 
     Bahçeli, uyum yasasının 6 maddesinde yer alan, "terör suçlarında idam cezasının kaldırılması, anadilde eğitim ve öğrenim ile yayın yapılması, müslüman olmayan azınlıkların cemaat vakıfları içing etirilen yeni imtiyazlar, Türrk milli hukukun ve milli mahkemelerin Avrupa hukukunun vesayeti altına sokulmsı ve bu amaçla yeniden yargılamaya ilişkin olarak getirilen hüktümlerin" iptali ve yürürlüğünün durdurulması için bugün Anayasa mahkemesine dava açacaklarını bildirdi. 
     
     SEÇMENE MESAJ ÇİZGİMİZDE KIRILMA YOK 

     MHP lideri Bahçeli, partisinin başından beri tutarlı ve ilkeli bir tutum benimsediğini anlatırken, "İzlediğimiz bu siyasi çizgide zaman içinde hiçbir kırılma ve sapma olmadığını aziz milletimiz bütün açıklığıyla bilmektedir" şeklinde konuştu. TBMM'deki diğer partilerin zamanla çelişkili bir çizgi izlediğini öne süren Bahçeli, "son anda ittifak yaparak AB'nin üç önşartını eksiksiz olarak yerine getirmişlerdir" dedi. AB yönetiminin idam ve anadil konularındaki talepleri ile terör örgütünün öncelikli siyasi hedeflerinin örtüşmesinin tartışılamayacak bir gerçek olduğunu savunan Bahçeli, "Yapılan bu düzenlemeler, Türkiye'nin temel değerleriyle oynanmasının ve Cumhuriyetin temel dengelerinin tehdit altında kalmasının yolunu açmıştır. Bu durumun milli birliğimiz üzerinde doğuracağı ciddi sonuçlar, sadece bizim değil, ülkesini seven herkesin ortak sorunu ve ortak kaygısı olmalıdır" diye konuştu. 
     
     TÜRKİYE BU MUAMELEYİ HAKETMEDİ 

     Toz dumanın ardından bakıldığında, Türkiye'nin AB yolunun açılmadığının görünen tek şey olduğunu belirten Bahçeli, "AB, kuru bir takdir ifadesi dışında ilerisi için cidid bir ümit vermekten bile kaçınmıştır. Gelinen son nokta budur. Türkiye bu muameleyi hak etmemiştir" dedi. 3 Kasım'ı da değerlendiren Bahçeli, milletin sandık başında oylarıyla bu oyunu bozacağını savundu. 
     





</TEXT>
</DOC>
