<DOC>
<DOCNO> 101603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sondun15.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü Hollanda'da saldırıya uğradı 
</HEADLINE>
<TEXT>

     İstanbul Emniyet Müdürü Hasan Özdemir, Fenerbahçe ile Feyenoord Rotterdam arasında oynanacak maçı izlemek üzere gittiği Hollanda'da, 3 kişinin yumruk ve tekmeli saldırısına uğradı. 
     İstanbul Emniyet Müdür Vekili Turan Tuna'dan alınan bilgiye göre, Rotterdam kentinde birlikte olduğu heyetle yemeğe giden Özdemir, gece saat 01.00 sıralarında yemekten ayrıldı. 
     Oteline dönerken heyetten yaklaşık 100 metre kadar ileride yürüyen Özdemir'in yanına yaklaşan 3 kişi, aniden yumruk ve tekmelerle saldırdı. 
     İlk aşamada sol eli ile kaburga kemiğine tekme veya yumruk darbeleri alan Özdemir, saldırganlara karşılık verdi. 
     Saldırganlar, Özdemir'in karşılık vermesi ve heyetin de olay yerine yaklaşması üzerine koşarak kaçtı. 
     Özdemir'le telefon irtibatı kurduğunu ve sağlık durumunda önemli sayılabilecek herhangi bir şey olmadığını belirten Tuna, Hollanda emniyeti ile yaptıkları görüşmede de, olayla ilgili gözaltına alınan kimsenin olmadığını öğrendiklerini bildirdi. 
     Bu arada, bazı Türk görgü tanıkları, Özdemir'e saldıran kişilerin Türkçe konuştuklarını ve ''taraftar değil muhtemelen terör örgütü yanlıları'' olduklarını belirttiler. 
     
</TEXT>
</DOC>
