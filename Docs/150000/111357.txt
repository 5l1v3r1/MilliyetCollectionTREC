<DOC>
<DOCNO> 111357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/son/sontur12.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Hiçbir partiyle koalisyonu düşünmüyoruz" 
</HEADLINE>
<TEXT>

     DYP Genel Başkanı Tansu Çiller, hiçbir partiyle koalisyonu düşünmediklerini söyledi. 
     Tansu Çiller, partisinin İzmir İl Başkanlığı'nda yaptığı açıklamada, koalisyonu kafalarından ''tümüyle çıkardıklarını'' belirtti. Çiller, şöyle devam etti 
     ''Hiçbir partiyle koalisyonu düşünmüyoruz. Ne sağla, ne solla... Her ikisinin de sıkıntıları var. Sağa bakıyorsun, başbakanı olmayan bir ekol, ne olacağı belli değil. Sola bakıyoruz, Türkiye'yi buraya getirmiş dördüncü ortak orada. Derviş orada. Çok büyük sıkıntısı var ülkenin. Tek çıkış, DYP'dir. Sizsiniz. Sizin gücünüz ve bizim gücümüzle, birlik ve beraberlik içinde yapamayacağımız bir şey yoktur. Silindir gibi geçeceğiz.'' Bir ay boyunca tüm partililerin her şeyi bir kenara bırakarak ''omuz omuza mücadele etmesi'' gerektiğini dile getiren Tansu Çiller, DYP'nin çok ciddi bir ''yükseliş trendine'' gireceğini söyledi. Yakında yeni kamuoyu araştırmalarının yeniden gündeme geleceğini bildiren Çiller, DYP'nin ''tek başına'' iktidara geleceği görüşünü savundu. 
     
     ''TEK ALTERNATİF DYP'' 
     İzmir'in ''Kırat'ın Kalesi'' olduğunu kaydeden Tansu Çiller, burada en önemli meselenin ''güç birliği'' olduğuna işaret ederek, şunları söyledi 
     ''Biz bugün herkesi kucaklarken, kendi aramızda ayrı gayrımızın olması mümkün değildir. Herkes el birliğiyle çalışacak. Önemli olan dışa karşı el birliğiyle, mücadele etmektir. Eğer eksik varsa yanlış varsa olabilir, ama netice itibariyle biz oradayız. Bu tür savaşlarda içe dönük değil, dışa dönük olarak düşüneceğiz. Sonra doğruları tekrar konuşacağız aramızda. Bugün yanlışları konuşma zamanı değildir. Bugün, sadece dışarıya karşı yapacağımız mücadelede güç birliği içinde elele olma zamanıdır. Türkiye, kurtuluş savaşına doğru sürükleniyor. Tek alternatif DYP'dir. Biz farklıyız. Çünkü 5 yıldır çok ciddi hazırlanıyoruz. Farkımız budur.'' Tansu Çiller, ayrılırken, bazı partili kadınlar, ''kendileriyle toplantı yapılmadığı'' iddiasıyla tepki gösterdiler. 
     Seçim çalışmalarında her yere kendilerinin koştuğunu belirten kadınlar, ''Genel Başkanımızı bizden kaçırmayın'' diye konuştular. 
     





</TEXT>
</DOC>
