<DOC>
<DOCNO> 122486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/soneko17.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu, DYP Genel Başkanlığına aday değil... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Doğru Yol Partisi'nin 14 Aralık 2002 tarihinde yapılacak kongresinde Genel Başkanlığa aday olması için partinin çeşitli kademelerinden kendisine yapılan teklifleri ''şükranla karşıladığını ve teşekkür ettiğini'' bildirdi. 
     Hisarcıklıoğlu, ''Şahsımın görev bilinci ve sorumluluk anlayışı, TOBB'da başlattığımız hizmetlerin sürdürülmesini gerektirmektedir'' dedi. 
     DYP Genel Başkanlığı'na aday olması yönünde kendisine yapılan tekliflere ilişkin yazılı bir açıklama yapan Hisarcıklıoğlu, çok partili siyasi dönemde tarihi bir misyonu temsil eden DYP'nin Türk demokrasisi içindeki yeri, rolü ve etkisinin gelecekte de istikrarlı ve dengeli bir siyasal ortamın devamı açısından büyük önem taşıdığını bildirdi. 
     14 Aralık 2002 tarihinde gerçekleştirilecek olan DYP Kongresi'nin, Türk siyasal hayatının bu ihtiyacının karşılanmasında önemli merhale olacağını ümit ettiği belirten Hisarcıklıoğlu, şöyle dedi 
     ''Kongrede DYP Genel Başkanlığına aday olmam için partinin çeşitli kademelerinden yapılan teklifleri şükranla karşılıyor ve teşekkür ediyorum. 
     Ancak, ülkemizin şu anda içinde bulunduğu siyasal, ekonomik, sosyal şartlar ve uluslararası ilişkiler açısından geçirmekte olduğumuz kritik dönem, Türkiye'nin en büyük meslek kuruluşu ve sivil toplum örgütü olan Türkiye Odalar ve Borsalar Birliği'ne ve Yönetim Kurulu Başkanı olarak şahsıma büyük sorumluluk yüklemektedir. Bu nedenle, şu andaki yürüttüğümüz hizmetlerin devamı, ülkemiz ve TOBB camiası açısından stratejik bir öneme sahiptir. Şahsımın görev bilinci sorumluluk anlayışı, TOBB'da başlattığımız hizmetlerin sürdürülmesini gerektirmektedir.'' Cumhuriyet tarihinin en büyük ekonomik krizinden çıkmış olan Türkiye'nin tekrar büyüme ve refah sürecine girmesinin her şeyden önemli olduğunu belirten Hisarcıklıoğlu, TOBB'un bu süreçte ifa edebileceği fonksiyonun, Odalar Birliği'nin bugünkü itibarı ve imajı ile günlük siyasetin dışında kalma kararlılığının devamına bağlı olduğunu bildirdi. 
     
     TOBB BAŞKANLIĞINA DEVAM 
     Hisarcıklıoğlu, Türkiye'nin gündemindeki ekonomik ve sosyal problemlerin çözülmesi ve uluslararası ilişkiler alanındaki temel tercihlerin Türkiye yararına yapılmasına katkı yapabilmek amacıyla, TOBB Yönetim Kurulu Başkanı olarak bugüne kadar yürüttüğü hizmetleri aynı idrak ve sorumluluk anlayışıyla bundan sonrada devam ettirmek kararında olduğunu kamuoyunun bilgisine sunduğunu kaydetti. 
     





</TEXT>
</DOC>
