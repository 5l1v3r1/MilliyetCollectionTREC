<DOC>
<DOCNO> 147877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sondun10.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat çevresinde şiddetli kara çatışmaları başladı.. 
</HEADLINE>
<TEXT>

     ABD ve İngiltere'nin Irak'a karşı başlattığı savaş, 18. gününde devam ederken, Irak halkının yaşam koşulları, son zamanlarda ortaya çıkan su ve elektrik kesintileriyle iyice zorlaştı. 
     Resmi dairelerin yanı sıra dükkanlar da kepenklerini indirmeye başladı. Malları tükenen esnafın kepenk indirmekten başka çaresi kalmadı. 
     Amerikan ve İngiliz güçlerinin şiddetli bombardımanı ve füze saldırıları altındaki Bağdat'ta su kesintisi günde 10 saate çıkarıldı, elektrik kesintisi de yeniden başladı. 
     Dünkü bombalama ve füze saldırılarında Eşap mahallesinde bulunan Zehra Hastanesi'nin yanında top oynayan çocuklardan üçü, yakınlarına düşmesi sonucu öldü. 
     El Mühendisin mahallesinde ise hava saldırısında çok sayıda bina yıkıldı, onlarca sivil yaralandı. 
     Bağdat'ta en şiddetlileri dün gece olmak üzere öğle saatlerine kadar 30 civarında patlama oldu. Başkent çevresinde ise Amerikan Apaçi helikopterlerinin alçak irtifadan uçuşları devam ediyor. 
     Bu arada, Bağdat'tan sivillerin kaçışı da sürüyor. Amerikan askerlerinin Bağdat'a yaklaşmasından tedirgin olan vatandaşlar, çeşitli yönlerden şehri terketmeye devam ediyor. Bağdatlıların en çok İran sınırındaki köylere doğru gittikleri bildiriliyor. 
     Öte yandan, Iraklı yetkililer, Bağdat'ın güney, güneybatı ve kuzeyinde Irak askerleriyle Amerikan birlikleri arasında şiddetli çatışmaların meydana geldiğini bildirdiler. 
     Irak Devlet Başkanı Sadam Hüseyin tarafından iki gün önce Amerikan askerlerine intihar saldırısı düzenleyen iki kadına gıyablarında kahramanlık madalyaları verildi. 
     Saddam Hüseyin, iki kadın intihar komandosunun ailesine 22 bin dolar da para yardımı yapılması yönünde talimat verdi. 
     





</TEXT>
</DOC>
