<DOC>
<DOCNO> 107741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/soneko01.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun gözü Bakanlar Kurulu'nda... 
</HEADLINE>
<TEXT>

     Önümüzdeki hafta toplanacak Bakanlar Kurulu toplantısında, memur maaşlarına yapılacak iyileştirme zammının belirlenmesi bekleniyor. 
     Bakanlar Kurulu toplantısında, memur maaşlarına yapılacak iyileştirme zammı miktarının yanı sıra zammın hangi tarihten geçerli olacağının kararlaştırılması da bekleniyor. 
     Memurlar adına hükümet ile toplu görüşmeleri yürüten Türkiye Kamu-Sen ve KESK, memur maaşlarına 15 Eylül'den geçerli olmak üzere seyyanen 100 milyon lira iyileştirme zammı yapılmasını talep ediyor. Hükümet ise Türkiye Kamu-Sen ve KESK'in 15 Eylül talebinin 657 sayılı Devlet Memurları Yasası uyarınca mümkün olmadığını belirterek, iyileştirme zammının 15 Ekim'den itibaren geçerli olması görüşünde. 
     Türkiye Kamu-Sen ve KESK, iyileştirme zammının yanı sıra memurların diğer sosyal haklarının da belli oranda iyileştirilmesini talep ederek, iyileştirme zammının ardından 2003 yılı zammı için toplu görüşmelere başlayacaklarını belirtiyorlar. 
     Sendikal çevrelerde, hükümetin memur maaşlarına brüt 100 milyon lira iyileştirme zammı yapılmasını benimsediği, ancak yürürlük tarihi konusunda net bir görüşün ortaya çıkmadığı belirtiliyor. 
     
     TOPLU GÖRÜŞME SÜRECİ 
     Kamu çalışanlarına sendika hakkı tanıyan 4688 sayılı yasa uyarınca, hükümet ile Türkiye Kamu-Sen ve KESK arasında 15-30 Ağustos tarihleri adasında yürütülen toplu görüşmelerde, sendikaların 100 milyon liralık iyileştirme zammı talebine karşılık, hükümetin 75 milyon lira önermesi üzerine uzlaşma sağlanamayarak, taraflar arasında uyuşmazlık tutanağı tutulmuştu. 
     Yasa uyarınca, devreye giren ''Uzlaştırma Kurulu'' yaptığı çalışmalar sonucunda, 15 Eylül'den geçerli olmak üzere en düşük dereceli devlet memurların maaşlarına brüt 90 milyon lira, en yüksek devlet memurlarının maaşına ise brüt 65 milyon lira iyileştirme zammı yapılmasını benimsemişti. Kurul ayrıca, memur maaşlarına 2003 yılının birinci altı ayında yüzde 15, ikinci altı ayında ise yüzde 10 oranında zam yapılmasını da kararlaştırmıştı. 
     
     MEMURLARIN ALDIĞI ORTALAMA MAAŞ 
     Bu arada, Türkiye Kamu-Sen'e bağlı Türk Büro-Sen tarafından yapılan araştırmaya göre, ek göstergeli ücret grubunu oluşturan 1. ve 4. derece kadroda bulunan memurlar, ortalama 481 ile 684 milyon lira maaş alırken, en yoğun çalışmanın bulunduğu 5. derecedeki kadroda çalışan devlet memurlarının maaşı bir alt dereceye göre daha düşük düzeyde bulunuyor. 
     En alt grup memurların çalıştığı 10. derece ile 15. derece arasındaki maaş ortalaması 282 milyon lira ile 305 milyon 633 bin lira arasında değişmekte. Orta gruptaki 7. ile 10. derece arasındaki kadrolarda çalışanların maaşı ise 351 milyon 860 bin lira 378 milyon 393 bin lira arasında bulunuyor. 
     





</TEXT>
</DOC>
