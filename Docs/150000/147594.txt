<DOC>
<DOCNO> 147594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur17.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kuzey Irak'ta 500 bine yakın insan birikti, göçe hazırız 
</HEADLINE>
<TEXT>

     Kızılay Genel Başkanı Ertan Gönen, Irak'ın güneyindeki savaştan dolayı Irak'ın kuzeyine 500 bine yakın insanın biriktiği yönünde bilgiler aldıklarını belirterek, ''Irak'ın kuzeyine bomba düşer ve güneydeki savaş uzarsa, zannediyorum bize büyük bir göç akını olacaktır. Buna hazırlıklıyız'' dedi. 
     Başbakan Recep Tayyip Erdoğan, Kızılay Genel Başkanı Ertan Gönen ve yönetim kurulu üyelerini Başbakanlık Merkez Binası'ndaki makamında kabul ederek, yaklaşık 40 dakika görüştü. 
     Gönen, görüşmenin ardından gazetecilere yaptığı açıklamada, Erdoğan'a nezaket ziyaretinde bulunduklarını söyledi. 
     Başbakan Erdoğan'a, Türk Kızılayı, Kızılay'ın uluslararası ilişkileri hakkında bilgi verdiğini ifade eden Gönen, Irak'taki savaş nedeniyle bölgeye yapılabilecek yardımlar konusunda bilgi aktardıklarını kaydetti. 
     Türkiye Kızılayı'nın, insani yardım hizmetini uluslararası anlaşmalar çerçevesinde büyük bir güçle yapmaya muktedir olduğunu anlatan Gönen, bunu Erdoğan'a söylediğini ve Başbakan'ın bundan memnun olduğunu ifade etti. Türkiye Kızılayı'nın, hükümetin vereceği emirler doğrultusunda hizmet yapmaya hazır olduğunu Erdoğan'a aktardığını dile getiren Gönen, ''Hiçbir eksiğimiz yoktur. Herşeyin ne kadar geliştiğini, ne kadar güzelleştiğini sizlere anlatabiliriz'' dedi. 
     Kızılay Genel Başkanı Gönen, bir gazetecinin bölgedeki son durumu sorması üzerine, ABD Dışişleri Bakanı Colin Powell'ın açıklamasının, bölgeye yapılacak yardıma bir yol çizdiğini söyledi. 
     
     ''KUZEYDE BİRİKME VAR'' 

     Gönen, şunları söyledi 
     ''Bugüne kadar orada nüfus hareketi olmamış gibi gözüküyorsa da bu olmayacak değildir. Büyük bir beklenti vardır. Bugün güneyde olan savaştan dolayı Kuzey Irak'taki köylerde, kasabalarda aşağı yukarı 500 bine yakın insanın biriktiği bilgisini alıyoruz. Irak'ın kuzeyine henüz bomba düşmedi. Eğer Irak'ın kuzeyine bomba düşer ve güneydeki savaş uzarsa, zannediyorum büyük bir patlama olacaktır ve bize büyük bir göç akımı olacaktır. Buna hazırlıklıyız.'' Sınır ötesindeki köylerde altyapı ve elektriğin olması ve güvenlik nedeniyle Irak'ın kuzeyinden gelebilecek mültecileri sınır ötesinde karşılamayı düşündüklerini anlatan Gönen, bu fikirlerini Erdoğan'a aktardıklarını bildirdi. 
     Gönen, gelebilecek mültecilerin Türkiye içerisinde kabul edilmesi durumunda, bunun çok büyük bir kayıt ve güvenlik sorunu yaratacağını kaydetti. 
     Ertan Gönen, seyyar hastane ve sağlık hizmetleri de dahil olmak üzere çadır, battaniye, soba, gıda, hijyen paketlerinden oluşan yardımları bölgeye göndermeye hazır olduklarını belirtti. 
     
     ''EK KAYNAK LAZIM'' 

     ''Göç hareketi için bir kaynak sıkıntısı vardı. Ne oldu '' şeklindeki soruya Gönen, ''Bütün yabancı kurumların, olayın gerçekleşmesinden sonra yardım etme düşünceleri var. Bazı ülkeler ufak ufak da olsa yardımda bulunuyorlar. Bizim oraya yaptığımız yatırım, 50 milyon doların üzerinde olacaktır. Şu anda yaptığımız yardım 13 trilyon liranın üzerindedir'' yanıtını verdi. 
     Ertan Gönen, başka bir soru üzerine, ek kaynağa ihtiyaçları olduğunu ve bu konudaki taleplerini Başbakan Erdoğan'a ilettiklerini söyledi. 
     Gönen, Türkiye'nin, Irak'ın kuzeyindeki grupları güvenlik açısından o bölgede tuttuğu yönünde bilgiler olduğu hatırlatılarak, Kızılay'a gelen bilgilerin neler olduğunun sorulması üzerine ise, kendilerine oradaki köylerde birikim olduğu yönünde bilgiler geldiğini anlattı. 
     Gönen, ''Biz Irak'ın kuzeyine gittiğimiz zaman Türklerdi, Kürtlerdi, Iraklılardı diye ayrım yapmayacağız. Biz oradaki bütün insani yardımın gerçekleşmesi için uluslararası anlaşmalara bağlı kalarak, Kızılay felsefesinde bütün yardımları din, dil, ırk farkı gözetmeksizin götürmek istiyoruz'' diye konuştu. 
     





</TEXT>
</DOC>
