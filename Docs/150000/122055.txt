<DOC>
<DOCNO> 122055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/spor/spo02.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
FATURA LORANT'A 
</HEADLINE>
<TEXT>

Ortega krizini dün yatıştıran Fenerbahçe’nin, Alman çalıştırıcıyı gözden çıkardığı ileri sürüldü. Lorant’ın devre arası gönderileceği, yeni hoca arayışlarının başladığı iddia edildi 
     Nokta koyuldu 
     İSTANBULSPOR maçı öncesi Teknik Direktör Lorant ile Ortega arasında yaşanan kavga geçici olarak tatlıya bağlandı. Karşılaşma sonrası konuyu masaya yatıran Fenerbahçe yönetimi gerginliğin faturasını Alman hocaya çıkardı. Başkan Aziz Yıldırım, arkadaşlarıyla yaptığı toplantıda çoğunluğun "Artık Lorant ile bu iş yürümez" görüşüne destek verdiği ileri sürüldü. 
     
     Sabırlar taştı 
     YÖNETİCİLERİN, "Ortada hiçbir şey yokken gereksiz sorunlar yaşıyoruz. Bu kaçıncı problem. Sürekli bunlarla mı uğraşacağız Artık hocanın arkasında durmamız imkansız. Gelişmelerden oyuncular da olumsuz etkileniyor" dedikleri öğrenildi. Zirvede, Lorant’ın yerine Oğuz Çetin ile Nurettin Yıldız’ın takımın başına geçmesi önerildi. 
     
     Günleri sayılı 
     LİGDE üst üste alınan beş galibiyet nedeniyle Lorant’ın işine hemen son vermeyi sakıncalı bulan Yıldırım’ın, "İlk yarının bitmesine şurada üç maç var. Biraz bekleyelim. Gerekeni devre arası yapalım" karşılığını verdiği iddia edildi. Devre sonunu Alman hocayla getirmeyi kararlaştıran Fenerbahçe’de dünden itibaren yeni teknik direktör arayışlarının hızlandığı bildirildi. 
     
Başkan hesap sordu      YALÇIN TÜRK 

     BAŞKAN Aziz Yıldırım, Teknik Direktör Lorant’ı dün sabah ofisine çağırdı ve Ortega olayının perde arkasını aldı. Alman hoca, "Ortega ile problemim yok. Sadece hastalığı nedeniyle kilo vermişti, bu yüzden oynatmak istemedim. İkinci yarı oyuna sokacaktım. Ancak buna sert tepki verdi" diye konuştu. Ardından Yıldırım hocasını tatlı sert uyardı. 
     ORTEGA gibi yıldızların çok hassas olacağını belirten Fenerbahçe Başkanı, "Seyirci onu izlemek için sahaya geliyor. Daha dikkatli davranman gerek. Ayrıca kadro konusunda rahatsızlıklarımız var. Abdullah, Mustafa Doğan, Revivo hazır olmadan oynuyor. İyi giden takım bozuluyor. Cem kadroda yok, Hakan yedek. Nerede istikrar" dedi. 
     
Taraftar sahip çıktı      SARI-Lacivertli taraftarlar, Ortega’nın yanında yer aldı. www.fenerhaber.com adlı internet sitesindeki ankete katılanların yüzde 85.81’i "Lorant - Ortega krizinde sizce kim haklı " sorusuna "Ortega" yanıtını verdi. Lorant’ı haklı bulan taraftarların oranı ise yüzde 14.19’da kaldı. 
     
Ortega’dan savunma      LORANT’A tavır koyan ve dün sabah yapılan antrenmana çıkmayan Ortega da menajeri Celalettin Bilgiç ve İdari Koordinatör Kemal Dinçer ile birlikte Swiss Otel’de bir araya geldi. Dinçer, bütün gün beraber kaldığı Arjantinli yıldıza "Fenerbahçe büyük camia. Herkesin sorumluluğunu bilmesi ve sınırları aşmaması lazım. Bence yanlış yaptın" dedi. 
     KEMAL Dinçer’in sözleri üzerine Ortega ise "Evet davranışım doğru değildi. Ancak sezon başından bu yana oluşan birikimler ve daha da tatsız olayların gelişeceği korkusuyla ağır bir tepki verdim. Yarın bugün antrenmana çıkacağım. Sorun kalmadı" diye konuştu. Bu arada yönetimin Ortega’ya 30 bin dolar para cezası vereceği belirtildi. 
     
     Ortega’nın dosyası 

</TEXT>
</DOC>
