<DOC>
<DOCNO> 124292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/guncel/gun022.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma’da randevu, 2004’te müzakere 
</HEADLINE>
<TEXT>

     UTKU ÇAKIRÖZER ABDULLAH KARAKUŞ Kopenhag 

     Türkiye, Almanya’nın Fransa ile birlikte gündeme getirdiği 2005 konusundaki ısrarı üzerine 2004 yılında müzakerelere başlama önerisine kapıyı araladı. Türk heyetinde yer alan üst düzey bir yetkili, zirveden 2003 yılı Ekim ayında hazırlanacak ilerleme raporu ışığında 2004 yılında müzakerelerin başlaması formülünün Türkiye tarafından kabul edileceğinin sinyalini verdi. 
     Gazetecileri bilgilendiren üst düzey bir Türk diplomat, 2003 yılı için müzakere tarihi verilmesi konusunda bir umut söz konusu olmadığını belirtti. Aynı yetkili, AB Komisyonu’nun ekim 2003’te hazırlayacağı İlerleme Raporu’nda Türkiye’nin kriterleri yerine getirdiği ve uygulamaya geçirdiği tespitini yapmasının ardından 2003 Aralık ayındaki Roma Zirvesi’nde müzakere sürecini başlatma kararının oluşmasının beklendiğini söyledi. 
     
     Geri dönüş yok 
     Türk yetkililer, Kopenhag Zirvesi’nde bugün çıkacak kararın önemini de şöyle açıkladı "Artık bizim Avrupalı olup olmayacağımız tartışması sona erdi. Ne zaman müzakerelerin başlayacağı ve ne kadar süreceği tartışması başladı. Burası tarihi bir dönüm noktası, Türkiye için önemli bir eşik aşılmıştır. Geri dönüş yok." 
     
     İşte taslak önerileri 
     Devlet ve hükümet başkanlarının katıldığı çalışma yemeğinde taslak metin çalışması hakkında bilgi veren Dönem Başkanı Danimarka, "Aralık 2003’te gözden geçirme, 2005’te müzakere" ve "2003 İlerleme Raporu baz alınarak 2004’te müzakere" önerilerini gündeme getirdi. Ancak 2004 yılı için herhangi bir ay telaffuz edilmemesi, 10 yeni üyenin gireceği Mayıs ayından önce müzakerelere başlamak isteyen Türk diplomatlarca ihtiyatla karşılandı. 
     AB’nin Ortak Dış Politika ve Savunma Komiseri Javier Solana ise, bazı liderlere, Türkiye ile 2004 Mayıs’ından önce müzakerelere başlamanın "çok zor, hatta imk nsıza yakın" olduğunu söyledi. 
     



 GÜNCEL 
























</TEXT>
</DOC>
