<DOC>
<DOCNO> 110422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur32.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Mehmet Keçeciler, Meclis açılışına katılmayacağını söyledi 
</HEADLINE>
<TEXT>

     Devlet Bakanı Mehmet Keçeciler, 3 Kasım'da yapılacak seçimin ertelenmesi taraftarı olmadığını belirterek, ''Seçimin ertelenmesi daha büyük sorunlar getirir'' dedi. 
     Keçeciler, partisinin milletvekili aday tanıtım törenine katılmak için geldiği Konya'da, erken seçim tarihinin belirlendiği günlerde 3 Kasım'ın uygun bir tarih olmadığını belirttiklerini ancak, gelinen bu aşamadan sonra seçimin yapılmasının gerekli olduğunu söyledi. 
     Seçim tarihi belirlendikten sonra ertelenmesinin ülkede çok büyük sorunlar yaratacağını belirten Keçeciler, ''Seçimin ertelenmesi olasılığını yüzde 50 olarak görüyorum. Ancak ben ertelenmesi taraftarı değilim. Bu nedenle yarın Meclis açılışına katılmayacağım. Bunun yerine Selçuk Üniversitesi'nin açılışı için Konya'da olacağım. Türkiye için en hayırlısı ne ise o olsun'' diye konuştu. 
     Keçeciler, ''Seçimin ertelenmesi ülke ekonomisini nasıl etkiler '' şeklindeki soruya, ''Türkiye için seçimin ertelenmesi kesinlikle iyi olamayacak. Zaten bu nedenle seçimin ertelenmesini istemiyorum'' diye yanıt verdi. 
     ''Seçimin ertelenmesi durumunda YTP ile seçimlere ittifakla mı gireceksiniz '' sorusuna ise Keçeciler, ''Bu konuda cevap vermek için henüz çok erken. Böyle bir durum söz konusu olursa, o zaman bir değerlendirme yapılır'' karşılığını verdi. 
     





</TEXT>
</DOC>
