<DOC>
<DOCNO> 129108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo12.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Şahin, kulüp başkanlarıyla görüştü... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Galatasaray, Fenerbahçe, Beşiktaş ve Trabzonspor kulüplerinin başkanlarıyla, Birinci Süper Lig kulüplerini temsilen gelen Ankaragücü Kulübü Başkanı Cemal Aydın'ı kabul etti. 
     Devlet Bakanı ve Başbakan Yardımcısı Mehmet Ali Şahin, kabul sonrası yaptığı açıklamada, kulüp yöneticilerinin, ''vergi barışı'' yasa tasarısına, stopajla ilgili taleplerinin ilave edilmesi konusunda kendisinden yardım istediklerini söyledi. Bakan Şahin ayrıca Galatasaray, Fenerbahçe, Beşiktaş ve Trabzonspor kulüplerinin Gençlik ve Spor Genel Müdürlüğü'nden GSGM kiraladıkları statların kendilerine devredilmesini ve ayrıca statlarda protokol tribünündeki koltuk sayısının sınırlandırılmasını istediklerini söyledi. 
     Kulüp yöneticilerinin daha önce Maliye Bakanı Kemal Unakıtan'a sundukları, profesyonel futbolculardan vergilendirilmesi konusundaki önerilerinde, 1997 yılına kadar profesyonel sporcuların yüzde 10 oranında stopaj vergisi ödediklerini, bu oranın daha sonra yüzde 40'a yükseltildiğini anımsatarak, ''Bir tüccar veya sanayici meslek hayatının 50-60 yıl sürdürebilmekte. Buna karşılık bir futbolcunun meslek hayatı ortalama 6-7 yıl olmaktadır. Bu durumda kulüplerimizin kaldıramadığı vergi yükünün azaltılması için eski vergi rejiminde olduğu gibi vergileme rejiminin, yüzde 15 oranıyla sınırlandırılmasını sağlayacak yasanın, ivedilikle çıkartılması kulüplerimiz için çok hayati ve acil ihtiyaçtır'' ifadesini kullandıkları öğrenildi. 
     Kulüplerin ayrıca ''Gelir Vergisi Kanunu'nun 94. maddesinin 1. fıkrası uyarınca hizmet erbabına ödenen ücretler nedeniyle muhtasar beyannamelerde yer almayan ücret ödemelerinde, muhasebe kayıtlarında yer alan yüzde 5'ini 12 eşit taksitte ödenmesi halinde bu dönemlerle ilgili vergi incelemesi yapılmaz'' hükmünün af yasasına önergeyle ilavesini uygun buldukların belirttikleri öğrenildi. 
     Bu arada Devlet Bakanı ve Başbakan Yardımcısı Mehmet Ali Şahin, bir soru üzerine, İstanbul'daki Atatürk Olimpiyat Stadı'nın, çevre bağlantılarının yapılması halinde hizmete sokulabilecek durumda olduğunu ifade ederek, ''Olimpiyat Stadı'nın müze gibi tutulmasını doğru bulmuyorum'' dedi. 
     Atatürk Olimpiyat Stadı'nı maçlara açmak istediklerini belirten bakan Şahin, ''Şu anda stadı herhangi bir kulübümüze vermiş değiliz. Ancak Ali Sami Yen Stadı'nın yıkılacak olması nedeniyle Galatasaray kulübünün kullanımına verilmesi alternatifi doğuyor. Galatasaray, özellikle Avrupa Kupası maçlarında eski başarısını yakalayabilirse bu stadı doldurabilir. Böylece Olimpiyat Oyunları'na hazırlık ve Düzenleme Kurulu'na da bir gelir sağlanmış olur'' ifadelerini kullandı. 
     





</TEXT>
</DOC>
