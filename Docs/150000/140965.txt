<DOC>
<DOCNO> 140965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sondun01.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
World Tribune'ün iddiası ''ABD, Türkiye'yi gözden çıkardı'' 
</HEADLINE>
<TEXT>

     - ABD'nin, ''kuzey cephesi olarak Türkiye seçeneğini gözden çıkardığı ve Kuveyt üzerinden tek cepheli bir savaşa hazırlık için planlama yaptığı'' ileri sürüldü. 
     Merkezi Washington olan internet haber sitesi World Tribune, ABD Başkanı George Bush yönetiminin, Türkiye'nin kuzeyde ana cephe olacağı yönünde umudunu kaybettiği ve bu çerçevede ABD Savunma Bakanlığı Pentagon'un, ABD Merkez Komutanlığı'na, Irak'a tek cepheli bir savaş için olasılık planlarını hazırlamaya başlaması emrinin verildiğini iddia etti. 
     Haberde, Merkez Komutanlığı'ndan, Türkiye'ye yerleştirilmesi planlanan askerlerin, Kuveyt'e gönderilmesi için hazırlanmasının istendiği savunuldu. World Tribune'e konuşan bir Amerikalı yetkili, ''Pentagon, Türkiye'yi ikinci cephe olarak sildi. Türk topraklarından Amerikan özel kuvvetlerinin Irak'a girebileceği ihtimali var. Fakat bu bizim planladığımız ikinci cephe ile uymayacak'' dedi. 
     World Tribune, Pentagon'un, onbinlerce takviye Amerikan askerinin topraklarına yerleştirilmesi için Kuveyt ile görüşmeleri başlattığını ve Kuveyt'in de prensipte bunu kabul ettiğini kaydetti. 
     Haberde, Pentagon'un, önemli sayıda asker ve ekipmanı havadan Kuzey Irak'a indirmeyi uygun görmediği, bunun yerine gemi veya karayı tercih ettiği savunuldu. 
     World Tribune, Türkiye'nin Amerikan askerlerini konuşlandırmayı kabul etmemesi durumunda, 300 milyon dolarlık, Türkiye'deki üs ve limanların modernizasyonu projesinin durdurulabileceğini de kaydetti. 
     





</TEXT>
</DOC>
