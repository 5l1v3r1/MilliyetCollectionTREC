<DOC>
<DOCNO> 104326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/siyaset/siy02.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutan, Beyaz Enerji’yi unutmadı 
</HEADLINE>
<TEXT>

Jandarma Komutanı Yalman, görevini devrederken ahlaki çöküntüye vurgu yaptı. Yılmaz törene katılmadı 
     BARKIN ŞIK Ankara 

     Beyaz Enerji Operasyonu döneminde Jandarma Genel Komutanı olan Aytaç Yalman, görevini Orgeneral Şener Uygur’a devrederken, "ahlaki çöküntüye" vurgu yaptı. Slayt gösterisi eşliğinde bir konuşma yapan Yalman, "Bu çöküntü, hiçbir şeye inanmayan, birbirini umursamayan, sadece kendini düşünen bir yapı oluşmasına sebep olmuştur" ifadesini kullanırken, operasyonla ilgili basında yer alan başlıklar perdeye yansıdı. Törene Başbakan Bülent Ecevit, Cumhurbaşkanı Ahmet Necdet Sezer eşleriyle katıldı. Genelkurmay Başkanı Hüseyin Kıvrıkoğlu’nun da katıldığı törene Başbakan Yardımcısı Mesut Yılmaz’ın katılmaması dikkat çekti. Konuşmasında, "Toplumu derinden yaralayan bir temel soruna temas etmeden geçemeyeceğim" diyen Yalman, şöyle devam etti "Bugün içinde bulunduğumuz sosyo-ekonomik ve sosyo-kültürel problemlerin kirlenmiş bir ahlaki çevrede yaşıyor olmamızdan kaynaklandığını özellikle belirtmek istiyorum. Toplumu saran bu ahlaki çöküntü hiçbir şeye inanmayan, birbirini umursamayan, sadece kendini düşünen bir yapı oluşmasına sebep olmuş, sevgi, dostluk, dürüstlük, şefkat, alçakgönüllülük kavramları anlam, derinlik ve boyutlarını büyük oranda kaybetmiştir. Oysa, Büyük Atatürk’ün politikalarının temelinde ahlaki değerler vardır ve bu değerler devletimizin ve ulusumuzun birleştirici harcıdır." 
     



 SİYASET 
















</TEXT>
</DOC>
