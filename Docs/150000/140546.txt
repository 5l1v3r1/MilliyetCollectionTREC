<DOC>
<DOCNO> 140546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/soneko25.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Dr. İlyas Şıklar Bütçe tam anlamıyla daralma bütçesi 
</HEADLINE>
<TEXT>

     Anadolu Üniversitesi A.Ü İktisadi ve İdari Bilimler Fakültesi İİBF İktisat Bölümü Başkanı Prof. Dr. İlyas Şıklar, 2003 Yılı Mali Bütçesi'nin tam anlamıyla daralma bütçesi olduğunu söyledi. 
     Prof. Dr. Şıklar, hükümetin Uluslararası Para Fonu IMF ile uzun süren görüşmeler sonunda hazırladığı bütçede, ağır yükün vatandaşa yüklendiğinin görüldüğünü belirterek, yüzde 6.5 olarak belirlenen faiz dışı fazla hedefinin başka türlü tutturulmasının mümkün olmadığını kaydetti. 
     AK Parti iktidarının seçim propagandası sürecinde yüzde 6.5 olarak belirlenan faiz dışı fazla hedefini yüzde 5-5.5 oranında ''pazarlık konusu yapabiliriz'' şeklinde açıklamalar yaptığını anımsatan Prof. Dr. Şıklar, açıklanan bütçeyle IMF'nin isteklerinin yerine getirildiğinin anlaşıldığını ifade etti. 
     Prof. Dr. Şıklar, Akaryakıt Tüketim Vergisi gibi yüzde 70'lere varan dolaylı vergilerin 2003 yılı bütçesiyle daha da genişletildiğini anlatarak, şöyle konuştu 
     ''Hükümet ya kayıtdışı ekonomiyi kayıt altına alıp sermaye kaçışını göze alacaktı veya ek vergi getirecekti. Hükümet, para toplayabilecek en kolay yöntem olan vatandaşın üzerine ek vergi yükü bindirmeyi seçti. Bütçe tam anlamıyla daralma bütçesi oldu. Kamu yatırımlarına ayrılan miktar da bunun en iyi göstergesidir.'' 
     
     PİYASALARIN TEZKEREYE TEPKİSİ... 
     Ülkede yabancı asker bulundurma ile ilgili tezkerenin Meclis'te kabul edilmemesine de değinen Prof. Dr. Şıklar, piyasaların ilk etapta tezkereye bastırılmış bir tepki verdiğini söyledi. 
     Prof. Dr. Şıklar, döviz kurlarındaki kısmi yükseliş ile Borsa'daki gerilemenin Meclis'e ikinci tezkere gönderilebileceği düşüncesiyle aşırı tepki vermediğini belirterek, ''Piyasalar ikinci tezkere umuduyla fazla tepki vermedi. İkinci tezkere kabul edilmezse piyasalar esas o zaman allak bullak olur'' dedi. 
     





</TEXT>
</DOC>
