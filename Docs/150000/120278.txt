<DOC>
<DOCNO> 120278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur27.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem, Gül'ü ziyaret etti... 
</HEADLINE>
<TEXT>

     Başbakan Abdullah Gül, Türkiye'nin Kopenhag'da kesin bir tarih alması için herkesin 4 koldan AB ile ilgili gayret gösterdiğini ifade ederek, ''Önümüzdeki günlerde somut adımlar attığımızı hepiniz göreceksiniz'' dedi. 
     Başbakan Gül, YTP Genel Başkanı İsmail Cem'i Başbakanlık Merkez Binası'nda kabul ederek, yaklaşık yarım saat süreyle görüştü. 
     Kabulde konuşan Cem, Gül'e nezaket ziyaretinde bulunduğunu, hem partisi hem de şahsı adına hayır dileklerini ilettiğini söyledi. 
     58. Hükümet'in Türkiye için yapacağı her iyi işe destek olacaklarını ifade eden Cem, ''Hükümetimize hem eleştirimizle hem de önerilerimizle kendi katkılarımızı getireceğiz'' dedi. 
     
     CEM'İN AB İLE İLGİLİ TEMASLARI 

     İsmail Cem, ileriki günlerde Avrupa'da bazı dış temaslarda bulunacağını dile getirerek, AB'nin Genişlemeden Sorumlu Üyesi Gunter Verheugen ve AB Ortak Dış Politika ve Güvenlik Yüksek Temsilcisi Javier Solana ile Brüksel'de ayrı ayrı görüşeceğini kaydetti. 
     Bu ziyaretleri için Başbakan Gül'den bilgi ve görüş almak istediğini ifade eden Cem, ''Tabii hepimiz Türkiye'nin iyiliği için çalışmaktayız. Hepimiz Türkiye'nin bütün iç meselelerinde ve dış meselelerinde elimizden gelen katkıyı yapmaya çalışmaktayız'' diye konuştu. 
     
     SOMUT ADIMLAR 

     Başbakan Gül de İsmail Cem'in sadece siyaset alanında değil, kültür alanında da çok önemli simalardan birisi olduğunu söyledi. 
     Cem'in bu ziyaretinden çok memnun olduğunu ve kendisine teşekkür ettiğini belirten Gül, Cem'in 57. Hükümet'te Dışişleri Bakanlığı yapmış olması nedeniyle dış politika alanındaki bilgi birikimlerinden yararlanmak istediğini anlattı. 
     İsmail Cem'in, AB söz konusu olduğu için ileriki günlerde Avrupa'ya yapacağı ziyaretlerin önemli olduğunu belirten Gül, şöyle konuştu 
     ''Herkes, 4 koldan AB ile ilgili gayret içerisinde. İktidar olarak bizler, anamuhalefet partisi olarak Deniz Bey ve diğer muhalefet partileri olarak İsmail Bey gibi, herkes dört koldan gayret içerisinde. Türkiye Kopenhag'da kesin bir tarih alır mı diye. Ama bundan önemli olan şudur, biz Türkiye olarak üzerimize düşeni yapacağız, tamamlayacağız. Sonra Avrupalı liderlere daha sık çağrılarda bulunacağız. Bu bağlamda AB Genel Sekreterliği, Dışişleri Bakanlığı ve Başbakan Yardımcımız Ertuğrul Yalçınbayır'ın katıldığı toplantılar yapıyoruz. İlk etapta gerek TBMM'den çıkacak yasalar, gerekse idari olarak bizim yapacaklarımız tespit edilir. Önümüzdeki günlerde somut adımlar attığımızı hepiniz göreceksiniz.'' 
     





</TEXT>
</DOC>
