<DOC>
<DOCNO> 106620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sontur22.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Özdemir "Bana DHKP C saldırdı" 
</HEADLINE>
<TEXT>

     Fenerbahçe ile Feyenoord Rotterdam futbol maçını izlemek üzere gittiği Hollanda'da, 3 kişinin yumruk ve tekmeli saldırısı sonucu sol kaburgasında çatlak oluşan İstanbul Emniyet Müdürü Hasan Özdemir, saldırının DHKP C terör örgütünün Belçika ve Hollanda sorumlusu tarafından planlandığını ve eyleme toplam 9 kişinin katıldığını söyledi. 
     İstanbul Emniyet Müdürlüğü'nün Vatan Caddesi'ndeki kompleksine gelişinde soruları cevaplandıran Özdemir, Hollanda polisinden aldığı bilgiye göre, kendisine yönelik saldırının, DHKP C terör örgütünün Hollanda ve Belçika sorumlusu tarafından planlandığını bildirdi. 
     Eyleme 9 kişinin katıldığını, bunlardan 6'sının çevre önlemi alırken, aralarında siyah kuşak sahibi bir karatecinin de bulunduğu 3 kişinin saldırıyı gerçekleştirdiğini ifade eden Özdemir, Hollanda polisinin bu kişileri yakalamak amacıyla başlattığı çalışmayı sürdürdüğünü anlattı. 
     Olay sırasında kaburgasında oluşan çatlak nedeniyle tedavi görmeye devam ettiğini bildiren Özdemir, ''Ben, vatanıma, milletime bağlı bir kişiyim. Kimseden korkmuyorum. Asıl terör örgütleri benden korksun. Hayatta bunlara taviz vermem'' dedi. 
     Özdemir, ''öldürülen Gaziosmanpaşa Belediye Başkanı Mustafa Yeşil'in cenaze törenine katılmadığı için eleştirildiği'' hatırlatılınca da ''Cenazeye katılmam gerekirdi. Ancak sağlık sorunlarım nedeniyle gidemedim. Bugün belediyeye giderek taziyede bulundum'' diye konuştu. 
     





</TEXT>
</DOC>
