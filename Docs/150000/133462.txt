<DOC>
<DOCNO> 133462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sonspo05.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Okan giriyor, İnter yeniden doğuyor 
</HEADLINE>
<TEXT>

     FC İnter'in ligde dün Empoli karşısında aldığı 3-0'lık galibiyetiyle ilgili bugün İtalyan basınında ''Okan giriyor ve İnter yeniden doğuyor'' yorumları yapıldı. 
     Yaklaşık 2 ay aradan sonra lacivert-siyahlı formayı tekrar giyen Okan Buruk, maçın 61. dakikasında Conceiçao'nun yerine oyuna girerek, İnter'e hayat verdi. 
     Yapılan değerlendirmelerde 3 golün sahibi Vieri ve kaptan J.Zanetti'den sonra İnter'in en iyisi Okan olarak gösterildi. 
     La Gazzetta dello Sport, ''Sağ kanatta daha canlılık ve garanti veriyor. Bir de 2-0'lık golün asistini yapıyor'' derken, Corriere dello Sport ''Mücadeleci hırsını tüm takıma yayıyor ve Vieri'ye ikinci golünü attıran kafa pasını veriyor'' diye yazdı. 
     La Repubblica gazetesi de ''Okan giriyor ve İnter yeniden doğuyor'' şeklinde yaptığı değerlendirmede, Türk futbolcunun sağ kanatta gereken isim olduğunu kaydetti. 
     Bu arada, istikrarlı performansıyla uzun süredir teknik direktör Hector Cuper'in değişmezi olan Emre Belözoğlu ile ilgili yer alan ifadelerde ise geçen haftalara oranla daha durgun bir oyun sergilediği yazıldı. 
     Empoli maçında 90 dakika oynayan Emre için gazetelerde ''Bundan önceki maçlarda gösterdiği performanslara oranla daha az kararlı ve orta halliydi'' yorumları yer aldı. 
     Öte yandan, Empoli maçında kaval kemiği kırılan Almeyda'nın 2 ay sahalardan uzak kalacağı, İnter'in ara transfer bitmeden yeniden bir orta saha oyuncusu arayışına başladığı bildirildi. 
     





</TEXT>
</DOC>
