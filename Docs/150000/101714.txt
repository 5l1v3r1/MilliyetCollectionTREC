<DOC>
<DOCNO> 101714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur29.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü "Yolda giderken kendimi yerde buldum" 
</HEADLINE>
<TEXT>

     Fenerbahçe ile Feyenoord Rotterdam arasında oynanacak maçı izlemek üzere gittiği Hollanda'da 3 kişinin yumruk ve tekmeli saldırısına uğrayan İstanbul Emniyet Müdürü Hasan Özdemir, ''saldırıyı, kendisini tanıyanların gözdağı vermek amacıyla yaptıkları terörist bir eylem olarak nitelendirdiğini'' söyledi. 
     Kaldığı The Westin Rotterdam Hotel'de, olaya ilişkin soruları yanıtlayan Özdemir, dün akşam üzeri birlikte olduğu heyetle yemek için restorana gittiklerini ve saat 23.30 sıralarında da çıkarak, yaklaşık 150-200 metre ilerideki otele doğru yürümeye başladıklarını anlattı. 
     Yanındaki bir arkadaşıyla farkında olmadan gruptan 15-20 metre kadar ileri gittiklerini anlatan Özdemir, şöyle konuştu 
     ''Aniden kendimi yerde buldum. Devamlı yumruk ve tekmeler vardı. Biz de kendimizi koruduk. Ardından da saldırganlar kaçtı. Elimde çanta vardı. Buna yönelik herhangi bir hareket görmedim. Bu saldırıyı, beni tanıyanların gözdağı vermek amacıyla yaptıkları terörist bir eylem olarak nitelendiriyorum. Benim şahsi tahminim bu.'' 
     
     ROTTERDAM EMNİYETİ'NİN İLGİSİZLİĞİ 
     Olaydan sonra Rotterdam Emniyeti'ne gittiklerini belirten Hasan Özdemir, ''Bayan bir polis memuru vardı. Kendimi tanıttım ve hemen bu kişilerin tevkif edilmesini istedim. Ancak bayan polis memuru, ifade alacak kişinin olmadığını, 2-3 saat sonra geleceğini söyledi. Pek bir ilgi göremedik. Bunun üzerine emniyetten ayrıldık'' dedi. 
     ''Saldırıdan dolayı herhangi bir zarar görmediğini'' ifade eden Özdemir, ''Bugün öğle üzeri Rotterdam Emniyeti'ne giderek ifademi verdim ve saldırganlardan şikayetçi oldum. Bu olayı, şahsıma yönelik terörist bir saldırı olarak görüyorum. Kesinlikle gasp olarak nitelendirmiyorum. Çünkü, çantama yönelik herhangi bir girişim olmadı'' diye konuştu. 
     





</TEXT>
</DOC>
