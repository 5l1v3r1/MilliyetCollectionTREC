<DOC>
<DOCNO> 101872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo09.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer ''2 yabancı oyuncu almak için uğraşıyoruz'' 
</HEADLINE>
<TEXT>

     Trabzonspor Kulübü Başkanı Özkan Sümer, Fenerbahçe maçı öncesinde tribünlerde bir grup taraftarın yönetim kuruluna yönelik olumsuz tezahüratlarına tepki göstererek, ''Kendine taraftar adını koyan bir kısım insanın davranışlarında sakatlığın olduğunun ve taraftar özelliğinin ise hiç olmadığının altını çizmek istiyorum'' dedi. 
     Özkan Sümer, Mehmet Ali Yılmaz Tesisleri'nde düzenlediği basın toplantısında, taraftarların kulübe sadakat ve özveri göstermesi gerektiğini söyledi. Sümer, ''Eğer, bunlar yoksa taraftar da yok demektir. Bize Yönetim taraftara sahip çık diyorlar. Bu sahip çıktan anlatılmak istenen nedir Yani yönetimin slogan atan taraftarlara sahip çıkması, onları beslemesi, onlara bilet alması... Bu insanların ihtiyaçlarını karşılamak, gerçek taraftarlara yapılacak en büyük saygısızlıktır'' diye konuştu. 
     Trabzonspor'a sevgisini katacak taraftarlara saygısızlık yapamayacaklarını da ifade eden Sümer, şöyle devam etti 
     ''Trabzonspor Yönetim Kurulu, sadakat ve özveriden yoksun olan grubu ciddi bir tehlike olarak nitelemektir. Gerçek taraftara, takımın başarısını isteyen taraftarlara minnettarız. Artık, onların öne çıkabileceği, onların sevgisini ve özverisini çok iyi değerlendirecek bir uygulama ortaya koyacağız. Bundan böyle de Trabzonspor sahasında yasal engel olmadığı sürece ticari pankartlar dışında hiçbir pankart yer almayacak. Paramparça olmak Trabzonspor'un kendi ihtiyaç, hedeflerine ve vizyonuna aykırıdır. Biz bütünlük isterken, orada ayrı grupların, ayrı anlayışla farklı mesajları vermesi düzeltilmeli.'' 
     
     2 OYUNCU TRANSFERİ 

     Özkan Sümer, transferde kadrolarına 2 yabancı oyuncu katma çabası içinde olduklarını da söyledi. 
     Sümer, şartların elvermesi halinde bu transferleri gerçekleştirebileceklerini kaydederek, ''Transferleri kadronun yetersizliğinden dolayı değil, bir kısım aksiliklere önlem almak için yapmak istiyoruz. Ancak, kulübün ekonomik çıkarlarına uygun olmasına dikkat edeceğiz. Bu oyuncu transferleri aksi halde gerçekleşmeyebilir'' diye konuştu. 
     
     ARALIK'TAKİ KONGRE 

     Trabzonspor Başkanı Sümer, aralık ayında yapılacak olağan genel kurulda başkanlık için şimdiden konuşmanın erken olacağını ifade ederek, şunları söyledi 
     ''Gelecek ne diyecek, kimleri öne geçirecek, bunu hep birlikte göreceğiz. Ancak Trabzonspor yararına olabilecek seçenekler ortaya çıkacaktır. Bu seçenekte bizim tek seçenek olmamız söz konusu değildir. Eğer böyle bir durum olursa, Trabzonspor için gerçekten sıkıntılı bir durum oluşur. Daha seçkin, genel, arayışçı bir yönetim biçimi oluşacağına inanıyorum.'' Bordo-mavili kulübün altyapıya büyük önem verdiğini de dile getiren Sümer, şöyle devam etti 
     ''İnanılmaz bir altyapı çalışmamız var. Galatasaray, Beşiktaş ve Fenerbahçe kulüplerinin son 5 yılına bakın. Altyapıdan bu takımlara katılım sağlanmamış. Ancak biz bu yıl öncesi de oyuncu katılımları sağladık. Trabzonspor, kendi kaynaklarını kullanma sürecine girmiştir. Bu övünülecek bir durumdur. 2005 yılında bu konuda kendi kaynaklarımızın ağırlıkta olduğu bir kadro oluşturacağız. 5 kıtadan aldığımız yabancı oyuncularla da kendi kaynaklarımızı bütünleştirip, evrensel bir boyut taşıyacağız.'' Kulübün ekonomik olarak iyiye gittiğini de kaydeden Sümer, ''Türkiye'de borcu küçülen tek kulübüz. Ancak borçlar küçülürken, planlarımızı da gerçekleştiriyoruz'' diyerek sözlerini tamamladı. 
     
     PRİM SİSTEMİ BELLİ OLDU 

     Öte yandan Trabzonspor'da, bu sezon futbolculara uygulanacak prim sistemi de belli oldu. 
     Kulüp Basın Sözcüsü Mehmet Ongan, iç saha galibiyetine 2,5'ar milyar lira prim, yenilgiye de 2,5'ar milyar lira ceza vereceklerini, beraberliklerde ise ceza veya prim verilmeyeceğini söyledi. 
     Ongan, dış saha galibiyetine 4 milyar lira, beraberliğine ise 1 milyar lira prim vereceklerini, yenilgide ise ceza verilmeyeceğini belirtti. Dış saha yenilgisinde, teknik direktör raporuna göre futbolculara ceza verilebilecek. 
     Mehmet Ongan, bordo-mavili takımın tüm lig maçlarında alacağı galibiyetlere aynı primi vereceklerini ve ekstra prim sistemi uygulamayacaklarını sözlerine ekledi. 
     





</TEXT>
</DOC>
