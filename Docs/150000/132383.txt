<DOC>
<DOCNO> 132383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun18.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'a Şubat ayı ortalarında saldıracak.. 
</HEADLINE>
<TEXT>

     Rus askeri kaynakları, ABD'nin, Şubat ayının ikinci yarısında Irak'a saldırmaya karar verdiğini ileri sürdüler. 
     Rus İnterfaks haber ajansı, Rus askeri kaynaklarının ABD ve müttefiklerinin Şubat ortasında Irak'a askeri operasyon başlatma kararı aldığı yönünde istihbarat elde ettiklerini duyurdu. 
     İnterfaks'ın askeri haber birimi AVN'nin, adını vermediği üst düzey Rus askeri kaynaklara dayandırdığı habere göre, ABD'nin öncülüğündeki operasyon, çok sayıda askerin konuşlandırıldığı Körfez bölgesinden başlatılacak. 
     Ajans, Rus askeri kaynaklarının istihbaratı nasıl aldıkları hakkında bilgi vermezken, bir askeri yetkilinin, ''Elde ettiğimiz bilgilere göre, operasyon Şubat'ın ikinci yarısında planlanıyor. Operasyonu başlatma kararı alındı, ancak kamuoyuna henüz açıklanmadı'' ifadesine yer verdi. 
     Rus askeri kaynakları, ABD ve müttefiklerinin Körfez bölgesinde 100 bin kadar asker konuşlandırdığını, saldırıyı başlatabilmek için sayının 150 bine çıkarılmasının beklendiğini de öne sürdüler. 
     Aynı kaynaklar, Irak'a saldırının hava, kara ve denizden yapılacağını belirterek, savaşın kısa süreceğini, bir ayda bitirilmesinin planlandığını kaydettiler. 
     





</TEXT>
</DOC>
