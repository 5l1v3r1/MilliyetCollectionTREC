<DOC>
<DOCNO> 134548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/siyaset/siy03a.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK’nın tavsiyesi bağlayıcı değil .. 
</HEADLINE>
<TEXT>

Başbakan Yardımcısı Yalçınbayır, barış şansının savaştan yüksek olduğunu söyledi 
     HAKAN ŞANLITÜRK 

     Başbakan Yardımcısı Ertuğrul Yalçınbayır, Milli Güvenlik Kurulu’nun MGK , Irak konusunda TBMM’den yetki kararı alınmasına dönük tavsiye kararının önümüzdeki hafta Bakanlar Kurulu’nun gündemine gelebileceğini söyledi. 
     Tavsiye kararının bağlayıcı olmadığını hatırlatan Yalçınbayır, "Tavsiyeler değerlendirilir. İşin boyutları ortaya konulur. Ayrıca tekliflerimizi de belirli çerçevede Bakanlar Kurulu’na arz ederiz. Bakanlar Kurulu’nda kararın oluşumuna hizmet ederiz" dedi. 
     Tarihi Kentler Birliği’nin ödül törenine katılan Yalçınbayır, barış şansının savaştan daha yüksek olduğunu söyledi. Türkiye’nin başka barış projeleri de bulunduğunu kaydeden Yalçınbayır "Başbakan ve devletin kurumları gece gündüz müzakere halindedir" diye konuştu. 
     Yalçınbayır, Irak sorunuyla ilgili hükümet ve askerler arasında tam bir uyum olduğunu vurgulayarak, "Uyumsuzluk yok. Bu tür konularda Bakanlar Kurulu sorumlu. Askerin demokrasiye saygısını ben yakınen gördüm. Fotoğraf çekiyor. Siyasilerce karara bağlanmasına yardımcı oluyor. Teknik konuları onlar daha iyi biliyor. Görüş oluşmasına büyük katkıları var. Herkes görevinin bilincinde" dedi. 
     



 SİYASET 



















</TEXT>
</DOC>
