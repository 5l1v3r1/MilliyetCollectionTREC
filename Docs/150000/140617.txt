<DOC>
<DOCNO> 140617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur12.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Yanlış hesap TBMM'den döndü..." 
</HEADLINE>
<TEXT>

     CHP Genel Başkanı Deniz Baykal, TBMM'nin geçtiğimiz cumartesi günü Başbakanlık Tezkeresi konusunda aldığı kararla tarihi bir görev yaptığını belirterek, ''Yanlış hesap TBMM'den döndü. Meclisiyle, hükümetiyle, kamuoyuyla ve medyasıyla herkes bu karar sahip çıkmalıdır'' dedi. 
     Baykal, partisinin TBMM Grup toplantısında yaptığı konuşmada sözlerine, ''Şöyle bir bakıyorum da hepinizin yüzlerinde görevini yapmış olmanın saklanamaz mutluluğunu görüyorum'' diye başladı. CHP milletvekillerinin kendi özgür iradeleriyle tarihi bir görev yaptığını ve genel kurul öncesinde yaptıkları grup toplantısında özgür tercihlerini açık ve net biçimde ortaya koyduklarını ifade eden Baykal, ''Herkes bilmelidir ki ortaya konan özgür irade bir grup dayatması değildir'' dedi. 
     TBMM'nin Cumartesi günü aldığı tarihi kararın hiçbir şaşırtıcı yanı olmadığını ve halkın yüzde 90'ının savaş karşısındaki net tavrının Meclis'e yansıdığını ifade eden Baykal, ''Böyle bir tabloyu hiçbir demokratik meclis görmemezlikten gelemez'' diye konuştu. Hükümet tezkeresinin TBMM'de görüşülmesinden önce Meclis üzerinde kurulmaya çalışılan baskıların bertaraf edildiğini ve ''Türkiye'nin iradesini TBMM kullanır'' gerçeğinin bir kez daha ortaya çıktığını belirten Baykal şunları söyledi 
     
     YENİ BİR DÖNEM... 
     ''Bu kararla Türkiye yeni bir dönemi kendi elleriyle açmıştır. Şimdi TBMM'nin bu karara layık olması ve bu kararı taşıması gerekir. Herkesin kendini bu kararın seviyesine yükseltmesi gerekir. 
     Türkiye birinci tezkereyi Meclis'ten geçirirken çok ileri bir angajmanın içine sokulmuştur. Yanlış olan Cumartesi günü alınan karar değil, Aralık ayından Cumartesi gününe kadar yapılanlardır. Ancak bundan daha büyük bir yanlış böyle bir tezkerenin TBMM'ye yeniden getirilmesidir. Eğer böyle birşey yaparsanız Türkiye'ye en büyük zararı verirsiniz. Yanlış hesap TBMM'den döndü. Bu karara layık olunmalıdır. Meclisiyle, hükümetiyle, kamuoyuyla ve medyasıyla bu karara sahip çıkılmalıdır. 
     TBMM'yi kimse bir yaz-boz tahtasına çevirmesin. Kimse TBMM'nin şerefli siciliyle oynamasın. Dünya'da Türkiye yönelik ortaya çıkan saygı yeni bir tezkere ile bir hayal kırıklığına dönüşmemelidir.'' Deniz Baykal, Türkiye'nin bin yıldır bu coğrafyada komşularıyla kardeşçe yaşadığını ve daha binlerce yıl yaşamaya devam edeceğini de belirterek, ''Kimse bizi birbirimize düşürmeye kalkmasın. Bizi rahat bıraksınlar, buralardaki zenginlikleri buradaki insanlar paylaşsın'' dedi. 
     Baykal, daha ortada savaş yokken bile bazı dayatmalarla bölgede düşmanca söylemlerin ortaya çıkmaya başladığını ifade ederek, ''Kürt-Arap-Türk çatışmasını haklı kılacak bir neden bizim nedenimiz değildir'' diye konuştu. 
     





</TEXT>
</DOC>
