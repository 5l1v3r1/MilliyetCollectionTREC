<DOC>
<DOCNO> 112766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/ekonomi/aeko.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizde 13.5 katrilyonluk kazanç vergi dışı kaldı 
</HEADLINE>
<TEXT>

Maliye’nin verilerine göre 2001 yılında yapılan denetimlerde 7.3 katrilyon lira kazanç beyan edilirken, 13.5 katrilyon lira kayıtlarda gösterilmedi 
     EKONOMİ SERVİSİ 

     Kriz, firmaları devlete daha az vergi verme gibi gayri ahlaki yollara yöneltirken, kayıtdışı üretim ve istihdamla vergi yükümlülüğü altına girmemeyi de hızlandırdı. Krizle beraber vergi kaçaklarının arttığı belirlendi. Maliye kaynaklarına dayanarak verilen bilgiye göre, 2001’de yapılan denetimlerde 7.3 katrilyon lira kazanç beyan eden mükellefler, 13.5 katrilyon lirayı ise vergilendirmekten kaçırdılar. Krizle beraber, vergi kaçağının arttığı, kayıtdışı ekonominin de alanını genişlettiği görülüyor. 
     Mustafa Sönmez’in İletişim Yayınları’ndan çıkan "100 Göstergede Kriz ve Yoksullaşma" isimli yeni kitabında, krizle birlikte vergi kaçaklarının da arttığı ifade edildi. Sönmez’in Maliye kaynaklarına dayanarak verdiği bilgiye göre, yapılan denetimlerde, bildirilen matrah ile denetimler sonucu bulunan matrah farkı kriz yılı 2001’de dehşetli boyutlarda. 
     1999’da bildirilen 1 katrilyon 999 trilyon liralık matrahı inceleyen denetmenler gerçek ile bildirilen arasında yüzde 81’lik fark bulmuşlardı. Bu oran 2000 denetimlerinde yüzde 55 idi. Ama kriz yılı denetimlerinde, yüzde 184 olarak bulundu. İncelenen matrahta vergilenecek geliri 7.3 katrilyon lira olarak bildiren şirketlerin, gerçek gelirlerinin 13.5 katrilyon lira daha fazla olduğu belirlendi. Denetlenen firmaların 1 gösterip, 2 sakladıkları, denetimler sonucu belirlendi. 
     
     Çalışan kayıtsız 
     Sönmez’in kitabında, Türkiye’nin vergi kapasitesinin düşük seyretmesinde etkili olan kayıtdışı ekonominin de krizle birlikte alanını genişlettiği öne sürüldü. İşgücü ile ilgili araştırmalar 2002’nin ilk çeyreğinde ücretlilerin yüzde 27’sinin kayıtsız çalıştırılırken ikinci çeyrekte bu oranın yüzde 31’e çıktığını ortaya koyuyor. Kaçak istihdam, işçinin gelir vergisini ödememek, firmanın kazancını vergiden kaçırmak demek. Ve bu eğilim güçleniyor. 
     
Vergi kaçağının boyutları büyüyor Yıllar Bildirilen trilyon TL Matrah trilyon TL Fark 1999 1.288 1.043 81 2000 3.621 1.987 55 2001 7.312 13.480 184      
     



 EKONOMİ 






















</TEXT>
</DOC>
