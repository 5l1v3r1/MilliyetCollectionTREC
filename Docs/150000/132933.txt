<DOC>
<DOCNO> 132933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo08.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, Da Silva'yı FIFA'ya şikayet etmekten vazgeçti... 
</HEADLINE>
<TEXT>

     Elazığspor, sezon başında Trabzonspor'dan transfer ettiği Brezilyalı oyuncu Da Silva'yı, FIFA'ya şikayet etmekten vazgeçti. 
     Kulüp ikinci başkanı İbrahim Taşel, yaptığı açıklamada, Da Silva'nın kendilerini arayarak, takıma dönmek isteğini ilettiğini söyledi. 
     Da Silva'nın, sorumluluklarını yerine getirmediği ve antrenmanlara çıkmadığı için hakkında tutanak tutarak, bu oyuncuyu FIFA'ya şikayet etmek için gerekli çalışmalara başladıklarını ifade eden Taşel, ''Ancak Da Silva bizi aradı ve takıma dönmek istediğini söyledi. Da Silva ile yarın İstanbul'da görüşeceğiz. Görüşmenin ardından Da Silva, büyük bir olasılıkla Elazığ'a dönecek. Da Silva bizim oyuncumuz, sanırım bazı yanlış anlaşmalar nedeniyle bu sorunlar yaşandı. Da Silva, Elazığ'a gelmek için Brezilya'dan yola çıktı'' dedi. 
     Elazığspor'un çok iyi bir kamp dönemi geçirdiğini ve takımın birlik ve beraberlik içinde olduğunu ifade eden Taşel, eksik mevkilere yapılan transferlerle iyi bir takım oluşturduklarını söyledi. 
     İkinci yarıda çok iyi sonuçlar alacaklarına inandıklarını kaydeden Taşel, hedeflerinin ligi orta sıralarda tamamlamak olduğunu sözlerine ekledi. 
     





</TEXT>
</DOC>
