<DOC>
<DOCNO> 110586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo08.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor Fransa'ya tur için gitti... 
</HEADLINE>
<TEXT>

     Denizlispor, FC Lorient ile yapacağı UEFA Kupası 1. tur rövanş maçı için Fransa'ya gitti. 
     Yeşil-siyahlılar, yönetici, teknik heyet ve futbolculardan oluşan 78 kişilik kafilenin yer aldığı özel uçakla, Fransa'ya hareket ettiler. 
     Teknik direktör Rıza Çalımbay, yolculuk öncesi yaptığı açıklamada, ilk maçtaki 2-0'lık galibiyetin ''iyi bir avantaj'' olduğunu, ancak deplasmandaki karşılaşmada kesinlikle bu skorun rehavetine kapılmadan mücadele edeceklerini söyledi. 
     Bu maçta herkesin elinden geleni yapacağını kaydeden Çalımbay, ''Denizli için tarihi bir maç oynayacağız. Kadrodaki herkes kariyerine yeni başarılar eklemek için hırsla mücadele verecek. Tur atlayarak döneceğimize inanıyorum'' diye konuştu. 
     Denizlispor'da sakatlığı nedeniyle kadroya alınmayan Serdal dışında, eksik futbolcu bulunmuyor. 
     Yeşil-siyahlılar, 3 Ekim Perşembe günü oynayacakları FC Lorient maçından sonra Gençlerbirliği maçı için Ankara'ya geçecek. 
     





</TEXT>
</DOC>
