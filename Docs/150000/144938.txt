<DOC>
<DOCNO> 144938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/yasam/yas02.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolsuz kahraman 
</HEADLINE>
<TEXT>

Onun kolları yok ama azmi var. Beytullah yüzmeyi bir hafta önce öğrendi ve ilk girdiği yarışmada Türkiye ikincisi oldu... 
     M. NURİ ŞİRİN Kahramanmaraş DHA 

     Kahramanmaraş’ta bir hafta önce yüzme öğrenen, kolları doğuştan olmayan 7 yaşındaki Beytullah Eroğlu, Türkiye Engelliler Yüzme Şampiyonası’nda ikinci oldu. 
     Ayaklarıyla yazı yazan, karnesi "Pekiyi"yle dolu Dulkadiroğlu İlköğretim Okulu 1-B sınıfı öğrencisi 7 yaşındaki Beytullah Eroğlu, bir haftalık eğitimden sonra dün Kahramanmaraş Kapalı Yüzme Havuzu’nda yapılan Türkiye Engelliler Yüzme Yarışması’na katıldı. 
     Dünya ve Avrupa Şampiyonu milli güreşçi Şeref Eroğlu’nun kuzeni olan küçük Eroğlu, serbest stilde 50 metreyi 2 dakika 29 saniyede yüzerek ikinciliği elde etti. 
     Yüzmeyi çok sevdiğini ama bir hafta öncesine kadar hiç denemediğini belirten minik Beytullah, şunları söyledi "Engellilerin de yüzebildiğini görünce ben de başladım. Bundan sonraki hedefim milli takıma girip ülkeme başarılar kazandırmak." 
     
     Azmine hayranım’ 
     Yüzme Milli Takımı Antrenörü Osman Çullu da küçük yüzücünün azmine hayran kaldığını belirterek, şöyle konuştu "Kahramanmaraş’tan önceki yıllarda bir ayağı olmayan Ali Uzun gibi milli sporcular çıktı. Beytullah’ın da gelecekte büyük başarılar kazanacağına inanıyorum." 
     


YAŞAM 

























</TEXT>
</DOC>
