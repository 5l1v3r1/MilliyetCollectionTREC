<DOC>
<DOCNO> 137817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/dunya/dun02.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok iddia 
</HEADLINE>
<TEXT>
İran, K. Irak’a girdi 
Financial Times, Iraklı Şii muhaliflerin oluşturduğu ağır silahlı 5 bin kişilik Bedr Tugayı’nın Tahran’ın emriyle K. Irak’a girdiğini bildirdi. Pentagon haberi doğruladı 
     DIŞ HABERLER SERVİSİ 

     Dünya iş çevrelerinin nabzını tutan İngiliz "Financial Times" gazetesi, İran’da üslenen Iraklı Şii muhalif gruba mensup 5 bin kişilik bir gücün Süleymaniye’nin Derbendihan bölgesinden Kuzey Irak’a girdiğini ve olası bir savaşa hazırlık olarak cephe oluşturduğunu öne sürdü. 
     5 bin kişinin ağır silahlar dahil her türlü ekipmanla donatılmış olduğunu iddia eden Financial Times, bu gücün, İran’ın başkenti Tahran’da üslenen Iraklı Şii muhalif grup "Irak İslam Devrimi Yüksek Konseyi" SCIRI’nin lideri Ayetullah Muhammed Bakır El Hekim tarafından gönderildiğini yazdı. ABD Savunma Bakanlığı’nın bir yetkilisi, gelişmelerden haberdar olduğunu söyledi. 
     
     Yönetimin temsilcisi 
     Financial Times, El Hekim’e bağlı Bedr Tugayı’na mensup 5 bin kişilik askeri gücün, İran Devrim Muhafızları tarafından eğitilip silahlandırıldığını ve İran yönetiminin temsilcisi sayılabileceğini öne sürdü. 
     Bedr Tugayı’nın 2 ay öncesine kadar İran’ın güney kesiminde konuşlandığını kaydeden gazete, birliğin daha sonra K. Irak’ta Celal Talabani’nin liderliğini yaptığı Kürdistan Yurtseverler Birliği’nin KYB kontrolündeki bölge sınırına kaydırıldığını belirtti. 
     
     Halkın Mücahitleri’ne önlem 
     Gazeteye göre, üst düzey bir İranlı yetkili, Bedr Tugayı’nın harek tını İran İslam Cumhuriyeti’ne karşı silahlı mücadele veren ve Saddam tarafından desteklenen Halkın Mücahitleri Örgütü’nün Kuzey Irak’a sevk edilmesine karşı alınan bir önlem olarak niteledi. Türkiye’nin de K. Irak’ta asker bulundurduğunu yazan gazete, ABD’nin aylar önce bölgeye özel komandolarını sokmaya başladığını hatırlattı. 
     Gazete, değişik gruplara mensup askerlerin K. Irak’a girmesinin Irak’ın bölünmesine yol açabileceğine dair ABD ve Arap ülkelerinin kaygı duymaya başladıklarına dikkat çekti ve "İran böyle bir gücü Irak’a sokmakla Irak’ın yeniden şekillendirilmesi sırasında söz hakkının gözardı edilemeyeceğinin altını çiziyor" yorumunda bulundu. 



 DÜNYA 














</TEXT>
</DOC>
