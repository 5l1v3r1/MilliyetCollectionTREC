<DOC>
<DOCNO> 137928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun27.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye'siz askeri seçenekleri tartıyor 
</HEADLINE>
<TEXT>

     Deniz Arslan bildiriyor - Amerikan askerlerinin geçiş izni için Türkiye'den kısa sürede cevap bekleyen ABD'nin, bu cevabın gecikmesi veya olumsuz çıkmasına karşı, olası Irak harekatında devreye sokulmak üzere askeri planlamalar üzerinde çalıştığı belirtiliyor. 
     Amerikan askerlerini Türkiye'deki üslere yerleştirmeden Irak'a kuzeyden yapılacak harekatın çok zorlaşacağını belirten Amerikalı yetkililer, Türkiye'siz seçeneğin, ''daha fazla risk'' taşımakla birlikte gerçekleştirilebilir olduğuna işaret ediyor. 
     ABD Savunma Bakanı Donald Rumsfeld de dün, ''daha çok yardım daha kolay iş, daha az yardım daha zor iş anlamına geliyor'' demişti. Beyaz Saray Sözcüsü Ari Fleischer da, Türkiye'nin olumsuz karar vermesi durumunda da ABD'nin, askeri hedeflerini yerine getirebilecek güçte olduğunu söylemişti. 
     
     KUZEY IRAK'A KARGO UÇAKLARIYLA ASKER NAKLİ 
     Amerikan askeri planlamacılar, Irak'a olası harekatta Türkiye'nin Amerikan askerlerine geçiş izni vermemesi durumunda, kuzey cephesini açmak için binlerce Amerikan askerinin ABD Hava Kuvvetleri'nin kargo uçaklarıyla Kuzey Irak'a indirilmesi çözümü üzerinde duruyor. 
     Askeri yetkililer, C-17 kargo uçaklarının, ilkel iniş alanlarına, hatta otoyollara bile kolaylıkla iniş yapabilecek durumda olduğunu belirtiyorlar. C-17'lerle asker taşınmasından önce helikopterlerle bölgede güvenlik keşfinin, sınırlı sayıda Amerikan askeri tarafından yapılması öngörülüyor. Bazı uzmanlara göre, Türkiye sınırından Irak'a girmek yerine doğrudan Irak'a asker indirmek, özellikle hızlı hareket imkanı bakımından daha avantajlı bulunuyor. Bu planın en büyük dezavantajı ise havayoluyla yüklü sayıda asker ve ağır askeri teçhizatın taşınmasının zor oluşuyla özetleniyor. 
     Başka bir seçeneğin ise Amerikan askerlerinin, Irak'ın güneyindeki Kuveyt'ten girerek kuzeye geçmesi olduğu söyleniyor. 
     Askeri gözlemcilere göre, Türkiye'nin Amerikan askerlerinin geçişini reddetmesi, ABD için, Suudi Arabistan'daki askeri üssün önemini artıracak. Özellikle Kuzey Irak içine askerlerin havayoluyla indirilmesi bakımından Suudi Arabistan seçeneğinin önemi artacak. 
     





</TEXT>
</DOC>
