<DOC>
<DOCNO> 139142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun17.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski CİA Başkanı "ABD, Irak'tan sonra Suriye ile ilgilenmeli" 
</HEADLINE>
<TEXT>

     Amerikan Merkezi Haberalma Teşkilatı'nın CIA eski başkanlarından James Woolsey, ABD'nin Irak'tan sonra Suriye ile ilgilenmesi gerektiğini bildirdi ve Suriye'nin Lübnan'dan çekilmesi için baskı yapılmasını tavsiye etti. 
     1989-1992 arasında başkanlık yapan George Bush döneminde CIA başkanı olan Woolsey, Avusturya gazetesi Die Presse'de yayınlanan demecinde, ''Irak'ta başarılı bir rejim değişikliğinden sonra Suriye ile ilgilenmeliyiz'' ifadesini kullandı. 
     Woolsey, ''Suriyelilerin Lübnan'dan çekilmesi ve Hizbullah'a verdiği desteğin son bulması için yoğun baskı uygulamamız gerekiyor. Böylece bir taşla iki kuş vurmuş oluruz, bu bir taraftan İran'ı zayıflatır, çünkü Hizbullah İran'ın elindeki bir oyuncak, diğer taraftan da İsrail ile Filistin arasında barışı kolaylaştırır'' görüşünü savundu. 
     İran'daki Molla rejiminin zaten zayıfladığını belirten Woolsey, ''Lübnan'ın güneyi teröristler ve Hizbullah'tan bağımsız bir serbest bölge haline geldiğinde, demokratik olacağını umduğumuz yeni bir Filistin yönetiminin İsrail ile geçici uzlaşma ya da barış anlaşmasına varması daha inanılır görünüyor'' ifadesini kullandı. 
     ABD Dışişleri Bakanı Colin Powell, 12 Şubat'ta yaptığı açıklamada, Suriye'nin terörizmle mücadeleye verdiği desteğin ABD'nin, Hizbullah'a destek verdiği için bu ülkeyi eleştirmeyeceği anlamına gelmediğini söylemişti. 
     





</TEXT>
</DOC>
