<DOC>
<DOCNO> 126410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sonspo17.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Noel tatili transfere sekte vurabilir... 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, ara dönemde Türkiye'den oyuncu transfer edebileceklerine ihtimal vermediğini açıkladı. 
     Türkiye'de tüm takımların büyük bir yarış içinde olduğunu söyleyen Dürüst, ''Herkes ya ligde üst sıraları hedefliyor, ya da küme düşmeme mücadelesi veriyor. Bu dönemde hiçbir takım iyi oyuncusu elinden çıkarmak istemez'' dedi. 
     Dürüst, Türk oyunculara talip olmaları halinde fiyatların da bir anda yükseldiğine dikkat çekerek, bunun da transferi zorlaştıran başka bir etken olduğunu vurguladı. 
     Bir oyucunun aynı dönemde iki kez transfer yapamayacağına da dikkat çeken Ali Dürüst, ''Transfer edeceğiniz futbolcunun kulübünden de rızasını almak zorundasınız. Kulüplerde oyuncularını vermek istemiyor'' şeklinde konuştu. 
     Ali Dürüst, yurt dışından transfer arayışlarının da sürdüğünü ancak, henüz birşeyin net olmadığını belirtirken, gelen Noel tatilinin de transfere sekte vurabileceğini söyledi. 
     Aston Villa'da sorunlar yaşayan Alpay ile herhangi bir görüşmesinin bulunmadığını da belirten Dürüst, bu transfer konusunda girişiminin olmadığını anlattı. 
     Ali Dürüst, takımdan ayrılmak istediğini ve kulüp arayacağını ifade eden Felipe ve Sarr'ın durumları hakkında ise, ''Takımdan ayrılmanın bazı prosödürleri var. Bugünden konu ile ilgili yorum yapamam'' demekle yetindi. 
     





</TEXT>
</DOC>
