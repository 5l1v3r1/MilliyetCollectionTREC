<DOC>
<DOCNO> 147338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sontur12.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''Powell'ın ziyareti, gecikmiş bir ziyarettir'' 
</HEADLINE>
<TEXT>

     CHP Genel Başkanı Deniz Baykal, ABD Dışişleri Bakanı Colin Powell'ın Türkiye'ye yaptığı ziyareti, ''gecikmiş bir ziyaret'' olarak nitelendirdi. 
     Baykal, TBMM'nin daha önce aldığı kararları anımsatarak, Türkiye'nin karadan da askeri harekatın bir parçası haline dönüştürülmemesine özen gösterilmesi gerektiğini vurguladı. Baykal, Powell'ın ziyaretinin ardından TBMM kararlarının dışında bir gelişme yaşanıp yaşanmayacağını dikkatle izleyeceklerini belirtti. 
     CHP Lideri Baykal, partisinin genel merkezinde düzenlediği basın toplantısında, Irak savaşı ve Türkiye'nin izlediği politikaya ilişkin değerlendirmelerde bulundu. 
     TBMM'nin Irak'taki askeri harekatla ilgili olarak daha önce aldığı kararları anımsatan Baykal, Türkiye'nin ABD'ye hava koridoru açarak katkı vermeyi kabul ettiğini, ancak kara coğrafyası kullanılmasının TBMM kararıyla reddedildiğini söyledi. 
     Baykal, TBMM'nin kara coğrafyasının kullandırılmamasına ilişkin kararının ne kadar yerinde olduğunun yaşanan gelişmelerle ortaya çıktığını ifade ederek, şöyle konuştu 
     ''Savaşın masa başında planlandığı gibi rahat ve kolay gerçekleşmeyeceği, bu savaşın çok ağır bir insani bedelinin bulunduğu yaşanarak ortaya çıkmıştır. Bu bedelin çok önemli siyasi gelişmelere yol açabileceği de artık anlaşılmaya başlanmıştır. 
     Türkiye'nin bu savaşa karışmama konusunda belli bir özen, dikkat sergilemiş olmasının, kendisi, bölge ve dünya açısından fevkalade sorumlu, yapıcı, doğru bir karar olduğu yaşanan gerçeklerle ortaya çıkmıştır. 
     Türkiye'nin kara coğrafyasını ABD askerlerine açmayı reddederek takınmış olduğu tavrın, önemli bir müttefikimiz olan ABD ile Türkiye arasındaki ilişkiyi tehdit edeceği doğrultusundaki değerlendirmelerin ciddi bir temeli olmadığı da yaşanan gerçeklerle ortaya çıkmıştır. Devletler arasındaki ilişkiler, kızgınlıkla, tepkiyle, duygusallıkla şekillenmez. Devletler arası ilişkiler, soğukkanlılıkla, akılla, mantıkla karşılıklı yararla, bugün ve yarın hesabıyla şekillenir. Bunu herkesin bilmesi lazım bizim de bilmemiz lazım. Müttefiklerimizle ilişkilerimizin, onların her söylediğini, her an kabul ederek geliştirileceğini zannetmek büyük hatadır.'' 
     
     POWELL'IN ZİYARETİ 

     CHP Genel Başkanı Baykal, kara coğrafyasının kullandırılmamasına yönelik kararın, Türkiye'nin stratejik değerinin azalmasına değil, artmasına yol açtığını vurguladı. 
     Baykal, dış politikada heyecan ve telaşa yer olmadığını, sabırlı, soğukkanlı bir siyasetle Türkiye ve bölgeye en yararlı katkının verileceğini anlattı. 
     Irak'a askeri harekatın planlanması aşamasından başlayarak, ABD'nin Türkiye ile ilişkilerinin tatmin, memnun edici bir düzeyde gelişmediğine işaret eden Baykal, olayın en başından beri ABD'nin, Türkiye'yi planları ve projeleri konusunda ayrıntılı bir şekilde bilgilendirmediğini, bunun da bazı kuşkulara yol açtığını belirtti. 
     ABD Dışişleri Bakanı Colin Powell'ın Türkiye'ye ziyaretinin, gecikmiş bir ziyaret olduğunu ifade eden Baykal, sözlerini şöyle sürdürdü 
     ''Daha başlangıçta bu konuları Türkiye'nin üst düzeyde dinleme, değerlendirme şansına sahip olması ihtiyacı vardı. Ama gecikmiş de olsa, ABD Dışişleri Bakanı Türkiye'ye gelmiş bulunuyor. Bu ziyaret ne ölçüde bu bölgedeki operasyonun, nihai hedefleri, kapsamı ve askeri harekat sonrası aşamalarıyla ilgili ayrıntılı bir bilgilendirmeye yardımcı olmuştur bunu bilemeyiz. '' 
     
     ''TEDİRGİNLİK, SİYASİ İNŞA DÖNEMİNE YANSIMASIN'' 

     Baykal, TBMM'nin daha önce aldığı kararlarla, Türkiye'nin ABD ile işbirliği çerçevesinin şekillendiğini yineleyerek, ''Powell'ın ziyaretinden sonra, TBMM'nin reddettiği kara coğrafyası işbirliğini ikame eden bir anlayışın ortaya çıkıp çıkmayacağı dikkatle izlenmeye değerdir'' dedi. 
     Türkiye'nin her türlü insani işbirliğine hazır olduğunu ifade eden Baykal, ancak Türkiye'nin karadan da askeri harekatın bir parçası haline dönüştürülmemesine özen gösterilmesi gerektiğini vurguladı. 
     Baykal, Irak harekatı süresince Kuzey Irak'taki yerel güçlerin taleplerinin Türkiye'nin güvenlik ihtiyaçlarının önüne geçirilmesinin ciddi bir tedirginliğe yol açtığını belirterek, ''Umut ediyoruz, bu tedirginlik askeri harekat sonrasındaki yeniden siyasi inşa dönemine yansımaz'' diye konuştu. 
     Savaşın bölgede yayılma ihtimaline karşı dikkatli davranılmasının zorunluluğuna dikkat çeken Baykal, harekatın en kısa sürede noktalanması ve yeni dönemin yönlendirilmesinde uluslararası kuruluşların etkin rol oynaması gerektiğini söyledi. 
     





</TEXT>
</DOC>
