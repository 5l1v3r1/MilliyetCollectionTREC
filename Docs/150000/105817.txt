<DOC>
<DOCNO> 105817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/siyaset/asiy.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şerefsizliktense suça razıyım... 
</HEADLINE>
<TEXT>

"Ecevit’in talimatı dışında tek kuruş harcanmadı" diyen Özkan, belgeleri saklamasının suç olduğu yorumlarına bu sözlerle yanıt verdi 
     SERPİL ÇEVİKCAN Ankara 

     YTP kurucusu Hüsamettin Özkan, hakkında basına sızdırılan "örtülü ödenekten menfaat sağladığı" iddialarına tepkisini sert bir biçimde sürdürdü. Özkan, belgeleri saklamasının suç olduğu yorumlarına, "Şerefsizliktense suça razıyım. Her kuruşun hesabını veririm" dedi. 
     Özkan’ın istifasından kısa süre önce örtülü ödenekten 2.7 trilyon liralık bir ödeme imzalatmak istediği yolundaki iddialarla ilgili tartışmalar dün de sürdü. Örtülü ödenek kullanımı ile görevlendirildiği 42 ay boyunca biriken bütün belgeleri sakladığını tekrarlayan Özkan, söz konusu belgeleri imha etmeyip elinde tutmasının suç olduğu yolundaki değerlendirmelere de şu yanıtı verdi "Ben suça razıyım, şerefsizliktense suça razıyım. Beni bilirler. Sayın Başbakan’ın bilgisi dışında hiçbir şey yapmadım. Birtakım yalan yanlış iddialarla töhmet altında bırakıp sonra da susmak ne demek Tek bir kuruşun bile hesabını veririm. Yine söylüyorum, belgeleri istesinler açıklayayım. İddiaları neyse söylesinler. Ben belgelerle cevap vermeye hazırım." 
     Edinilen bilgiye göre, Özkan yakın çevresine, bazı mihraklar tarafından "usulsüzlük" gibi gösterilmeye çalışılan olayın rutin bir işlem olduğunu ve işlemi Ecevit’in bildiğini söyledi. 
     
     "Biz sızdırmadık" açıklaması 
     Başbakanlık’tan dün yansıyan iddialarda ise Özkan’ın istifasından bir gün önce örtülü ödenekten büyük çaplı bir ödeme yapılması talimatının Ecevit’e imzalatılmak istendiği bilgisi yer aldı. Başbakanlık Basın Merkezi’nden dün yapılan iki cümlelik açıklamada da, "Son günlerde bazı gazetelerde eski Başbakan Yardımcısı Sayın Hüsamettin Özkan ile ilgili olarak çıkan haberlerle Başbakanlığın herhangi bir ilgisi yoktur" ifadesine yer verildi. 
     
Bahçeli Belgeleri niye eve götürdün      ÖNDER YILMAZ 

     MHP Genel Başkanı Devlet Bahçeli, dün, Isparta’da hakkında örtülü ödenek incelemesi başlatılan Hüsamettin Özkan’ın belgelerin elinde olduğuna ilişkin açıklamasını değerlendirdi. Konunun tartışılarak değil, Başbakanlık bünyesi içinde karşılıklı görüşmelerle değerlendirilmesinde yarar olduğunu belirten Bahçeli, "Resmi evraklar Başbakanlık’ta olmalı ama buna neden ihtiyaç hissetmiş, onu da sormak lazım" dedi. 
     



 SİYASET 















</TEXT>
</DOC>
