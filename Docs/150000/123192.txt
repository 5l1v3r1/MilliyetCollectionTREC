<DOC>
<DOCNO> 123192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/07/son/sontur07.html </URL>
<DATE> 2002/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Patriği Mutafyan, AB için İtalya'da... 
</HEADLINE>
<TEXT>

     Türkiye Ermenileri Patriği Mesrob Mutafyan, Türkiye'nin AB'ye üyeliğine destek aramak için sürdürdüğü ''iyi niyet gezileri'' çerçevesinde İtalya'ya gitti. 
     Mutafyan, Roma'ya hareketinden önce Atatürk Havalimanı'nda yaptığı açıklamada, İtalya'da Papa Jean Paul ve devlet temsilcileriyle görüşmelerde bulunacağını belirterek, ''AB'nin bir Hıristiyan kulübü olarak değil bir ortak değerler topluluğu olduğunu vurgulayarak, 12 Aralık'ta Vatikan'ın da katkısını isteyeceğiz'' dedi. 
     İyi niyet gezileri çerçevesinde Danimarka, İngiltere ve Fransa'da yaptığı temaslarda Türkiye'nin lehinde bir ortam olduğunu gözlemlediğini ifade eden Mutafyan, şunları söyledi 
     ''Türkiye'nin zaten Avrupa içinde olduğu yaklaşımı var. Ancak, kriterler ve Kıbrıs konusu üzerinde duruyorlar. Ben diplomat değilim. Daha çok dini açıdan yaklaşarak burada dinlerin ve çeşitli dinlere mensup cemaatlerin yan yana uyum içinde yaşadığını, Türkiye'nin Müslüman bir ülke ancak laik olduğunu ve Türkiye'nin AB'ye girişinin de her şeyden önce Avrupa'yı kültürel açıdan zenginleştireceğini vurguluyoruz.'' 
     





</TEXT>
</DOC>
