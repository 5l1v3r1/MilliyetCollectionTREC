<DOC>
<DOCNO> 148161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo11.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Ali Tandoğan'a sahip çıktı 
</HEADLINE>
<TEXT>

     Denizlispor Teknik Direktörü Rıza Çalımbay, spor kamuoyunun ağır eleştirileriyle karşı karşıya kalan futbolcusu Ali Tandoğan'a sahip çıkarak, ''Yaptığı yanlış, ama bunlar futbolda var. Dünya Kupası maçlarında da gördük'' dedi. 
     Çalımbay, hafta sonunda oynanan Beşiktaş-Denizlispor karşılaşmasında girdiği ikili pozisyon sırasında İbrahim'in elmacık kemiğinin kırılması nedeniyle Ali Tandoğan'ın tepki aldığını hatırlatarak, maç sonrası Beşiktaş yöneticilerinin yaptığı açıklama ve değerlendirmelerin çok abartılı olduğunu savundu. 
     Sahada puan için mücadele verdiklerini ve zaman zaman sertliklerin yaşandığını, Beşiktaş karşısına ''Birkaç futbolcuyu sakatlayalım'' gibi çirkin bir düşünceyle çıkmadıklarını kaydeden Çalımbay, şöyle konuştu 
     ''Biz, sadece Beşiktaş'a değil, hiçbir takıma karşı böyle bir anlayışta olmadık, olmayız. Tamam, Ali Tandoğan'ın İbrahim'e yaptığı yanlış. Ama bunlar futbolda var. Dünya Kupası maçlarında da gördük. Kendisi İbrahim'i arayıp özür diledi. Gidip kendisini ziyaret de edecek. Ali'yi bu harekete, yenik oynamanın ve Denizli'de elendiğimiz kupa maçının stresi de itmiş olabilir. Ali, benim Ümit Milli Takım'dan beri tanıdığım bir futbolcu. Bugüne kadar rakibine kasıtlı bir hareketini görmedim. Onu eleştirenler, önce onun kişiliğini bilmeli.'' Beşiktaşlı yöneticilerin, maç sonrası, Ersen Martin'in de sert oynadığını iddia ettiğini anımsatan Çalımbay, ''Oysa sakatlığın meydana geldiği ikili mücadelede Ersen'e faulü yapan Ahmet olmuştur. Atışı da biz kullandık'' dedi. 
     





</TEXT>
</DOC>
