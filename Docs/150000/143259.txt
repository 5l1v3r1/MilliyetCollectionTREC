<DOC>
<DOCNO> 143259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur18.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri, Nusaybin Garı'nda... 
</HEADLINE>
<TEXT>

     ABD askerleri, Mardin'in Nusaybin ilçesindeki Garda inceme yaptılar. 
     Edinilen bilgiye göre, ABD askerlerinden oluşan 10 kişilik grup, Nusaybin Garı'na gelerek, yetkililerden bilgi aldı. Garda bir süre inceleme yapan ABD'liler, fotoğraflar çektikten sonra buradan ayrıldılar. 
     Bu arada, Nusaybin Sanayi Sitesi'ni kiralayan ABD'lilerin burayı ''Lojistik Destek Merkezi''ne dönüştürme çalışmaları sürüyor. ABD askerleri ve firma işçilerinin helikopter pisti hazırlık çalışmaları bugün de devam etti. 
     İskenderun'dan dün akşam trenle getirilen malzemeler ise indirilerek, Mardin Serbest ve Organize Sanayi bölgelerinde kiralanan depolara yerleştiriliyor. 
     
     DİYARBAKIR'DAKİ ''BASIN MERKEZİ'' 
     Öte yandan, Güneydoğu Anadolu Bölgesi'nde görev yapacak gazetecilerin, Diyarbakır Dedeman Oteli'nde Koordinatör Valiliği'nce oluşturulan ''Basın Merkezi''ne akreditasyon yaptırmalarının gerektiği bildirildi. 
     Olası harekat durumunda Koordinötar Valiliği bünyesinde yer alan Diyarbakır, Batman, Mardin, Şırnak, Van ve Hakkari'de görev yapacak yerli ve yabancı basın mensuplarına, ''Basın Merkezi''ne akreditasyon işlemi yaptırdıktan sonra izin verileceği kaydedildi. 
     





</TEXT>
</DOC>
