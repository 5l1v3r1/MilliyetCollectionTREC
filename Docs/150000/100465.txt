<DOC>
<DOCNO> 100465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/yasam/yas05.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İki çete İstanbul’un orta yerinde vuruştu 
</HEADLINE>
<TEXT>
Regata’da haraç savaşı 
Haraç almak için gittikleri barda rakip çeteyle karşılaşınca silaha davranan zorbalar Bakırköy’ü kan gölüne çevirdi 
     ŞAKİR AYDIN, M. AKİF ERDEM İstanbul 

     İstanbul Bakırköy sahilindeki eğlence merkezi Regata’da, iki grup arasında haraç yüzünden çıkan silahlı çatışmada Gökmen Dinçer 24 hayatını kaybetti, dört kişi de yaralandı. 
     Fatih İnal Koç ve adamları ile cezaevinde bulunan Ahmet Bektaş’ın adamları dün saat 03.00 sıralarında Laubali Bar’da karşılaştı. Haraç isteme yüzünden kavgaya tutuşan iki grup kısa süre sonra silahlara davrandı. 
     Ortalık bir anda savaş alanına dönerken iki çete arasındaki silahlı çatışma otoparka kadar devam etti. 15 dakika kadar süren çatışmada Gökmen Dinçer hayatını kaybederken, Fatih İnal Koç, Metin Alptekin, İsmail Dalkıran ve Murat Atalay yaralandı. 
     
     Hepsi sabıkalı 
     Olaydan sonra gözaltına alınan 3 kişiden Erdal Çeçen’in üzerinden ruhsatsız silah çıktı. Çeçen’in adı, yine Regata’da 7 Temmuz 2001’de Emniyet Amiri Hamza Turan Ayberk’in, yaralanması olayına karışmıştı. Yaralılardan Fatih İnal Koç’un, çete elebaşı olduğu gerekçesiyle 2000 yılında Organize Suçlar Şube Müdürlüğü’nce gözaltına alındığı, hakkında İstanbul DGM’de dava açıldığı belirtildi. Ayağından yaralanan İsmail Dalkıran da, Haznedar’da esnafı korkutarak çıkar sağladığı iddiasıyla gözaltına alınmış ve tutuklanmıştı. 
     



 YAŞAM 




















</TEXT>
</DOC>
