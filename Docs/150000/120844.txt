<DOC>
<DOCNO> 120844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/siyaset/siy04.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Leyla Zana için değişiklik olmaz 
</HEADLINE>
<TEXT>

Adalet Bakanı Cemil Çiçek, "Leyla Zana ya da Öcalan için Avrupa istedi diye, değişiklik yapamayız. AB olmasa da demokratikleşme adımları atmaya mecburuz" dedi 
     GÖKÇER TAHİNCİOĞLU Ankara 

     Adalet Bakanı Cemil Çiçek, AB’ye uyum kapsamında hazırlanan demokratikleşmeye yönelik 36 maddelik paketi, "Bunlar AB için ya da teröristbaşı için değil, kendimiz için yapılan değişiklikler. Şahıslarla işimiz yok. Tayyip Erdoğan için değişiklik yapılmayacak da, Avrupa istedi diye Abdullah Öcalan için mi yapılacak AB’nin samimiyetini göreceğiz" sözleriyle değerlendirdi. 
     Düzenlemelerin 12 Aralık’a kadar yasalaşamayabileceğini dile getiren Çiçek, "Ancak önemli olan Türkiye tarafından da genel kabul gören bu konuların arkasında siyasi iradenin güçlü bir biçimde durduğunun saptanmasıdır. AB düşüncelerinde samimi mi, işi yokuşa mı sürüyor göreceğiz" dedi. 
     
     Zana için değil 
     Yapılan değişikliklerin kişiye mahsus değişimler olmadığını söyleyen Çiçek şöyle konuştu "Erdoğan’ın yasakları söz konusu olduğunda dünya ayağa kalkacak. Leyla Zana ya da Öcalan için Avrupa istedi diye, değişiklik mi yapacağız Bu olmaz. Hükümet programında da, seçim beyannamesinde de anlattık. Hiç AB olmasa da, Türkiye Avrupa ülkesi olmasaydı da, demokratikleşme açısından bazı adımları atmaya mecburuz. Bunlar bizim halkımız için yapılan şeyler. Yoksa, değişiklik kişilere yarıyor dendiğinde, bu değişiklikten yana olanlar bile karşı çıkabilir" diye konuştu. 
     Yargının hızlandırılması ve Siyasi Partiler Yasası konusunda çalışmalar yapılması için bürokratlarına talimat verdiğini belirten Çiçek, "Bizde Siyasi Partiler Yasası seçim dönemlerinde gündeme gelir. Bundan sonra objektif kriterler belirlenecek. Başsavcı davayı açacak, Anayasa Mahkemesi kararını verecek. Ancak bu bir olaydan sonra olmayacak. Örneğin, bir partiye Hazine yardımı verilmemesi cezasının hangi nedenlerle olabileceğini belirleyeceğiz. Herşey ortada olacak" dedi. 
     



 SİYASET 













</TEXT>
</DOC>
