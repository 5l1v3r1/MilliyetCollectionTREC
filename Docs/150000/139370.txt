<DOC>
<DOCNO> 139370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/yazar/gunes.html </URL>
<DATE> 2003/02/27/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Faizler ne zaman düşecek 
</HEADLINE>
<TEXT>

     Faizleri düşürmede hep talep yönünde çözümler aranıyor. Yani kamunun açığı kapatılmaya çalışılıyor. Doğru politika bu olsa bile, bu yeterli görülemez. Arz yönlü de çözümler üretmek gerekiyor. 
     Öncelikle Hazine’nin borç yönetimi konusunda daha aktif olması gerekiyor. Çünkü bono piyasasını sadece Hazine’nin borç senetleri oluşturuyor. Yani piyasa son derece sığ. Oysa derinleşme sağlansa, hem faizlerdeki oynaklıklar azalacak, hem de gerektiğinde Hazine daha fazla borçlanabilecek. Bu konuda Hazine’ye, Merkez Bankası ve BDDK’ya ayrı ayrı görevler düşüyor. 
     Kamunun 150 milyar doları aşan borcu bulunuyor. Bunun iç piyasaya olan kısmı ise 43 - 44 milyar dolar kadar. Oysa İMKB’deki bono piyasasında genellikle günde 500 milyon dolar kadar işlem oluyor. Yani neredeyse yüzde 1’i kadar. 
     Hazine sürekli bir "borçlanamama fobisi" yaşıyor. Gereksiz zamanlarda aşırı borçlanarak faizlerin yükselmesi pahasına borçlanıyor, yahut da "hazır talep varken" diye aşırı iştah gösteriyor. Piyasalar da Hazine’nin bu zaafiyetini görüyorlar. Piyasadaki sığlık o denli egemen ki, ihale günleri bankalar manipülasyonla faizleri yukarı çekebiliyor, Hazine de bunu güzelce seyrediyor 
     Öte yandan, geçen yıl Hazine’de bir risk yönetimi birimi back office kurulacağı açıklanmıştı. Gelişmeler ne oldu, hala bilinmiyor. Üstelik Hazine bono ikinci piyasasında da front office aktif olacaktı. 
     BDDK’ya gelince. BDDK gelişmeleri zorlayarak, etkin ölçekte banka sağlama konusunda, hala başarı sağlayamamış görünüyor. Küçük boyuttaki bankalar hem verimsiz, hem de karsız oluyor. Para kazanamayan bankalar ise Hazine’den yüksek faizle bono satması talebinde bulunuyor. 
     Arz yönüne gelince. Merkez Bankası kısa vadeli enflasyonu önlemede temel araç olarak görüyor. Gerçi iki yıldır Merkez Bankası enflasyon hedeflemesine geçeceğini söylüyor ve bir türlü buna cesaret edemiyor. Bu yılın enflasyon hedefi yüzde 20. MB nezdindeki gecelik para piyasasında ise faizler yüzde 44. Yani bileşik bazda, nominal faizler yüzde 55 civarında. MB bunu nasıl açıklıyor, bilemiyoruz. Ya Hazine’yi sevmiyor, ya da bono alan bankaları çok seviyor. İkisinden biri olsa gerek. 
     MB, savaş risklerine ve enflasyon beklentilerinin ardına sığınmamalı. Bu faizin tutar tarafı kalmamıştır. Faizleri düşürmede MB’nin izlediği ürkek tutum, ne yazık ki beklentileri olumsuz yönde etkilemektedir. Çünkü bu piyasalara risk olduğu sinyalini vermektedir. 
     Öyle anlaşılıyor ki, MB gecelik faizleri ancak savaş sonrası indirecektir. Ancak 6 aydır yüksek olan faizler böylelikle giderek reel olarak daha yüksek hale gelecektir. MB hiç olmazsa, ara sıra faizleri birer ikişer düşürseydi, beklentiler ters yönde oluşmazdı. 
     
     







Amerika’ya güvenilir mi 


Köyceğiz’de askere giden gençlere sevgi gösterisi... 


Güney problemi 


Kürtlere silah’ krizi sonunda bitti 


Savaşa karşıyım ama... 


Savaşı unut, düğüne bak 


Savaşın nefesi 


Bugün savaşa gidiyoruz 


Faizler ne zaman düşecek 


Irak savaşı değil Kuzey Irak savaşı 


Zor unlu karar... 


Eğer David Hotham bugünleri görseydi 


Savaş tezkeresi 


Neden kalkınmış tek Müslüman ülke yok 


Haysiyet’ çok önceden gitti 


UND’de 1 milyon mark’ depremi 


</TEXT>
</DOC>
