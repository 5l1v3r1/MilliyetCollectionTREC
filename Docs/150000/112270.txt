<DOC>
<DOCNO> 112270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur04.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışverişe kalabalık çıkmayın, cüzdanınız dolu kalsın... 
</HEADLINE>
<TEXT>

     Gereksiz alışveriş yaparak aile bütçesinin sarsılmaması için toplu alışverişlere kalabalık çıkılmaması öneriliyor. 
     Doğru alışveriş alışkanlıklarına sahip olmak, özelllikle orta gelir düzeyine mensup ailelerin ay sonuna sıkıntısız ve borçsuz çıkabilmeleri açısından büyük önem taşıyor. 
     Farklı ürün ve markaların rekabet ettiği piyasada daha çok satış için, sürekli alışverişleri teşvik edici tanıtımlara maruz kalan tüketicinin, ihtiyaç dışı ürünlere yönelmemesi gerekiyor. 
     Türk Standartları Enstitüsü Bölge Müdürlüğü Belgelendirme Müdür Vekili Mehmet Ali Göksel, tüketicilere farklı alanlarda çeşitli ürün seçenekleri sunan alışveriş merkezlerinin tüketimi teşvik ettiğini söyledi. 
     Alışverişlerde ailelerin ''ayaklarını yorganlarına göre uzatmalarını'' sağlayacak yöntemler belirlemelerinin önemine işaret eden Göksel, alışverişten önce hazırlanacak ihtiyaç listelerinin dışına çıkılmaması için önceden alınacak malların listesinin çıkarılması gerektiğini ifade etti. 
     Satın alınacak malların ihtiyaç önceliğine göre tespit edilmesinin ay içinde yaşanabilecek maddi sıkıntıların önüne geçmede etkili olacağını kaydeden Göksel, şöyle konuştu 
     ''Alışverişe mümkün olduğu kadar tek kişinin çıkması, gereksiz harcamaları önler. Ailece çıkılan alışverişler, herkesin farklı ilgi alanları ve talepleri olması nedeniyle uzun süreceği gibi, fazladan harcamaları da beraberinde getirecektir. Anne ve babalar çocuklarını kıramayacakları için renkli ve moda markaların ürünlerini almak zorunda kalabilirler. Alışveriş için en uygun zaman ise marketlerin en tenha olduğu gün ve saatlerdir. Kalabalık marketlerdeki ortamlar alışverişi özendirdiği için kısa sürede poşetleri doldurur.'' Alışverişin aceleye getirilmemesi gerektiğini belirten Göksel, pahalı ürünleri sakin kafayla seçmek ve benzerleri ile fiyat ve kalite farkını kıyaslamak için zamana ihtiyaç olduğunu vurguladı. 
     Kredi kartı ile alışverişin önemli bir kolaylık olmasına rağmen iyi kullanılmadığında bütçede önemli gediklere yol açabileceğini anlatan Göksel, çok sayıda kredi kartına sahip olmanın da gereksiz alışveriş alışkanlığını körükleyebileceğini belirtti. 
     Akşamları ailece gezmek ve zaman geçirmek için alışveriş merkezlerinin ve çarşıların içinde bulunan mekanların tercih edilmesinin hiç hesapta yokken önemli harcamaların sebebi olabileceğini vurgulayan Göksel, bu tür akşam gezileri için tüketmeye yönelik tanıtım ve reklamların bulunmadığı farklı mekanların seçilmesinin doğru olacağını dile getirdi. 
     





</TEXT>
</DOC>
