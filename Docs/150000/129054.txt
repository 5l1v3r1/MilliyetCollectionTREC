<DOC>
<DOCNO> 129054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sondun16.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ı 1,5 yıl boyunca işgal etmeyi planlıyor... 
</HEADLINE>
<TEXT>

     Amerikan yönetiminin, Saddam sonrası ''demokratik Irak''ı yönetme planlarının son rötuşlarını yapmakta olduğu bildirildi. 
     New York Times gazetesinin yazdığına göre, planlarda Amerikan ordusunun Irak'ta en az 1.5 yıl kalması öngörülüyor. 
     Bu sürede bölgede güçlü bir Amerikan varlığının gerekli olduğunu iddia eden gazeteye göre, muhtemelen BM'nin atayacağı sivil bir yöneticinin başkanlığında Irak ekonomisi yönlendirilecek, okullar inşa edilecek, siyasi kurumlar yeniden oluşturulacak, yardım programları geliştirilecek. 
     Askeri mahkemelerde sadece önde gelen Iraklı yöneticiler yargılanacak, petrol tesisleri hızla elden geçirilecek ve imar çalışmalarının finansmanı burdan sağlanacak. Saddam aleyhinde çalışan ve çalışacak olan görevliler ''ödüllendirilecek.'' Kimliğini belirtmediği yetkililere dayanan gazete, Amerikan yönetiminin olası savaşta petrol alanlarını nasıl koruyacağının hesaplarını da yapmakta olduğunu yazdı. 
     Gazete, Beyaz Saray'ın, Irak'ı istila etmeden önce geçici hükümet kurma fikrini ise şimdilik rafa kaldırdığını öne sürdü. 
     Washington Post gazetesi de Amerikan ordusunun Irak'ı istila etmek için 100 binden fazla karacı askeri devreye sokacağını yazdı. 
     Savunma yetkililerine ve uzmanlara dayanan gazete teknoloji, ateş gücü, manevra ve hava üstünlüğüne sahip Amerikan ordusunun, sayısal üstünlük de istediğini kaydetti. 
     





</TEXT>
</DOC>
