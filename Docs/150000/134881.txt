<DOC>
<DOCNO> 134881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur19.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet savaş yetkisi için bu hafta meclise başvuracak 
</HEADLINE>
<TEXT>

     Başbakan Abdullah Gül, asker gönderme ve Türkiye'de yabancı askerlerin konuşlanmasına ilişkin tezkerelerin muhtemelen bu hafta içinde TBMM'ye geleceğini bildirdi. 
     Başbakan Abdullah Gül, beraberinde AKP Grup Başkanvekilleri Salih Kapusuz ve Eyüp Fatsa ile Dışişleri Bakanlığı Müsteşarı Uğur Ziyal ve Başbakanlık Dış İlişkiler Danışmanı Gürcan Türkoğlu ile birlikte, CHP Genel Başkanı Deniz Baykal'ı TBMM'deki makamında ziyaret ederek Irak konusunda bilgilendirdi. CHP grup başkanvekilleri Oğuz Oyan, Haluk Koç ve İstanbul Milletvekili Şükrü Elekdağ'ın da hazır bulunduğu görüşme 1 saat 35 dakika sürerken, görüşmenin son yarım saatinde Gül ve Baykal baş başa görüştüler. 
     Görüşmenin ardından bir açıklama yapan Başbakan Gül, Irak ile ilgili olarak kritik bir dönemden geçildiğine işaret ederken, Baykal'a Irak konusunda Türkiye'nin hangi noktada olduğunu ve yaşanan son gelişmelerle ilgili bilgi verdiğini aktardı. Asker gönderme ve Türkiye'de yabancı asker konuşlandırma konularında bu hafta TBMM'ye tezkere gönderilmesinin muhtemel olduğunu söyleyen Gül, Anayasa'nın 92. Maddesine göre asker gönderme ve yabancı asker konuşlandırılması yetkisinin TBMM'de olduğunu anımsattı. 
     Başbakan Gül, konunun barış içinde halledilmesi için Türkiye'nin üzerine düşeni yaptığını, kendisinin de hala barış umudunu koruduğunu belirtirken, ancak Türkiye'nin çıkarlarını da düşünmek zorunda olduklarını vurguladı. Gül, Türkiye'yi hazırlıklı hale getirmenin hükümetin sorumluluğunda olduğunu da kaydetti. 
     Gül, Baykal'a Irak konusunda olup bitenlerle ilgili bilgi verdiğini, geçirilen aşamaları anlattığını yineleyen Gül, Kurban Bayramı öncesinde muhtemelen yetki konusunun Meclis'e geleceğini kaydetti. Irak konusunda hükümetin kendi sorumluluğunun bilincinde olduğunu dile getiren Gül, "Şüphesiz ki savaş olmasın diye sürdürdüğümüz çabaları herkes biliyor. Bu konuda Türkiye kadar çaba gösteren başka bir Ülke, lider, hükümet yoktur. Ben hala barış imkanının varlığına inanıyorum. Ama Türkiye'nin de çıkarlarını düşünmek zorundayız. Türkiye en kötüsü için tedbir alacaktır" diye konuştu. 
     Deniz Baykal ise yaptığı kısa açıklamada, Türkiye için önem taşıyan konularda iktidar muhalefet arasındaki ilişkiye dikkat çekerken, bu anlayışı Başbakan Gül'ün sürdürmesinden duyduğu memnuniyeti dile getirdi. "Türkiye kritik bir noktada" diyen Baykal, Türkiye'nin önünde alınması gereken tarihi kararlar bulunduğunu vurguladı. Bu tarihi kararlar öncesi durum değerlendirmesi yapmanın, içinde bulunulan durumla ilgili somut bilgileri paylaşmanın önemine değinen Baykal, bu kararları iktidar ve muhalefetin bir birini anlayarak, paylaşarak alması gerektiğini söyledi. 
     





</TEXT>
</DOC>
