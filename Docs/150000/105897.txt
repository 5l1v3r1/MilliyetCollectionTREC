<DOC>
<DOCNO> 105897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko06.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, yatırım harcamalarında "aslan payı"nı aldı... 
</HEADLINE>
<TEXT>

     Kamu kesiminin son 11 yıllık dönemde yaptığı yatırım tutarı, 2001 yılı fiyatlarıyla 90 katrilyon 147 trilyon lirayı bulurken, Türkiye'nin en büyük kenti olan İstanbul 3 katrilyon 870 trilyon lira ile en büyük payı aldı. 
     Devlet Planlama Teşkilatı DPT verilerine göre, 2001 yılı fiyatlarıyla, 1990-2001 döneminde en fazla yatırım yapılan yıl, 9 katrilyon 94 trilyon lira ile ''1993 yılı'' oldu. 
     1992 yılında da 8 katrilyon 748 trilyon liralık yatırım yapılırken, 2001 yılında yatırımlar için yapılan harcama 6 katrilyon 569 trilyon lirada kaldı. 
     Bu dönemde en az yatırım gerçekleştirilen yıl ise 4 katrilyon 826 trilyon lira ile 1995 yılı oldu. 
     
     İL BAZINDA YATIRIMLAR 
     İl bazında bakıldığında en fazla yatırımı alan İstanbul'u, 3 katrilyon 206 trilyon lira ile Ankara, 2 katrilyon 326 trilyon lira ile de İzmir takip etti. 
     1 katrilyon 705 trilyon lira ile Bursa 4'üncü en fazla yatırım alan il olurken, GAP projesinin yürütüldüğü Şanlıurfa 5'inci, Muğla da 6. sırada yer aldı. 
     
     YATIRIM FAKİRİ İLLER 
     Buna karşılık son 11 yıllık dönemde en az yatırım yatırım alan iller sıralamasında ilk 5 ili, 1990'lı yılların ortalarında il olanlar oluşturdu. 
     1996 yılından itibaren bu yana yatırım programında yer alan Kilis'e yapılan yatırım tutarı 12.1 trilyon, 1993 yılından buyana programda yer alan Ardahan'da 15.7 trilyon, 1996 yılından beri programda yer alan Yalova'da ise 17.4 trilyon lirada kaldı. 
     Bu arada, muhtelif iller kapsamında 57 katrilyon 13 trilyon liralık yatırım gerçekleştirildi. 
     





</TEXT>
</DOC>
