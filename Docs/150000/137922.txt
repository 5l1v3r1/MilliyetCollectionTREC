<DOC>
<DOCNO> 137922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sondun21.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Türkiye'den bugün yanıt bekliyor... 
</HEADLINE>
<TEXT>

     ABD Dışişleri Bakanı Colin Powell, üslerin kullanılması karşılığında ABD'nin yardım önerisini kabul edip etmediği konusunda Türkiye'den bugün yanıt beklediklerini açıkladı. 
     Powell, gazetecilere yaptığı açıklamada, ABD'nin ekonomik yardım önerisinin, ''yapabilecekleri en yüksek öneri'' olduğunu söyledi. 
     Bugünün sonunda Türkiye'den yanıt beklediklerini kaydeden Powell, yardım önerileriyle ilgili olarak, ''Yapacak başka yaratıcı şeyler olabilir, ancak geldiğimiz durum bizim tavanımız. Türklerden, gün bitmeden bir yanıt bekliyorum. Bunun dışında söyleyecek bir şeyim yok'' dedi. 
     Amerikan basınında, yönetimin Türkiye'ye hibe olarak 6 milyar dolar ve 15 ila 20 milyar dolar arasında kredi önerdiği, Türkiye'nin ise hibe olarak 10 milyar dolar talep ettiği haberleri yer alıyor. 
     ABD, olası Irak savaşında kullanılmak üzere Türkiye'ye asker konuşlandırmak için gereken kararın TBMM'ye bir an önce getirilmesini istiyor. 
     
     TÜRKİYE'NİN HABERİ YOK 

     Dışişleri Bakanı Yaşar Yakış, ABD Dışişleri Bakanı Colin Powell'ın Türkiye'den bugün yanıt bekledikleri şeklindeki açıklamasıyla ilgili olarak, ''süre bitiminden haberi olmadığını'' söyledi. 
     Yakış, Dışişleri Bakanlığı'ndan çıkışı sırasında basın mensuplarının Powell'ın son açıklamasını hatırlatması üzerine, ''Ben duymadım, benim böyle bir süre bitiminden haberim yok'' diye konuştu. 
     ABD'nin Türkiye'ye 48 saat süre verdiği yönünde daha önce çıkan haberlerin anımsatılması üzerine de Yakış, şunları söyledi 
     ''48 saat süre bitimiyle sınırlı herhangi bir şeyden haberdar değilim. ABD'den bize bir şey gelmiş de, 48 saat içinde bizden yanıt bekledikleri bir şey yok.'' 
     
     YAKIŞ "TEZKEREYİ TUTAN BİZ DEĞİLİZ" 

     Dışişleri Bakanı Yaşar Yakış, Türk topraklarında yabancı kuvvet bulundurulmasına ilişkin tezkereyi tutanın kendileri olmadığını belirtti. 
     Yakış, Dışişleri Bakanlığı'nda, söz konusu tezkerenin TBMM'ye ne zaman geleceğinin sorulması üzerine, şu yanıtı verdi 
     ''Tezkereyi tutan biz değiliz. Her alandaki istişareler sona ererse, o zaman tezkereye temel teşkil edecek olan hususlar ortaya çıkacak demektir.'' Türkiye için 48 saat gibi bir sürenin hiçbir zaman mevzu bahis olmadığını belirten Yakış, iki ülke arasında süren askeri görüşmelerin bugünkü bölümünün iptal nedeninin sorulması üzerine de, bu görüşmelerde askeri konuların teknik bölümlerinin konuşulduğunu hatırlattı. Yakış, görüşmelerin, ABD heyetinin teknik konulara ilişkin bir talimatı alamaması nedeniyle yapılamadığını bildirdi. 
     Yakış, ''Sıkıntı yaşanmıyor, bir yerlerde tıkanıklık varmış gibi bir hava hissetmiyorum'' diye konuştu. 
     
</TEXT>
</DOC>
