<DOC>
<DOCNO> 147375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/guncel/gun02.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel’de barış’ yok 
</HEADLINE>
<TEXT>

Brüksel’de toplanan NATO ve Avrupa Birliği’ne üye dışişleri bakanları toplantısında taraflar, "öpüşse" de barışma tam olarak sağlanamadı 
     GÜVEN ÖZALP Brüksel 

     NATO ve Avrupa Birliği AB dışişleri bakanları bir yandan Atlantik’in iki yakasında belirginleşen derin fikir ayrılıklarını gidermeye çalışırken, bir yandan da savaş konusunda belirleyemedikleri ortak tutumu savaş sonrası için sağlamaya çalıştı. Yoğun bir diplomasi trafiği yaşanan toplantılar sırasında taraflar arasında belirgin bir yumuşama sağlansa da "barış" için halen uzun bir yol olduğu net bir şekilde ortaya çıktı. 
     Powell’ın toplantıların yanı sıra gerçekleştirdiği 20’den fazla ikili temasta Avrupalı meslektaşlarından aldığı ortak mesaj, "Irak’ta Saddam Hüseyin rejimi devrildikten sonra Birleşmiş Milletler BM başrolde olmalı" oldu. Ancak Powell’ın bu yönteme sıcak yaklaştığını söylemek oldukça zor. Powell, temasları sırasında BM’nin bazı siyasi roller üstlenebileceğini belirtirken, "başrolün" BM’ye verilmesine karşı olduğunu net bir şekilde açıkladı. Powell, BM’ye bir rol düşeceğini ancak bunun niteliğinin belirlenmesi gerektiğinin altını çizerken, "Belirleyici rolü koalisyon güçleri oynayacak" dedi. 
     
     Kolay bir süreç değil 
     Powell, AB’li meslektaşlarının isteklerini tam anlamıyla karşılamaktan uzak kalırken, Birlik bakanları da ABD’nin, "savaş sonrası Irak’ta NATO’ya rol" isteğini temkinli karşıladı. Powell’ın "En azından itiraz eden olmadı" yönündeki sözleri de bu rolün kabulünün kolay bir süreç olmayacağının göstergesi olarak algılandı. 
     
     Gül’den sitem 
     Toplantılarda Türkiye’yi temsil eden Dışişleri Bakanı Abdullah Gül, meslektaşlarına sitem etti. Farkına varmadan yapılsa da sorumsuzca demeçlerden kaçınılmasını isteyen Gül, "Sanki Türkiye, Irak’ı işgal ediyormuş gibi bir görüntü yaratıldı. Bu müttefiklik anlayışına uymuyor. Bu açıklamaların bize büyük zararı oldu" dedi. Gül, Kuzey Irak’ın PKK - KADEK açısından eğitim alanı olmasına izin verilmeyeceği mesajını müttefiklere iletti. 
     


GÜNCEL 
































</TEXT>
</DOC>
