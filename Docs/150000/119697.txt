<DOC>
<DOCNO> 119697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sondun02.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı'ndan Müslümanlara iftar... 
</HEADLINE>
<TEXT>

     ABD Dışişleri Bakanı Colin Powell, önde gelen Müslüman Amerikalılara iftar yemeği vererek, ülkesinin İslam dünyasıyla ilişkilerini ilerletmek istediğini söyledi. 
     İftardaki konuşmasını ''Ramadan Kerim'' sözleriyle başlayan ve aynı sözlerle bitiren Powell, ABD'nin dini ve etnik kökenler açısından bir hoşgörü ülkesi olduğunu söyledi. Powell, ''Jamaikalı göçmenlerin çocuğu olan Hıristiyan bir dışişleri bakanı, yani ben, burada kökenleri Asya, Afrika, Avrupa, Ortadoğu ve Latin Amerika'ya dayanan Müslüman Amerikalılar için bir iftar veriyorum. Bu ülkemizin çok sesliliğinin bir ifadesidir'' dedi. 
     Dışişleri Bakanı Powell, ''Eğitimcilerden gazetecilere, siyasetçilerden din adamlarına kadar, İslam ülkelerinden daha fazla kişiyi ABD'de ağırlamak istiyoruz. Afganistan'ın dağlarından, Bosna'nın vadilerine Afrika'nın ovalarından Asya'nın ormanlarına kadar Müslüman ortaklarımızla birlikte çalışarak, dünyada barış, refah ve özgürlüğü ilerletmeye çalışıyoruz'' diye konuştu. 
     ABD'de dışişleri bakanları, her Ramazan'da Müslüman Amerikalılar için iftar düzenlerken Başkan George Bush da geçen yıl ve bu yıl Washington'daki Müslüman ülkelerin büyükelçilerine iftar verdi. 
     Bush, son konuşmalarında İslam dinini eleştiren fanatik Hıristiyan din adamlarına karşı çıkarak, İslam'ın bir barış dini olduğunu ve İslam ile terörün ayrı tutulması gerektiğini söylemişti. 
     





</TEXT>
</DOC>
