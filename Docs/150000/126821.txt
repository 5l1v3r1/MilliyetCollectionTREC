<DOC>
<DOCNO> 126821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo08.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'ın gol yükünü Ümit İnal çekti... 
</HEADLINE>
<TEXT>

     Ligin ilk bölümünü 12. sırada tamamlayan Altay'da, 9 gol kaydeden Ümit İnal, takımının gol yükünü çeken oyuncu oldu. 
     Sezona ligde kalabilmek hedefiyle başlayan siyah-beyazlılar, 18 maçta 10 yenilgiye uğrarken, 3 beraberlik ve 5 galibiyetle topladığı 18 puanla, 12. sıraya yerleşerek devreye umutlu girdi. 
     Geçen sezon devre arasında Göztepe'den alınan 35 yaşındaki Ümit İnal, siyah-beyazlı forma altında adeta ikinci baharını yaşarken, rakip filelere yolladığı 9 golle takımının en çok gol atan oyuncusu oldu. Transferin gözde ismi Sinan da 5 gol kaydederken, Oktay 3, İbrahim ve Ahmet 2, Çağdaş, Effa, İnanç ve Fatih de 1'er gol kaydetti. 
     Teknik direktör Ümit Turmuş'un ''riskli oyun anlayışı'' nedeniyle zaman zaman farklı skorlu yenilgilere uğrayan ve ligin ilk bölümünde kalesinde 39 gol gören siyah-beyazlılar ''Ligin en çok yiyen takımı'' oldu, buna karşılık 25 golle en çok gol atanlar arasında 7. sıraya yerleşti ve ligde kalma savaşı veren takımlar arasında en çok gol atan ekip olarak dikkati çekti. 
     Altay, 18 maçlık bölümde ''centilmen'' kimliğiyle ön plana çıktı. İstanbulspor karşılaşmasında ikinci sarı karttan oyun dışında kalan Çağdaş, siyah-beyazlıların kırmızı kart gören tek oyuncusu oldu. Bununla birlikte Altaylı futbolcular toplam 42 sarı kart gördü. 
     Siyah-beyazlılarda sol kanatta görev yapan Murat Karakoç, yapılan tüm lig maçlarında forma giydi. Genç oyuncu, 17 karşılaşmada ilk 11'de sahaya çıktı, Galatasaray maçında da Tahir'in yerine 61. dakikada oyuna girdi. Altay'ın savunmasındaki genç yeteneği Ahmet Çağıran, kart cezası nedeniyle forma giyemediği Adanaspor maçı dışında, tüm maçlarda 90 dakika oynadı. 
     İnanç 16, Çağdaş 15, Chameni 14, Sinan 13, Aytekin ve İbrahim 10 karşılaşmada ilk 11'de yer alan diğer istikrarlı oyuncular olarak göze battı. 
     En çok golü atan Ümit İnal ise 8 maçta ilk 11'de sahaya çıktı, 2 karşılaşmada sonradan oyuna dahil oldu, toplam 769 dakika oynayarak 9 golü kaydetti. 
     Siyah-beyazlılarda, 1559 dakikayla Murat Karakoç ''en fazla'' 18 dakikayla da Adnan Demirel, 'en az'' süre oynayan futbolcu oldu. Ligin ilk bölümünde 23 değişik oyuncu görev aldı. 
     Altay savunmasında Ahmet-Çağdaş ikilisi 14 karşılaşmada beraber görev yaptı. Kalede ise Altay-Ramazan rekabeti yaşandı. Malatyaspor deplasmanında kaleci Altay ilk yarıda 5 gol yiyince yerini ikinci yarıda Ramazan'a bıraktı. Toplam 39 golün 23'nü Altay, 16'sını Ramazan yedi. Altay 945, Ramazan ise 675 dakika oynadı. 
     Altay, en farklı skorlu yenilgiye 6-0 ile Malatyaspor deplasmanında uğradı. Siyah-beyazlılar deplasmanda Samsunspor'u ve İzmir'de Göztepe'yi 4-2, Denizlispor'u da 3-1 yenerek en farklı skorlu galibiyetlerini aldı. 
     Siyah-beyazlı ekibin Kamerunlu oyuncuları ilk bölümde bekleneni veremedi. Bunlardan Chameni, 14 maçta ilk 11'de sahaya çıktı. Effa 4, Buba da yalnızca 1 maçta ilk 11'de görev alabildi. 

     
</TEXT>
</DOC>
