<DOC>
<DOCNO> 121831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo06.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepli futbolcu Viola Takım, bu yıl daha başarılı... 
</HEADLINE>
<TEXT>

     Gaziantepspor'un gol krallığında iddialı oyuncusu Brezilyalı Viola, takımın bu yıl başarılı olacağını belirterek, ''Çünkü bu yıl daha hırslı ve iyi kadroya sahibiz. Dedikodu ve sorun yok, bu nedenle başarılıyız'' dedi. 
     Birinci Süper Ligi'nde bu yıl 2. sezonunu geçiren ve 13 haftada attığı 9 golle gol krallığında vatandaşı Washington ile yarışan Viola, futbolu Gaziantepspor'da bırakmak istediğini söyledi. 
     Brezilya Milli Takımı'na dek yükseldiği bir dönemde İspanya ve Portekiz'in birçok ünlü takımında top koşturduğunu kaydeden Viola, şu değerlendirmeyi yaptı 
     ''Her ülkenin insanları çok farklı. Güler yüzlü, gülmeyen, somurtan insanlar olabiliyor. Ben birçok ülke gördüm ama Türk insanı kadar sıcak kanlısını, yüzü güleni görmedim. Türk insanı çok içten, çok duygusal. Duygularıyla hareket ettiği için de psikolojik durumunu hemen ortama yansıtabiliyor. Türkiye'ye ilk geldiğimde taraftarlarımız o kadar sıcak davrandı ki, her geçen bana sarılıp öpürüyordu, önce garip geldi. Daha sonra bunun Türk insanın sevdiğine karşı gösterdiği karakteristik özelliği olduğunu anladım.'' 
     
     ''ADETA YENİDEN DOĞDUM'' 
     Türkiye'de adete yeniden doğduğunu, kendini daha genç hissetmeye başladığını anlatan Viola, takımının kolektif futbol oynaması dolayısıyla gol krallığında iddiasının bulunmadığına dikkati çekti. 
     ''Bizde önemli olan kimin gol attığı değil, takımın aldığı sonuçtur. Bir maçta 3 gol atmışım ama takımım yenilmişse ne anlamı var'' diyen Viola, şöyle devam etti 
     ''Kendimiz için değil, takımın başarısı için oynuyoruz. İşte başarının sırrı burada yatıyor. Fırsatçı bir yapım var, ceza alanı içinde gol pozisyonunda çok ani davranışlar yaparak kaleciyi yanıltabilirim.'' 
     
     ''WASHINGTON'A ÜZÜLDÜM'' 
     Vatandaşı, Fenerbahçeli Washington'u Brezilya'dan da iyi tanıdığını, birçok maçta karşı karşıya geldiklerini ifade eden Viola, sözlerini şöyle sürdürdü 
     ''Bu sezon benim gibi 9 gol atan Washington'un kalbinden rahatsızlığını duyduğumda çok üzüldüm. Kendisine geçmiş olsun dileklerimi iletiyorum. Washington'un sigarası, gece yaşamı ve alkolü yok. Futbola aşık bir insan. Umarım futbol hayatı bitmemiştir ama eğer bir futbolcunun kalbinde sorun varsa işi zor demektir. Washington'un yerinde olmak istemezdim. Türkiye'ye yeni yeni alışıyor ve gollerini atmaya başlamıştı. Bu durum Fenerbahçe'nin forvet hattını da çok etkileyecektir.'' Viola, bu sezon sakatlık ve cezalı duruma düşmemesi durumunda 25 golü geçeceğine inandığını sözlerine ekledi. 
     





</TEXT>
</DOC>
