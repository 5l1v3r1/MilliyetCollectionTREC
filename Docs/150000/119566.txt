<DOC>
<DOCNO> 119566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo16.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcular İtalya maçıyla ilgili iddialı konuştular... 
</HEADLINE>
<TEXT>

     A Milli Futbol Takımı oyuncuları, 20 Kasım Çarşamba günü İtalya ile yapacakları hazırlık maçı öncesi iddialı konuştu. 
     Kamp yaptıkları otele gelişlerinde basın mensuplarının sorularını yanıtlayan futbolculardan Fatih, her maçı aynı ciddiyetle oynadıklarını belirterek, ''İtalya iyi bir takım. Onları yenmeliyiz. Hazırlık maçlarında zayıf rakiplere karşı konsantre olamadığımız doğru değil. Sadece şanssızlık. Bu ciddi bir hazırlık maçı ve daha iyi olacağız'' dedi. 
     Serhat ise İngiltere maçı öncesi güçlü bir takımla hazırlık maçı oynayacak olduklarına dikkat çekerek, İtalyanlar'ın kalitesinin belli olduğunu, İngiltere karşılaşması öncesi bu mücadeleyi kazanıp moral bulmak istediklerini anlattı. 
     Milli takıma çağırılmanın çok güzel bir duygu olduğunu da vurgulayan Serhat, ''Burada oynamak mutluluk veriyor. Kulüp takımı ve milli takımda çok maç yapmamız performansımızı olumsuz etkilemiyor. Çok oynamamız bizim için daha iyi'' şeklinde konuştu. 
     Yıldıray da İtalya ile iyi bir maç yapacaklarını ifade ederek, rakiplerini yenmeyi çok istediklerini söyledi. 
     Milli takımda başarılı bir orta alan bulunduğunu belirten Yıldıray Baştürk, ''Çok maç yapmak performansımızı düşürmüyor. Milli takımdan en iyi şekilde kulüp takımlarımıza da dönüyoruz'' derken, Emre Aşık ise İtalya ile hazırlık maçı da olsa ciddi bir karşılaşma oynayacaklarını ve İngiltere maçı öncesi İtalya'yı yenmelerinin motivasyonlarını artıracağını kaydetti. 
     





</TEXT>
</DOC>
