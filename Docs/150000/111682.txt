<DOC>
<DOCNO> 111682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur21.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "AK Parti din eksenli bir parti değildir" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''AK Parti, din eksenli bir parti değildir. AK Parti, dini istismar etmeye gayret edenlerin karşısında abidedir'' dedi. 
     Erdoğan, Zafer Meydanı'nda, halka hitap etti. 
     Türkiye'nin 3 Kasım seçimlerinin ardından bir değişim ve dönüşüm yaşayacağını ifade eden Erdoğan, yoksulluğun, yokluğun, emekli maaşlarında kuyruk beklemenin milletin kaderi olmadığını kaydetti. 
     Ülkede ''zulüm çeken halkın, kendisine bunları yaşatanlardan sandıkta hesap sorması gerektiğini'' kaydeden Erdoğan, kendisiyle ilgili de pek çok hesap yapıldığını ve iftira kampanyaları yürütüldüğünü iddia etti. Ancak her fırsatta millet için bedel ödemeye hazır olduğunu söylediğini belirten Erdoğan, ''Tayyip'e uzanan eller kırılsın'' diye slogan atan vatandaşları, ''Kırılmasın'' diyerek susturdu. 
     ''Bizi yok etmeye gelenler, bizde hayat bulacaktır'' diyen Erdoğan, ''Biz, Mevlana'yız, Yunus'uz, Pir Sultan Abdal'ız, Ferhat'ız, Şirin'iz. 'Alma mazlumun ahını, çıkar aheste aheste' diyerek geliyoruz. 'Zalimin zulmü varsa mazlumun Allah'ı vardır' diyerek geliyoruz'' diye konuştu. 
     Egemen ve otoriter yapının hakim olduğu bir ortamda, yapıcı ve şefkatle iktidara yürüdüklerini ifade eden Erdoğan, iktidar olmaları halinde işsizlik, yüksek enflasyon gibi, halkın belini kıran sorunları çözeceklerini söyledi. 
     Türkiye'de bir demokrasi mücadelesi verdiklerini, ancak demokrasinin tüm gayretlere rağmen ''lafta kaldığını'' anlatan Erdoğan, ''Vatandaşa ifade özgürlüğü lafta var, uygulamada yok. Eser işte karşınızda'' diye konuştu. 
     
     BAŞÖRTÜSÜ 
     Vatandaşın kendisine her fırsatta ''Başörtüsü ne olacak '' diye sorduğunu kaydeden Erdoğan, şöyle konuştu 
     ''Bu soru, Türkiye'nin yüzde 99'unun sorunudur. AK Parti'ye sorarken, bunu DSP'ye de ANAP'a da 'erkekçe, ürkekçe' diyen MHP'ye de soracaksınız. AK Parti, din eksenli bir parti değildir. AK Parti, dini istismar etmeye gayret edenlerin karşısında abidedir. Dini yaşarız ama istismar etmeyiz. Din, lekesizdir. Müslüman olarak bizim dinimize bir leke atmaya kimsenin hakkı yoktur. İnancı sebebiyle başını örten kızımız ve kardeşimiz kadar, başı açık gezen kardeşimize de saygı duymak zorundayız. Havayı germeye kimsenin hakkı yok. Birbirimizi sevmeliyiz. Başı açık ve örtülü hepimiz sevmeliyiz. Şekilci olmaktan vazgeçmeliyiz. Bu yolları açmalıyız, yolları tutmaya kimsenin hakkı yok. İlmin önünü tıkayanlar, kendi önlerini tıkarlar. AK Parti olarak bu sorunların önünü açacağız.'' İlin sorunlarına da değinen Erdoğan, iktidara gelmeleri halinde şehirde bor enstitüsü kurmayı vaat etti. 
     Konuşmasında hükümeti de eleştiren Erdoğan, seçilme yaşını 25'e çekeceklerini, böylece gençlere ülke yönetimine ortak olma fırsatı tanıyacaklarını kaydetti. 
     





</TEXT>
</DOC>
