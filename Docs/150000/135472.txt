<DOC>
<DOCNO> 135472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko09.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella... Chavez ekonomide yeni düzenlemelere gitti... 
</HEADLINE>
<TEXT>

     Muhaliflerinin kendisine karşı düzenledikleri genel grevi iki ay sonunda yenilgiye uğratan Venezüella Devlet Başkanı Hugo Chavez döviz piyasasına yeni düzenlemeler getirdi. 
     Chavez, dövizde sabit kur uygulamasına geçildiğini bildirerek, 1 ABD Doları'nın 1.596 alış 1.600 Bolivar satış kuruna sabitlendiğini açıkladı. Venezüella hükümeti grev yüzünden döviz rezervlerinin erimesi üzerine 22 Ocak'ta döviz ticaretini yasaklamıştı. O tarihte 1 ABD Doları 1,8 Bolivar'dan işlem görüyordu. 
     Devlet Başkanı Chavez döviz işlemlerinin gözetiminden sorumlu yeni bir devlet organı oluşturulduğunu kaydederek, Döviz Yönetim Komisyonu adı verilen beş kişilik bu yeni organın kimlere döviz tahsis edileceğini belirlemede tek yetkili olacağını ifade etti. 
     Venezüella'nın ekonomik egemenliğini savunmak için yeni önlemler aldıklarını söyleyen Chavez, temel ihtiyaç mallarının fiyatlarının da dondurulduğunu belirtti. 
     Venezüella Devlet Başkanı, grev yüzünden rezervlerin aşınması nedeniyle devletin elinde ülkenin 10 aylık ithalatını karşılayacak miktarda döviz kaldığını kaydederek, hükümetin önceliğinin dış borç ödemelerini ve temel ihtiyaç maddelerinin sağlanmasını aksatmamak olduğunu ifade etti. 
     Venezüella'nın grev yüzünden 1.23 milyar dolarlık bir erime gösteren döviz rezervlerinin şu anda 11.26 milyar dolar olduğu kaydediliyor. 
     
     MUHALEFET KORKUYOR 
     Yeni düzenlemeler Venezüella iş dünyasında kaygıyla karşılandı. 
     Sol görüşlü Devlet Başkanı'na karşı greve katılan muhalif iş adamları para piyasasına getirilen yeni düzenlemelerin ''cezalandırma aracı'' olarak kullanılmasından korkuyor. 
     Döviz tahsisine yeni düzenlemeler getiren hükümetin bu yolla greve katılan şirketlerin döviz talebini karşılıksız bırakabileceği söyleniyor. 
     Önlemlerin ''ekonomik sabotajcıları'' hedeflediğini söyleyen Devlet Başkanı Chavez de ''darbe kışkırtıcılarına tek bir dolar bile yok'' sözleriyle bu korkuları haklı çıkarıyor. 
     





</TEXT>
</DOC>
