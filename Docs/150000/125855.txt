<DOC>
<DOCNO> 125855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko12.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB'dan Hükümet'e rapor 
</HEADLINE>
<TEXT>

     Türkiye Odalar ve Borsalar Birliği TOBB hükümete sunduğu raporda, dalgalı kur uygulamasına devam edilmesini, aşırı dalgalanma halinde Merkez Bankası'nın kararlı müdahalelerde bulunmasını istedi. 
     TOBB yönetiminin, hafta içinde gerçekleştirdiği ziyaretlerde, Cumhurbaşkanı, Başbakan, bakanlar ile TBMM'de grupları bulunan partilerin genel başkanlarına sunduğu rapor, ''Genel Görüş ve Çözüm Önerileri, Türkiye Geleceğini İstiyor bildirgesi, Sektörlerin Sorunları ve Çözüm Önerileri ile Oda ve Borsaların Görüş ve Önerileri'' başlıkları altında toplanan bölümlerden oluşuyor. 
     ''Genel Görüş ve Öneriler'' bölümünde, İş Güvencesi Yasası ile İş Kanunu'nun birlikte ele alınması istenirken, Mart 2003'e kadar düzenleme yapılmaması halinde olumsuz sonuçlar çıkacağı, bu nedenle İş Kanunu'nun 15 Mart'a kadar çıkarılması gerektiği belirtildi. 
     Raporda, iktisadi alandaki yolsuzlukların etkilerine de değinilerek, ülke kaynaklarının toplumun genel menfaatleri gözetilmeksizin kullanılmakta olduğu, verimlilik kaygısının kaynak tahsisinde arka planda kaldığı, bunun sonucunda piyasaların gerçek dengelere oturmadığı kaydediliyor. 
     Yerli ve yabancı müteşebbislerin yatırım için Türkiye'yi tercih etmemelerinin en önemli nedenlerinden birinin, piyasa verilerine olan güvensizlik oluduğuna dikkat çekiliyor. 
     Raporda Teşvik Uygulama Genel Müdürlüğünü'nün Sanayi ve Ticaret Bakanlığı'na bağlanması gerektiği ifade edilirken, yatırım teşviklerinde yatırım indirimi üzerinden alınan yüzde 19.8'lik stopajın kaldırılması önerisi de bulunuyor. Yatırım teşvik belgesi sürelerinin 1 yıl daha uzatılması isteniyor. 
     SSK primlerine de değinilerek, bu uygulamanın SSK primi değil adeta ''SSK vergisi '' olduğu, yeni bir Nisan sendromu yaşanmadan, SSK primlerinin zaman içinde makul oranlara indirilmesinin kaçınılmaz olduğu kaydediliyor. 
     
     BANKACILIK VE FİNANSMAN 

     Bankaların aktifleri içindeki kredilerin payının son 5 yılda yüzde 50'den yüzde 27'ye indiğine dikkat çekilen raporda, son iki yılda reel bazda toplam nakit kredi hacminin 56 katrilyon liradan 35 katrilyon liraya, toplam ticari kredi hacminin ise 25 katrilyon liradan 12 katrilyon liraya düştüğü bildiriliyor. 
     Raporda, İstanbul yaklaşımından sadece çok az sayıda büyük firmanın yararlandığı, soruna çözüm aranmasına rağmen, KOBİ'lerin finansal yeniden yapılandırma programından yararlanmasının sağlanamadığı da kaydedildi. 
     Gerek İstanbul yaklaşımının işlememesi gerek özel bankaların kredi vermedeki isteksizliğinin KOBİ'ler için Halkbank'ı tek alternatif olarak bıraktığına işaret edilen raporda, ancak Halk Bankası'nın bu işlevi yerine getirmediği belirtilirek, ''Halkbank'ın sorunlu kredilerinin yüzde 90'ının KOBİ olmayan 200 büyük firmadan kaynaklandığı bilinmektedir'' denildi. 
     Alternatif finansman imkanlarının da yer aldığı raporda, risk sermayesi, proje temelli kredi ve yatırım ortaklığı benzeri uygulamaların Türkiye ekonomisinin şartlarına uygun olarak geliştirilmesi gerektiği belirtildi. 
     Kayıt dışılığın önlenmesinin, vergi tabanının genişletilerek ve denetim birimlerinin güçlendirilerek vergi tahsilatının artırılmasının zorunluluk olduğu kaydedilen raporda, ancak bunun tek başına yeterli olmadığı, bunun yanı sıra kamu harcamalarında etkinlik, verimlilik ve şeffaflık konusunda vatandaşa güven verilmesi gerektiği vurgulandı. Ayrıca, bira önce enflasyon muhasebesine geçilmesi istendi. 
     Raporda, Maastricht Anlaşması'nda belirtilen değerlerin esas kabul edilerek çok yıllık bütçe uygulamasına geçilmesi ve savaş ve benzeri olağanüstü durumlar karşısında ek bütçe uygulamasına son verilmesi gerektiği kaydedildi. 
     Özelleştirmeye hız verilmesi gerektiği de belirtilen raporda ihracat pazarlarının çeşitlendirilmesi ve komşularla ticaret ve bölgesel işbirliğine önem verilmesi önerisinde bulunuluyor. Orta Asya Türk Cumhuriyetleri ile ikili ilişkilerin geliştirilmesi, sorunların yapıcı şekilde çözümlere ulaştırılması ve ''bu ülkelerdeki olumsuz Türk Malı imajının düzeltilmesi'' isteniyor. 
     Raporda, ABD ile ekonomik ilişkilerin her alanda geliştirilmesi gerektiği belirtilerek, nitelikli sanayi bölgeleri, genel preferans sistemi GSP , antidamping, kotalar ve ticarette tercihli sistemin oluşturulması konularında temas ve girişimlerin sürdürüldüğü kaydedildi. 
     Vergi, resim ve harç istisnası belgelerinin süresinin uzatılması istenen raporda, serbest bölgelerin vergi istisnası ve çalışma koşullarının aynen devam etmesi gerektiği belirtildi. 
     
     ÇEK YASASI 

     Raporda, mevcut Çek Kanunu Tasarısı'nın yaşalaşması halinde, vadeli çek kavramının yasal statü kazanacağı belirtilerek, bu surette çekin, tediye vasıtası olmaktan çıkıp, bono gibi kredi vasıtası olacağına dikkat çekildi. 
     Raporda, mahkemelerin tam bağımsız olması gerektiği belirtilerek, hukukun üstünlüğünün tesis edilmesinin zorunluluğu kaydedildi. 
     Kamu vakıflarına da değinilen raporda, vakıf ve derneklerin, fonların kapatılmaya başlanmasıyla birlikte, bürokrasinin ve siyasetçilerin kolay harcama yapması için geliştirildiği hatırlatılarak, işlemler üzerinde harç veya çeşitli dernek ve vakıflara bağış adı altında, zorunlu olarak alınan paralar da kaldırılması veya genel bütçe içine alınmaları istendi. 
     Doğu ve Güneydoğu Anadolu'da, ''Medeniyetler Yolu'' projesinin hayata geçirilmesi istenirken, istihdama yönelik talepler de raporda yer aldı. 
     
     SEKTÖRÜN SORUNLARI VE ÇÖZÜM ÖNERİLERİ... 

     Sektörün sorunları ve çözüm önerileri ara başlığında ise ''çek kanununda değişiklik yapılmalıdır. Tarafların mağduriyetlerini ortadan kaldıracak tedbirlerin alınması gerekir'' denildi. 
     Turizm sektöründe uygulanan KDV'nin rakip ülkeler seviyesine indirilmesi önerilen raporda, enerji ve üretim maliyetlerine de değinilerek, bu konuda, çözümler istendi ve sanayide kullanılan elektriğin daha uygun maliyetlerle kullanılmasının biran önce sağlanması ve enerji fiyatlarının rakip ülkelerde yapılan uygulamalara paralel olması istendi. 
     Raporda, inşaat sektöründe, KDV oranın, yüzde 18'den, yüzde 10-12'ye çekilmesinin istendiği raporda, tarım ürünlerinden alınan zirai stopajın kaldırılması ve borsalarda işlem gören ürünlerde stopajın sıfır olması isteğine yer verildi. 
     TOBB raporunda yumurta sektörünün içinde bulunduğu ekonomik bunalımdan kurtulabilmesi için, ''yumurtanın borsada işlem görmesi şartıyla stopaj sıfıra indirilmelidir'' görüşü savunuldu. 
     Turizm sektöründe ihtiyaç duyan işletmelere, yenileme teşvikleri verilmesi istenirken, otomotiv ve yan sanayi sektöründe, AR-GE teşviklerinin daha etkin hale getirilmesi talebinde bulunuldu. 
     Odalar Birliği raporunda, aşırı yüksek olan taşıt alım vergilerinin 1600 cc ve altı otomobillerde azaltılması, ilaçlarda KDV oranlarının, özellikle reçeteli ilaçlarda yüzde 18'den, yüzde 7-8'lere indirilmesi isteklerine yer verildi. 
     Raporda, Eximbank'ın müteahhitlik sektörü için verdiği köprü kredi limitinin yükseltilmesi istendi. 
     Gençlerin, okul dışında da bilişim teknolojisi olanaklarından yararlanılması için lise ve üniversite öğrencilerine ya da velilerine düşük faizli kredi sağlanması isteğinde bulunuldu. 
     Raporda, sektörlerin, ihracat, ithalat ve mevzuatla ilgili sorunlar ile kamunun yeniden yapılanmasına ilişkin sorunlara da yer verildi. 
     





</TEXT>
</DOC>
