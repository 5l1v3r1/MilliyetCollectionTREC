<DOC>
<DOCNO> 144315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo23.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Trabzonspor maçına hazırlanıyor... 
</HEADLINE>
<TEXT>

     Bursaspor Kulübü Basın Sözcüsü Şükrü Akyollu, Trabzonspor maçından puan ya da puanlar çıkarabilecek güçte olduklarını söyledi. 
     Şükrü Akyollu, yaptığı açıklamada, Göztepe ve Kocaelispor maçlarından gol yemeden alınan 4 puanın takımın moralini düzelttiğini bildirdi. 
     Samsun'da yapacakları Trabzonspor maçının hazırlıklarının son derece verimli geçtiğini savunan Akyollu, ''Çalışmalarda oyuncularımızın moralli ve istekli olması bizleri sevindiriyor. Trabzonspor'un gücünü biliyoruz. Zor gibi görünse de Trabzonspor'dan 3 puan almaya gidiyoruz'' dedi. 
     Akyollu, Trabzonspor'un cezası nedeniyle maçın Samsun'da oynanmasının birşeyi değiştirmeyeceğini, Bursaspor'un hedefinin belli olduğunu vurgulayarak, ''Bizim için ne avantaj, ne de dezavantaj. Biz, galip gelmek istiyoruz ve çalışmalarımızı da bu doğrultuda sürdürüyoruz. 3 puan bize ilaç gibi gelecek'' dedi. 
     Yeşil-beyazlıların, bugün Vakıfköy Orhan Özselek Sosyal Tesisleri'nde yapacağı son çalışmanın ardından, Samsun'a gideceği bildirildi. 
     





</TEXT>
</DOC>
