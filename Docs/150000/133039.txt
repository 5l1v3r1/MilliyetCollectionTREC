<DOC>
<DOCNO> 133039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/siyaset/asiy.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Davos’ta orduyu savundu... 
</HEADLINE>
<TEXT>

Türkiye’de ordunun zaman zaman boşluk doldurduğunu söyleyen Erdoğan, "Ordunun AB karşıtı gösterilmesi çok yanlış" dedi 
     ABDULLAH KARAKUŞ Davos 

     AKP lideri Recep Tayyip Erdoğan, Davos zirvesinin ilk gününde Polonya Cumhurbaşkanı Aleksander Kwasniewski ve Avrupa Parlamentosu Başkanı Pat Cox’la birlikte AB’nin genişlemesinin tartışıldığı toplantıya konuşmacı olarak katıldı. Türkiye’nin AB’ye katılması durumunda İslam kültürüyle demokratikleşmenin bütünleşmesi açısından model olacağını ifade eden Erdoğan, "İslam ülkeleri bizi örnek alacaklardır" dedi. Soruları da yanıtlayan Erdoğan, Türkiye’de son kararı ordunun verip vermediği sorusu üzerine şunları söyledi 
     
     NİHAİ KARAR BİZİM’ 
     "Türkiye Cumhuriyeti’nin kuruluşunda ordunun farklı bir yeri oldu. Siyasette boşluk bırakırsanız bazı kurumlar o boşluğu doldurur. Türkiye’de de zaman zaman bu oldu. Ama şimdi Türkiye’de son yılların en güçlü parlamentosu kuruldu. Biz parlamentoda yüzde 66 temsil gücüne sahibiz. Türkiye’de nihai kararı siyasi irade vermektedir. Gerek ordunun, gerekse siyasi iradenin alanları anayasa ile belirlenmiştir. Siyasi irade en üst makamdır ve ordu ona bağlı anayasal kuruluşlardan biridir." 
     
     SALDIRI SANAYİİ’ 
     Ordunun AB’ye karşı gösterilmesini eleştiren Erdoğan, "Ordumuz AB’ye girmek istiyor. Bazı takıntılar var. Türkiye’de çoğunluk AB taraftarı ancak Kopenhag’da bunun karşılığını alamadık" diye konuştu. BM’nin ikinci kararı olmadan Irak’a düzenlenecek bir askeri operasyonu da Türk halkına anlatamayacağını söyleyen Erdoğan, dünyadaki silahlanma eğilimini de "Bunlar savunma değil saldırı sanayii" sözleriyle eleştirdi. 
     

</TEXT>
</DOC>
