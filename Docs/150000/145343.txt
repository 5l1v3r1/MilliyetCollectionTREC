<DOC>
<DOCNO> 145343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur11.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Onkoloji Hastanesi'nden 520 milyarlık kanser ilacı çalındı 
</HEADLINE>
<TEXT>

     Onkoloji Hastanesi'nin ilaç deposu, kimliği belirsiz kişiler tarafından soyuldu. Hırsızların, piyasa değeri 520 milyar lira tutarında ilaç çaldığı bildirildi. 
     Ostim'de bulunan Onkoloji Hastanesi'nin nöbetçi memuru, 22 Mart Cumartesi gecesi hastanenin ilaç deposunun kapısının açık olduğunu fark etti. Nöbetçi memurun durumu hastane yöneticilerine bildirmesi üzerine, pazar günü depoda bulunan ilaçların sayımı yapıldı. Sayım sonucunda, 12 kalem ilacın çalındığı belirlendi. 
     Olay, aynı gün Asayiş Şube Müdürlüğü Hırsızlık Büro Amirliği'ne bildirildi. Olay yerinde inceleme yapan Hırsızlık Büro Amirliği dedektifleri, ilaç deposuna açılan iki kapıda zorlama belirtisi bulunduğunu, ancak kapının anahtarla açılma ihtimalinin yüksek olduğunu tespit ettiler. 
     Kapıdaki zorlama izlerinin bilerek yapıldığını belirleyen dedektifler, soygunun hastane içerisinden yapılma ihtimalinin yüksek olduğunu kaydettiler. 
     Bu tespitler üzerine, ilaç deposunun anahtarının bulunduğu 13 hastane çalışanı gözaltına alındı. Savcının talimatı üzerine, aralarında hastane müdürü, eczacı ve diğer görevlilerin yer aldığı personel, sorgulamalarının ardından dün serbest bırakıldı. 
     Çalınan 12 kalem ilacın akciğer, göğüs ve kan kanseri tedavisinde kullanıldığı, toplam piyasa değerinin 520 milyar lira olduğu belirtildi. Bu tür ilaçların piyasaya sürülmesinin zorluğuna dikkati çeken yetkililer, olayın şebeke tarafından gerçekleştirildiğini tahmin ettiklerini söylediler. 
     Soruşturma kapsamında, ilaç depolarının da takibe alındığı kaydedildi. 
     




</TEXT>
</DOC>
