<DOC>
<DOCNO> 105819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/siyaset/siy02.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık Fehriye’yi verin 
</HEADLINE>
<TEXT>

Bakan Gürel, Belçika’dan Sabancı suikastı faili Fehriye Erdal’ı istedi. Sina Gürel, "Türkiye’de ölüm cezası kaldırıldığına göre Erdal’ı herhalde iade edecekler" dedi 
     GÜVEN ÖZALP Brüksel 

     TBMM’nin gerçekleştirdiği yasal değişiklikler sonucu Sabancı suikastı faillerinden Fehriye Erdal’ın dosyasının yenilenerek Belçika makamlarına teslim edilmesinin ardından, Dışişleri Bakanı Şükrü Sina Gürel de resmen devreye girdi. Belçika’nın Avrupa işlerinden sorumlu bakanı Annemie Neyts’le görüşen Gürel, Erdal’ın Türkiye’ye iadesini istedi. 
     Belçika’dan özellikle terörizmle mücadele ve suçluların iadesi konusunda beklentileri olduğunu söyleyen Gürel, Belçikalı bakana Türkiye’de idamın kalktığını hatırlatarak, bu iadenin önünde artık bir engel kalmadığının altını çizdi. "Türkiye’de ölüm cezası kaldırıldığına göre Fehriye Erdal’ın iade işlemlerinin bir an önce yapılmasını istedik. Herhalde yapacaklar. Bunu ciddi olarak göz önünde tutmaktan başka seçenekleri yok" diyen Gürel’e verilen yanıt ise "Hukuki açıdan inceleyeceğiz" oldu. 
     Görüşmesi sırasında DHKP - C, KADEK gibi örgütlerle mücadelenin sürdürülmesinin önemine atıfta bulunan Gürel, PKK’nın devamı olan KADEK’in de Avrupa Birliği tarafından hazırlanan terör listesine dahil edilmesini istedi. 
     
Çelikel Suçluların bir kısmını alabiliriz      İSTANBUL Milliyet 

     Adalet Bakanı Aysel Çelikel, "idam cezasının kaldırılmasından sonra yurtdışında bulunup iadesi istenen suçlular konusunda bir girişimi olup olmadığına" yönelik soru üzerine Dış İlişkiler Genel Müdürlüğü’nün ilgili dosyaları hazırladığını kaydetti. Çelikel, Dışişleri Bakanlığı’nın ilgili yerlere yazıları gönderdiğini, ancak henüz bir cevap gelmediğini bildirdi. Çelikel, "Bir kısmını alabileceğimizi düşünüyorum. Çünkü bunlar zaten terör suçlusu. Ama bazen de siyasi amaçla işlenmiş suçlar’ denilerek bazı devletler iade etmeme eğiliminde olabiliyor" dedi. 
     



 SİYASET 















</TEXT>
</DOC>
