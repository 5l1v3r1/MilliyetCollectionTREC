<DOC>
<DOCNO> 146413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sontur09.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Türkiye'nin itibarı hiçbir zaman bu kadar düşmemiştir" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''Türkiye'nin itibarı, ismi, imajı hiçbir zaman bu kadar düşmemiştir'' dedi. 
     İsmail Cem, YTP İzmir İl Başkanlığı tarafından Balçova Princess Otel'de düzenlenen Ege Bölge Toplantısı'nda iç ve dış siyasi gelişmelerle ilgili açıklamalar yaptı. 
     Irak'taki savaşa değinen Cem, iktidarın ve Meclis'teki muhalefetin savaşla ilgili izlediği politikaların yanlış olduğunu öne sürdü. Savaştan önce Türkiye'nin ABD'ye yapabileceği katkının eksiğini vaat etmesi gerektiğini kaydeden Cem, şunları söyledi 
     ''İktidarın başı ABD'ye gitti. Siz merak etmeyin. Irak'a ne yaparsanız yapın, biz arkanızdayız. Canımızla, kanımızla, askerimizle ve üslerimizle birlikteyiz havasını verdi. Bunu tahmin olarak söylemiyorum, bilgi olarak öğrendim. ABD planlarını buna göre yaptı. Bu dış siyasette asla yapılmamalıdır.'' Türkiye'nin ABD ile pazarlık yaptığı süreçte, dünyada kötü bir imaj oluşturduğunu savunan Cem, ''Tezkere görüşmeleri sırasında ABD'de bulunuyordum. Oradaki bütün ciddi gazete ve televizyonlar, Türkiye ile alay eder gibi karikatür ve yazılar yazıyorlardı. Türkiye'nin itibarı, ismi, imajı hiç bir zaman bu kadar düşmemiştir'' dedi. 
     Kuzey Irak konusuna da değinen Cem, savaştan önce Türkiye'nin dünyaya, Irak'ta işgal amaçlı bulunmadığını açıkça söylemesi gerektiğini belirtti. 
     İsmail Cem, toplantıda partisinin yerel seçimlere hazırlandığını da sözlerine ekledi. 
     





</TEXT>
</DOC>
