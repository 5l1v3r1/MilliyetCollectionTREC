<DOC>
<DOCNO> 120058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/ekonomi/aeko.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi indirimi yapacağız zamanlama için çalışıyoruz 
</HEADLINE>
<TEXT>

Gelir - gider dengesine dikkat ederek vergi indirimi yapılacağını belirten Maliye Bakanı Kemal Unakıtan, mali miladın kaldırılmasına ilişkin tasarıyı da 10 gün içinde hazırlayacaklarını söyledi 
     EKONOMİ SERVİSİ 

     AKP hükümetinin göreve önceki gün başlayan Maliye Bakanı Kemal Unakıtan, vergi indirimi taahhütlerini yerine getireceklerini ancak zamanlama üzerinde çalıştıklarını söyledi. 
     Unakıtan, Reuters’a yaptığı açıklamada vergi indirimi olması durumunda gelir - gider dengesinin nasıl değişeceğine dair çalışmalar yaptıklarını ifade ederek, "Bu indirimi belirli bir denge içinde yapmak gerekir" dedi. 
     Hükümet, acil eylem planında da belirtildiği gibi, kapsamlı bir vergi reformu yaparak vergi oranlarının aşağı çekilmesini öngörüyor. Unakıtan da, "Vergi uzlaşma paketi hazırlıyoruz içinde vergi affı, matrah affı gibi düzenlemeler olacak" dedi ve paketle ilgili çalışmaların sürdürüldüğünü söyledi. Unakıtan, vergi reformu ve vergi idaresi reformu çalışmalarının başlatıldığını belirtti. 
     
     Mülga dedik mi olay biter’ 
     AKP’nin seçim bildirgesinde ve hükümetin acil eylem planında yer aldığı üzere, Mali Milat Kanunu’nun tamamen kaldırılacağını yineleyen Unakıtan, buna ilişkin tasarıyı da 10 gün içinde hazırlayacaklarını bildirdi. Unakıtan, geçici bütçeden sonra ilk hazırlayacakları tasarının mali milat düzenlemelerine ilişkin olacağını ifade etti. Unakıtan Anadolu Ajansı’na yaptığı açıklamada da ilk çıkaracakları kanunlardan birinin mali milatın kaldırılması olduğunu belirterek, "Mülga varlığı ortadan kaldırılan dedik mi, olay bitti" dedi. 
     
     Öncelik fakir, fukaraya 
     Unakıtan, memur ve emekliler ile diğer dar ve sabit gelirlilerin durumlarına ilişkin soru üzerine de, "Önce fakir fukara, garip gurabaya bakacağız. Bunların durumlarını iyileştirmeye bakacağız. Onların durumunu iyileştirme bizim önceliklerimizden olacak" diye konuştu. 
     2003 yılı için hazırlanan bütçe tasarısındaki büyüklükleri daraltmayı düşündüklerini de belirten Unakıtan, seçimler nedeniyle kadük olan 2003 bütçe tasarısının yerine yapılacak üç aylık geçici bütçede, IMF’ye verilen taahhütler çerçevesinde reel artış olmayacağını kaydetti. 
     
Önlemler zamanında alınsın’      IMF Temsilcisi Tek parti iktidarının avantajıyla önlemlerin zamanında alınmasını bekliyoruz 
     IMF Türkiye Temsilcisi Odd Per Brekk, CNBC - e’ye yaptığı açıklamada, AKP’nin tek başına iktidar olma avantajlarını kullanacağını öngörerek, "Hükümetin programa devam etmesini ve gerekli önlemlerin zamanında alınmasını bekliyoruz" dedi. Yeni hükümetten beklentiler ve yürütülecek görüşmelere ilişkin soruyu da yanıtlayan Brekk, "Biz hazırlıklarımızı tamamladık. Hükümetten davet bekliyoruz" dedi. Brekk, hükümetin yürütmeyi planladığı uygulamalar için ilk olarak üst düzey IMF yetkililerinin Türkiye’ye geleceğini, daha sonra da Türkiye Masası heyetinin görüşmeleri sürdüreceğini belirtti. 
     Hükümet programının henüz tam olarak hazırlanmaması nedeniyle ilk açıklamalarda yeralan konulara ilişkin değerlendirme yapılamayacağını belirten Brekk, "Ancak ekonomik programa devam etme konusunda gösterilen kararlılık bizi cesaretlendiriyor" dedi. 
     Brekk, AA’ya yaptığı açıklamada da "Stand - by anlaşmasının dördüncü gözden geçirmesini tamamlamak için çalışmaya hazırız" derken, üst düzeyde bir heyetin, yakında kısa bir ziyaret için Türkiye’ye geleceğini bildirdi. 
     
Kaynak nereden bulunacak ’      Uluslararası derecelendirme kuruluşu Moody’s Türkiye Direktörü Kristin Lindow, ekonomik programda yabancı destekli ayarlamalara gereksinim olduğu ve mali alanda değişiklikler yapılması gerektiğini vurgulayarak "AKP’nin istikrarı sağlamak için nereden kaynak bulacağını bilmek zor" dedi. 
     
     Not için IMF beklenecek 
     Lindow, yeni bir derecelendirme için içerideki ve dışarıdaki gelişmeleri izleyeceklerini söyledi. Bunların başında IMF ile yapılacak pazarlıkların geldiğini belirten Lindow, borç konusunda hükümet için olumlu bir sonuç çıkacağı görüşünde olduklarını kaydetti. 
     Irak sorununun da çok önemli olduğunu vurgulayan Lindow, hükümetin Irak sorunuyla başa çıkabilmesi halinde Türkiye’nin notunu yükselteceklerini kaydetti. Lindow, yabancı yatırımcılar açısından Türkiye’nin orta vadede "az riskli" görülebileceğini, uzun vadede ise zamanlamanın mükemmel olduğunu söyledi. Lindow, "Türkiye’nin ABD ile serbest ticaret anlaşması yapma olasılığı var. Özellikle tekstil alanında ABD pazarına girebilir" dedi. 
     
İstikrar notumuz yükseldi      Finansal ve siyasi danışmanlık şirketi Eurasia Group ve yatırım bankası Lehman Brothers’ın ortaklaşa hazırladığı İstikrar Endeksi’nde Türkiye’nin uluslararası yatırım ve istikrar notu yükseldi. 
     NTV-MSNBC’nin haberine göre, 21 gelişen piyasa ülkesinin yer aldığı bu endekste Türkiye’nin bileşik puanı 50’den 56’ya çıkarıldı. Türkiye böylece önceki ay bulunduğu 16’ncılıktan 12’nciliğe yükseldi. 100 Puan üzerinden yapılan değerlendirmede endeksteki ülkeler dört ayrı grupta incelemeye alınıyor. 
     Türkiye’nin kasım ayı itibariyle siyasi istikrar notu son 14 ayın rekor seviyesi olan 70 puana yükselirken, toplumsal dinamizm notu 63, güvenlik notu 52, ekonomik görünüm notu ise 38 olarak belirlendi. 
     Önceki ay siyasi istikrar notu 48 olan Türkiye’nin 3 Kasım seçimlerinden tek parti iktidarı ile çıkması, bu alanda umut verici bir gelişme olarak değerlendirildi. 
     



 EKONOMİ 
















</TEXT>
</DOC>
