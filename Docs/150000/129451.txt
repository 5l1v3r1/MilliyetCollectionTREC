<DOC>
<DOCNO> 129451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/yazar/cemal.html </URL>
<DATE> 2003/01/08/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yine kaynak nerede sorusu 
</HEADLINE>
<TEXT>

     Yaptıkları bazı harcamalarla ilgili olarak kaynak nerede diye soranlara anlaşılan kızmışlar. Hatta bir ara ölçüyü galiba kaçırıp, faizlerin artışında bu eleştirilerin payı olduğunu bile öne sürüyorlar. 
     Serinkanlı olmakta yarar var. 
     Frene basıp düşünelim. 
     Kaynak nerede 
     Değirmenin suyu nereden 
     Bu iki soru önemli. 
     Bu iki sorudur, bu ülkedeki sosyal adaletsizliğin altında yatan. Bu iki soru yıllar boyu önemsenmediği içindir ki, bu ülkede sosyal adalet bozulmuştur. 
     Hesapsız kitapsız gidildiği içindir ki, bu ülkenin başı enflasyon belasından bunca yıldır kurtulamamıştır. 
     Siyasal iktidarlar, hükümetler yıllar yılı bol kepçe dağıtmışlar, devletin iki yakası nasıl bir araya gelir diye hiç düşünmemişler, böylece enflasyon canavarını kendi elleriyle büyütmüşlerdir. 
     Bu enflasyon canavarıdır, bu ülkede sosyal adaleti de, gelir dağılımını da, fırsat eşitliğini de, ahlakı da, ekonomide istikrarı da yerle bir eden... 
     Parayı pul eden... 
     Bu enflasyon canavarıdır, emekliye, dula, yetime, sabit ve dar gelirliye hayatı zindan eden... 
     Kaynak sağlam mı, değirmenin suyu nereden gelecek sorularını önemsemeyenlerdir, kaşıkla verdiklerini sapıyla geri alanlar... 
     Ekonomide mucizelere yer yok. 
     Sihirli değnek de yok. 
     Enflasyon canavarını yok etmeden, Türkiye’yi istikrarlı büyüme rayına oturtmadan kimse kimseye cennet vaat etmesin. 
     Artık inandırıcı olamaz. 
     Kaynak konusunda, dileriz, Sayın Başbakan’la Sayın AKP lideri haklı çıkarlar. Temennimiz, değirmenin taşıma suyla dönmemesidir. Sağlam kaynaklardan beslenmesidir. 
     Çünkü, seçim zamanı zaten bir ölçüde bozulmuş olan kamu maliyesinde işlerin bıçak sırtında olduğuna dair işaretler az değil. Bu bakımdan ekonomi yönetiminde sözle eylem birliği olduğunu öne sürmek de zor. 
     Kaynak konusunda Erdoğan - Gül ikilisinin dün partilerinin grup toplantısında yapmış oldukları açıklamalar da pek öyle ikna edici değil. 
     Sosyal barış, sosyal adalet 
     Evet, ülkemizin bu ikisine de fazlasıyla ihtiyacı var. Emeklisi, dulu, yetimi, dar ve sabit gelirlisi yıllardır geçim derdinin cenderesinde kıvranıyorlar. 
     Ancak şunu hepimiz bilelim 
     Sağlam kaynağı bulmadan, onların derdine derman bulunamaz. Bulunsaydı bunca yıldır bulunurdu. 
     Kimse demagoji yapmasın. 
     Tüyü bitmemiş yetim edebiyatını çok dinledi bu millet. 
     Ve usandı 
     Usandığı içindir ki, 3 Kasım’da koca bir siyaset sınıfını seçim sandığında tasfiye etti. 
     Sürücü’yü değiştirdi. 
     Aman dikkat 
     Ekonomide yol haritası belli 
     Sürücümüz, başka yollar olabilir diye yine vakit kaybedip inşallah bir daha yoldan çıkarmaz otobüsü... 
     Yetti artık 
     
     







AKP ve asker 


Tutarsızlıklar konçertosu 


Talihsiz giriş... 


Turpun büyüğü... 


Yine kaynak nerede sorusu 


Gri katsayı 


Eğitimin en önemli sorunu 1 


Üniversite reformu 1 


Türkiye Böyle Kuruldu’ 


Ankara’nın tavrı ABD’nin planlarını bozuyor 


Politikacılar mevkilerini kötüye kullanmasa... 


Hoşluklar ve tuhaflıklar 


Kardeşimiz MÜSİAD’dan IMF efendi’ye 


Ne kadınlar vurdum Zaten yoktular 


İç borç ve banka sorununu unuttuk 


</TEXT>
</DOC>
