<DOC>
<DOCNO> 105069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/siyaset/siy04.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşkilat toptan istifa etti 
</HEADLINE>
<TEXT>
DYP Kocaeli sarsılıyor... 
     MUSTAFA BAĞDİKEN Kocaeli 

     DYP Kocaeli Teşkilatı’nda, Genel Başkan Tansu Çiller’in birinci sıranın kontenjana ayrılmasındaki ısrarı, partiyi karıştırdı, 21 aday adayıyla il ve ilçe teşkilatları topluca istifa etti. 
     DYP Kocaeli Teşkilatı’nda İl Başkanı Metin Gürsoy’un da aralarında bulunduğu 21 kişi aday adaylığına soyundu. Kocaeli’nde milletvekili bulunmayan ve 3 Kasım seçimlerine iddialı hazırlanan il teşkilatı, burada önseçim kararı alınmasıyla yoğun bir çalışma başlattı. 
     İl Başkanlığı’ndan istifa eden Gürsoy ile diğer aday adayları, köy köy dolaşıp delegelerden oy isterken, DYP Genel Merkezi birinci sıranın kontenjana ayrıldığını bildirdi. Bunun üzerine il teşkilatı üyeleri ile bazı aday adayları önceki gün Ankara’ya gitti. Çiller ile kontenjanın kaldırılmasını görüşen DYP’liler, "Ya kontenjanı kaldırırsınız ya da istifa ederiz" tehdidinde bulundu. Çiller’in de "İstifa ederseniz edin. Sizinle uğraşamam" diyerek rest çektiği öne sürüldü. 
     Bunun üzerine 21 aday adayıyla il ve ilçe teşkilatları topluca istifa etti. 
     



 SİYASET 















</TEXT>
</DOC>
