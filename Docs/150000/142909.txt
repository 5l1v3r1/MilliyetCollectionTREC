<DOC>
<DOCNO> 142909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/ekonomi/aeko.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, 59’uncu hükümeti kurar kurmaz, ilk imzasını, İş Güvencesi Kanunu’nun üç ay ertelenmesi için hazırlanan Başbakanlık tezkeresine attı 
</HEADLINE>
<TEXT>
İlk imza iş güvencesine erteleme 
Yasa önerisi Genel Kurul’da kabul edilirse iş güvencesi 30 Haziran tarihine ertelenecek 
     ANKARA Milliyet 

     İş Güvencesi Yasası yürürlüğe girdiği gün rafa kaldırılmak üzere TBMM’de ele alındı. 
     Recep Tayyip Erdoğan dün 59’uncu hükümetin başbakanı olarak ilk kez Meclis’e geldi ve Bakanlar Kurulu listesi Genel Kurul’da okundu. Hemen ardından, dün yürürlüğe giren İş Güvencesi Yasası’nın yürürlük maddesini 15 Haziran’a erteleyen yasa teklifinin görüşülmesine yönelik Başbakan Erdoğan imzalı tezkere okundu. Hükümet güvenoyu almadan önce bir yasa tasarısı ya da teklifinin görüşülebilmesinin ancak Başbakanlık tezkeresi ile mümkün olması nedeniyle bu yönteme başvuruldu. 
     İşçi kesimiyle görüşmelerinde "işvereni de rahatlatmak gerekiyor" diyen Erdoğan’ın girişimiyle dün yürürlüğe giren İş Güvencesi Yasası’nın ertelenmesi, yeni iş yasası tasarısının da aynı tarihte yürürlüğe girmesi formülü benimsendi. AKP milletvekilleri İsmail Katmerci, Edip Uğur ve Ahmet Uzer’ın imzasıyla yasanın yürürlüğünün 15 Mart’tan, 15 Haziran’a ertelenmesi yolunda bir yasa teklifi verildi. 
     Teklifi öncelikle görüşmek için Danışma Kurulu’nun toplanması istendi, ancak anlaşma sağlanamayınca AKP doğrudan Genel Kurul’a grup önerisi getirdi. 
     
     Acemiliğine geldi 
     Bu gelişmeler yaşanırken Erdoğan, Meclis’e saat 12.00’de geldi. Oturumun başlamadığını öğrenince nedenini soran Erdoğan’a Genel Kurul’un kapısında bir anlaşmazlık olduğu bildirilince, "Hani dün gece çözmüştük, ne oldu" diye sordu. Genel Kurul’un açılmaması nedeniyle bir süre tereddüt eden Erdoğan, "Biz de bir ilki yapalım" diyerek salona girdi. Grubu tarafından ayakta alkışlanan Erdoğan’ı televizyondan izleyen oturumu yönetecek Meclis Başkan Vekili İsmail Alptekin apar topar aşağı inip Meclis’i açtı. 
     
     Komisyondan geçti 
     CHP’liler ve AKP’liler arasında sert tartışmalara sahne olan oturumda yapılan oylamada, İş Güvencesi Yasası’nın tarihini erteleyen teklifin komisyona gelmesi kabul edildi. Öneri TBMM Sağlık, Aile, Çalışma ve Sosyal İşler Komisyonu’nda kabul edilirken, AKP’li komisyon üyelerinin önergesi doğrultusunda erteleme tarihi de 15 Haziran’dan 30 Haziran’a çekildi. 
     
Gerekçe Yasa anlaşılamadı      Komisyonda kabul edilen teklifin gerekçesinde, yasanın hazırlık döneminin yeterli bulunmadığı belirtilerek, "Toplumda psikolojik nedenlerle yaşandığı gözlenen tedirginliği ve kanunun getirdiği iş güvencesinin bazı kesimlerce tam olarak anlaşılamamasının işçilerin mağdur olmasına yol açabileceği düşünüldüğünden kanunun yürürlük tarihi ileri bir tarihe ertelenmiştir" denildi. 
     AKP bugün Danışma Kurulu’nu toplantıya çağıracak ve yasa teklifinin, Meclis Genel Kurulu’nda 48 saat beklenmeden görüşülmesi için öneri getirecek. Yasa önerisinin TBMM’de bugün görüşülerek kabul edilmesi bekleniyor. 
     
CHP, Erdoğan’a Meclis’te yüklendi      AKP’nin iş güvencesini erteleme önerinin görüşmelerinde Erdoğan ilk kez başbakan koltuğunda eleştirileri dinledi. 
     CHP Milletvekili Bayram Meral, Başbakan’ın işçi kesiminin ikramiyelerini ödeyeceği sözü verdiğini belirtip, "Bekle Bayburt’a yaz gelsin" dedi. CHP Grup Başkanvekili Oğuz Oyan, Erdoğan’ın "talihsiz" bir imzayla göreve başladığını söylerken, "Başbakan yeterli danışmanlık hizmeti alamıyorsa biz yardımcı oluruz" dedi. Erdoğan bu sırada salondan ayrıldı. CHP’li Nurettin Sözen de, "Başbakanınız şu anda ağır cezada yargılanıyor. Burada beş yıl çalışacağız, başbakanınızla da hesaplaşacağız" diye konuştu. 
     
     DSP’den erken kutlama 
     Bu arada İş Güvencesi Kanunu’nun, 15 Mart’ta yürürlüğe gireceğini öngören DSP, yasanın ertelenmesi için AKP’nin komisyondan tasarısını geçirdiği saatlerde, İş Güvencesi Yasası hayırlı olsun’ açıklaması yaptı. DSP Çalışma Hayatı ve Sosyal Güvenlik AR - GE Kurulu’nca yapılan açıklamada bu yasanın 57’nci Hükümet döneminde çıkarıldığı hatırlatıldı. 
     
"Satılık vekil" tartışması      Meclis’te gergin geçen oturumda CHP’li Bayram Meral’in AKP’lilere "Siz patronlardan ne kadar aldınız" diye laf atması tartışma yarattı. Meral, "Almadıysanız mesele yok. Alanlar bağırsın, siz niye bağırıyorsunuz" derken AKP milletvekilleri kürsüye yürüyünce idare amirleri araya girdi. AKP Grup Başkanvekili Salih Kapusuz, "Para alındığı ispat edilirse istifa etmezsek namerdiz" dedi. 
     AKP’li Resul Tosun ise CHP’nin hep dini argümanları kullandığını söylerken, "CHP ne zaman gelse memleketi çarptığı için biz CHP’den korkarız, CHP’nin adını ağzımıza almak için besleme çekmemiz gerektiğini söylüyorsunuz, besmele yetmez, euzü besleme çekmek lazım" dedi. 
     
     Din taciri suçlaması 
     CHP’nin itirazları sonucu Alptekin, İzzet Çetin’in, "Sakalından utan, din taciri ve terbiyesiz" diye laf atmasına dikkat çekerek uyarıda bulundu. 
     

</TEXT>
</DOC>
