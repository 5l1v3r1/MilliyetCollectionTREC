<DOC>
<DOCNO> 145942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun35.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP "ABD savaşı kazanacak ama barışı kaybedecek" 
</HEADLINE>
<TEXT>

     ''Amerikalılar Irak'taki savaşı eninde sonunda kazanarak Saddam rejimini alaşağı edecekler, ama bu zafer, onlara barışı kaybettirecek...'' Fransız haber ajansı AFP , uzmanlara dayandırdığı yorumunda yukarıdaki cümleyi kullandı. 
     Fransız uluslararası ilişkiler uzmanı Dominique Moisi, AFP muhabirine Irak'taki durumu değerlendirirken, ''Irak'a Özgürlük'' adı verilen operasyonun, beklentilerin aksine, işgal savaşına dönüşmeye başladığına dikkat çekti ve bu durumun, Irak rejiminin direncini artırmaktan ve Arap kamuoyundaki Amerikan karşıtı duyguları pekiştirmekten başka bir sonuç vermeyeceğini söyledi. 
     Uzman, ''Ekranlara yansıyan savaş görüntüleri, Amerikalıların kurtarma mücadelesi verdiği fikrini yerle bir ediyor. Amerikalılar er geç bu savaşı kazanabilirler, ama bu, ancak barışın kaybedilmesi sonucunu doğurur'' diye konuştu. 
     Dominique David adlı uzman da, ''Barış, hep savaşın nasıl yürütüldüğüyle bağlantılı olmuştur'' diyerek görüşünü dile getirdi ve Saddam rejimine karşı ayaklanmayan Irak halkının müttefikler karşısındaki pasif direnişiyle Amerikan ordusunun işgal ordusu görüntüsü vermesinin ve Irak muhalefetinin devre dışı kalmasının, savaş sonrasında belirleyici olacağına işaret etti. 
     ABD'nin, ileri teknolojisine fazla güvenerek hata ettiğine dikkat çeken uzmanlar, ''Amerikalıların tarih ve milliyetçi duyguları küçümsediğini'' belirttiler. 
     




</TEXT>
</DOC>
