<DOC>
<DOCNO> 128375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sontur16.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Talihli Gima'dan üç bilet almış 
</HEADLINE>
<TEXT>

     Gima Genel Müdürü Dengiz Pınar, Yılbaşı Özel Çekilişi'nde büyük ikramiyenin İstanbul talihlisinin kendi müşterileri olmasının Gima'nın uğuru olduğunu ifade ederek, ''Bu, bizi 365 gün promosyonla Milli Piyango dağıtmaya zorlayacaktır'' dedi. 
     Pınar, talihlinin Mecidiyeköy Gima'dan aynı saat içinde ayrı ayrı 180 milyon liraya yakın alışveriş yaptığını ve 3 bilet aldığını, ancak ikramiyenin 70 milyon liralık alışverişte aldığı çeyrek bilete çıktığını tahmin ettiklerini kaydetti. 
     Talihli müşteriye dair tüm bilgilerin kendilerinde mevcut olduğunu belirten Pınar, ''Fakat tüketici haklarına sadık kalmalıyız. Kimliğini açıklamak bize düşmez. Kendisinin belki de hala büyük ikramiyeyi kazandığından haberi yok. Henüz bizi aramadı. Çalışan bir bayan olabilir'' diye konuştu. 
     Dengiz Pınar, ikramiyenin satılan bilete değil de, promosyon amaçlı verilen bilete çıkmasının Türkiye'de bir ilk olduğuna işaret ederek, ''Biz de bunu amaçlamıştık. Şans bize güldü. Büyük ikramiye ile birlikte promosyon ve sattığımız 350 bin civarındaki bilete yaklaşık 3 trilyon lira ikramiye vurdu'' dedi. 
     
     ''UYGULAMAYI SÜRDÜRMEYİ DÜŞÜNÜYORUZ'' 

     Büyük ikramiyenin çıktığı çeyrek biletin 4 talihlisinden birinin Gima müşterisi olmasından dolayı çok sayıda teşekkür aldıklarını dile getiren Pınar, şöyle devam etti 
     ''Gima'dan günde ortalama 130 bin kişi alışveriş yapıyor. Müşterilerimiz kendilerine çıkacağından dolayı değil, umut dağıttığımız için bize teşekkür ediyorlar. Ülkemizdeki çok sayıda işsiz, Milli Piyango'nun Yılbaşı Özel Çekilişi'nde geçici olarak bilet satıyor. Milli Piyango neden 24 milyon değil de 30-40 milyon bilet basmadı 
     Biz basılan 24 milyon biletin yüzde 2'sini bile almadık. Şans bu yüzde 2'ye de güldü. Bu tabii ki bize gurur veriyor. Bilet dağıtmak artık bizim ödevimiz oldu. Zaten bu yönde pazarlama grubumuza talepler gelmeye başladı. Talihliden birinin müşterimiz olması Gima'nın uğuru. Bu, bizi 365 gün promosyonla Milli Piyango dağıtmaya zorlayacaktır. Aynı uygulamayı bundan sonra da devam ettirmeyi düşünüyoruz. Aynı şartlarda devam edeceğiz. Milli Piyango İdaresi ile görüşeceğiz. Kendileri sıcak bakarsa devam etmekten yanayız.'' 
     





</TEXT>
</DOC>
