<DOC>
<DOCNO> 102236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/soneko11.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
29 Ağustos'tan önceki tüm Prag turları iptal... 
</HEADLINE>
<TEXT>

     Başta Çek Cumhuriyeti olmak üzere bazı Avrupa ülkelerini etkisi altına alan şiddetli yağış ve seller, bu ülkelere yapılan turları olumsuz etkiledi. 
     Çek Konsolosluğu, vatandaşları Prag'a gidilmemesi konusunda uyarırken, Prag geçişli turlar iptal edildi. Şiddetli yağışlardan etkilenen Viyana'ya yönelik turların sayısı da azaldı. 
     Rezervasyon alamayan seyahat acentaları, yurtdışı turlar arasında en büyük ilgiyi gören Prag ve Viyana'daki son durum nedeniyle büyük sıkıntı yaşarken, iptal edilen turlar için ya müşterilerine parayı iade etmek ya da onları başka turlara yönlendirmek zorunda kalıyor. 
     Asya Tur Yurtdışı Turlar Müdürü Ayşem Erk, Türk Hava Yolları'nın THY bu özel durum nedeniyle iptallere ilişkin cezai işlem uygulanmayacağına dair bir genelge yayınladığını belirtti. 
     Erk, şirketlerinde önümüzdeki Pazartesi gününe kadar Prag geçişli bütün turların iptal edildiğini, önceki gün itibariyle de satışların durdurulduğunu ifade ederek, ''Prag yazın en iyi sattığımız turdu. Her hafta yaklaşık 250 kişiyi Çek Cumhuriyeti'ne taşıyoruz. Ancak önceki gün itibariyle satışlar kesildi, hiç başvuru da olmadı'' diye konuştu. 
     Çek Konsolosluğu'nun yayınladığı yazı ile Prag'a gidilmemesi konusunda vatandaşları uyardığını belirten Erk, gelecek hafta yapılması planlanan turlar için da şu anda beklemede olduklarını kaydetti. 
     Büyük bir problem olmadığı için Viyana turlarının devam ettiğini kaydeden Erk, bazı Prag yolcularının da buraya yönlendirildiğini söyledi. 
     Ayşem Erk, ''Şu an tam dönemiydi. Ağustos ayında satışlar her zaman daha da artardı. Ayda bin kişi gidiyordu. Geçen yıla göre bu sene daha iyiydi. Sel bu durumu mahvetti. Ne yazık ki son haftayı kaybettik'' şeklinde konuştu. 
     
     PRAG TURLARI 29 AĞUSTOS SONRASI İÇİN 

     Setur Dış Turlar Müdürü Seda Dağdelen Yurtsever de, her hafta Prag'a düzenledikleri turları, hava koşullarından dolayı bu ayın sonuna kadar iptal ettiklerini belirterek, ''Yurtdışındaki acentamız bize ayın 29'una kadar kimseyi göndermeyin dedi. Biz de 29 Ağustos'a kadar durdurduk'' dedi. 
     Yurtsever, satışlarda hiçbir kesilme olmadığını, ancak 29 Ağustos ve sonrası için kayıt aldıklarını bildirdi. 
     Prag satışlarının gayet iyi olduğunu ve her hafta minimum 30-40 kişinin şirketleri aracılığıyla buraya seyahat ettiğini söyleyen Yurtsever, iklim koşulları nedeniyle insanların da beklemeye geçtiğini kaydetti. 
     Peninsula Tours Operasyon Sorumlusu Balım Ayaşlı ise, satışları açık olmasına karşın Prag'a olan talebin tamamen düştüğünü belirterek, şöyle dedi 
     ''Çok makul fiyatlarda olmasına rağmen şu anda hiçbir rezervasyon alamıyoruz. Çek satışlarımız tamamen durdu. Bu hafta hiçbir şekilde en ufak bir talep alamadık. Yönlendirme yapmak istediğimiz yolcularımız da oraları sular almış götürmüş diyorlar.'' Ayaşlı, Avrupa'daki bu sıkışıklık ve afetlerden dolayı tur talebinin Uzakdoğu'ya kaydığını ifade etti. 

     
</TEXT>
</DOC>
