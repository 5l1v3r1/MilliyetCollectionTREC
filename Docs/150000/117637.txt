<DOC>
<DOCNO> 117637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo36.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Samsunspor maçı hazırlıkları başladı... 
</HEADLINE>
<TEXT>

     Ezeli rakibi Galatasaray karşısında elde ettiği tarihi galibiyetle oynayacağı zorlu maçlar öncesi moral bulan Fenerbahçe, Samsunspor ile yapacağı maçın hazırlıklarına ara vermeden başladı. 
     Samandıra Tesisleri'nde, Teknik Direktör Werner Lorant yönetimindeki antrenman, oruçlu futbolcular nedeniyle öğleden sonra gerçekleştirilirken, dünkü maçta forma giyen futbolcular dinlenmeye yönelik bir çalışma yaptı. Diğer futbolcular ise antrenör Oğuz Çetin yönetiminde dar alanda çift kale maç oynadı. 
     PAF takımdan gelen savunma oyuncuları Erman ve Can ise antrenör Engin Fırat yönetiminde takımdan ayrı özel bir çalışmaya tabi tutuldu. Sakatlığı nedeniyle tedavisi süren Mustafa, takımdan ayrı koşunun ardından kısa bir süre de topla çalıştı. 
     Fenerbahçeli futbolcuların, Galatasaray karşısında elde ettikleri galibiyet nedeniyle neşeli oldukları gözlendi. Bazı futbolcular, antrenmana çocuklarını getirip, sahada onlarla oynadılar. 
     
     REVİVO 10 GÜN YOK 
     Fenerbahçe'nin İsrailli futbolcusu Revivo, kasığındaki sakatlığının tedavisi için yarın ülkesine giderek, 10 gün burada kalacak. 
     Son haftalarda performansında düşüş gözlenen ve bu nedenle de Alman teknik adam tarafından maçlarda görev verilmeyen Revivo'nun, Lorant'a tepkili olduğu öğrenilirken, İsrailli oyuncunun ülkesinde Milli Takım kampına katılacağı da bildirildi. 
     
     SAMSUN YOLCULUĞU 9 KASIM'DA 
     Sarı-lacivertli takım, Samsunspor ile deplasmanda yapacağı maç için 9 Kasım Cumartesi günü özel uçakla Samsun'a gidecek. 
     Hazırlıklarını yarın basına kapalı gerçekleştireceği çift antrenmanla sürdürecek olan sarı-lacivertliler, 9 Kasım Cumartesi sabahı yapacakları çalışmanın ardından Samsun'a hareket edecek. 
     





</TEXT>
</DOC>
