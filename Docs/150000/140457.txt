<DOC>
<DOCNO> 140457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/spor/spo01.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni Cordoba 
</HEADLINE>
<TEXT>
AURELİO 
Beşiktaş Yönetimi, kalmak için nazlanan Kolombiyalı file bekçisine alternatif buldu. Portekiz’in Belenenses takımının kalecisi Marco Aurelio takip ediliyor 
     MEHMET ÇİFTÇİ 

     Cordoba yanaşmıyor 
     GELECEK sezon kalesinde sorun yaşamak istemeyen Beşiktaş, Oscar Cordoba’nın alternatifini buldu. Kolombiyalı file bekçisinin kulübü Boca Juniors’un bonservisine 2.5 milyon dolar istemesine ret cevabı veren Siyah - Beyazlılar, sözleşmesi aralık ayında bitecek olan Cordoba’yı FIFA yoluyla almak istiyordu. Ancak tecrübeli kaleci, kendisine tekliflerin olduğunu ileri sürerek bunu kabul etmedi. 
     
     Sözleşmesi bitiyor 
     BUNUN üzerine arayışa devam eden Kartal’ın Teknik Direktörü Lucescu, Portekiz’den bir kaleciye göz koydu. Orta sıralarda bulunan Belenenses takımının file bekçisi Brezilyalı Marco Aurelio’yu takibe alan Beşiktaş Yönetimi, Cordoba’da olumsuzluk yaşanması durumunda Aurelio’ya gidecek. Sambacı’nın sezon sonunda sözleşmesinin bitecek olması Siyah - Beyazlılar’ın iştahını kabarttı. 
     
     Milli olma umudu 
     PORTEKİZ Ligi’nin en başarılı kalecilerinden biri olarak gösterilen Aurelio’nun bu sene Portekiz vatandaşlığına geçeceği ve Portekiz Milli Takımı’na girme ihtimalinin bulunduğu da vurgulandı. Portekiz Milli Takımı Teknik Direktörü Scolari tarafından da beğenilen 33 yaşındaki file bekçisinin, bonservisini eline almasıyla birlikte Beşiktaş’a gelmeye sıcak baktığı da öğrenildi. 
     
Şikayeti var Kartal’ın hırçın futbolcusu Nouma, rakiplerinin kendilerine karşı şartlandığını ileri sürdü. Golcü, "Benimle uğraşırken gol yemeyi bile göze alıyorlar" dedi 
     ORHAN YILDIRIM 

     Üzerime geliyorlar 
     GÖZTEPE maçında attığı golden çok, tartışmasıyla gündeme gelen Pascal Nouma, rakip futbolculardan şikayetçi oldu. Oynadığı her karşılaşmada karşı takım futbolcularının kendisiyle uğraştığını söyleyen Fransız oyuncu, "Hangi maçta forma giysem, oyundan atılmam için rakip futbolcular elinden geleni yapıyor. Öyle şartlanmışlar ki, topu bırakıp 3-4 kişi üzerime yürüyor" diye konuştu. 
     
     Cezaları gol oldu’ 
     SON oynanan Göztepe maçına da değinen Nouma, "Gol yemeyi bile göze almışlardı" ifadesini kullandı. Tahriklere kapılmadığını ve bunlara gol atarak ceza verdiğini söyleyen golcü, "Bunu penaltıdan da olsa yaptığım için mutluyum" yorumunu yaptı. Form durumunu kendisini de beğenmediğini belirten Nouma her geçen gün daha da ileri gideceğini vurguladı. 
     
Beşiktaş’ın kupa mesaisi      BEŞİKTAŞ, Gençlerbirliği ile oynayacağı Türkiye Kupası’nın hazırlıklarına dün başladı. Göztepe maçında 90 dakika forma giyenler düz koşu yapıp dinlenirken, diğerleri ise çift kale maçta yer aldı. Teknik Direktör Lucescu, hatalı goller yiyen Cordoba ile bir süre görüştü. Öte yandan İbrahim’in sol ayak bileğinde, Yasin Sülün’ün ise sol ayak alt kaval kemiğinde ödem bulunduğu belirtildi ve iki oyuncunun da MR’ı çekildi. İbrahim ve Yasin’in yarınki maçta oynayıp oynayamayacağı daha sonra belli olacak. Öte yandan UEFA Kupası’nda Beşiktaş’ın rakibini belirleyecek Krakow-Lazio maçı yarın oynanacak. 
     
Kartal geriledi      ULUSLARARASI Futbol Tarihi ve İstatistikleri Federasyonu’nun IFFHS "Dünyanın en iyi futbol takımları" değerlendirmesinde, geçen ayı 28. sırada tamamlayan Beşiktaş 7 sıra daha gerileyerek 167 puanla 35. oldu. Galatasaray ise 74. sıradan 91. sıraya geriledi. UEFA Kupası’nda büyük bir başarı kaydeden Denizlispor 102, Fenerbahçe 116. sırada yer bulurken, ilk sıraya yine Manchester United oturdu. 
     
Favori Ali Aydın      TRABZONSPOR - Beşiktaş derbisinde Ali Aydın’ın adı ilk sıraya çıktı. MHK’nın kendi arasında yaptığı görüşmede Aydın’ın isminin ağırlık kazandığı öğrenildi. Bu yıl Trabzonspor’un lig maçlarına hiç çıkmayan tecrübeli hakem, Beşiktaş’ın 2-1 kazandığı İstanbulspor, 3-0 önde tamamladığı Malatyaspor ve son olarak da Fenerbahçe’yi 1-0 yendiği derbi karşılaşmalarında görev yapmıştı. 
     



 SPOR 







bnba.jpg 

















</TEXT>
</DOC>
