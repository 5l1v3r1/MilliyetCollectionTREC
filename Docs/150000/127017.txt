<DOC>
<DOCNO> 127017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko16.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret belirlendi... 
</HEADLINE>
<TEXT>

     Asgari Ücret Tespit Komisyonu, 1 Ocak 2003 tarihinden geçerli olacak yeni asgari ücreti, 16 yaşından büyük işçiler için aylık brüt 306 milyon, net 223 milyon 749 bin lira olarak belirledi. Türk-İş'in muhalefetiyle alınan karar uyarınca, 16 yaşından küçük işçiler için asgari ücret aylık brüt 256 milyon 500 bin, net 188 milyon 282 bin 250 lira olarak uygulanacak. 
     Komisyon kararı gereğince, yeni asgari ücret 1 yıl süreyle yürürlükte kalacak. 
     Asgari ücretteki artış, yüzde 22 oranında oldu. 
     16 yaşından büyük işçiler için brüt 306 milyon lira olarak belirlenen yeni asgari ücretten 42 milyon 840 bin lira SSK primi, 3 milyon 60 bin lira işsizlik sigortası primi, 34 milyon 515 bin lira gelir vergisi ve 1 milyon 836 bin lira damga vergisi olmak üzere toplam 82 milyon 251 bin lira kesinti yapılacak. İşçiye ödenecek net rakam, 223 milyon 749 bin lira olacak. 
     16 yaşından küçük işçiler için brüt 256 milyon 500 bin lira olarak belirlenen asgari ücretten 35 milyon 910 bin lira SSK primi, 2 milyon 565 bin lira işsizlik sigortası primi, 28 milyon 203 bin 750 lira gelir vergisi, 1 milyon 539 bin lira damga vergisi olmak üzere toplam 68 milyon 217 bin 750 lira kesinti yapılarak, işçiye net 188 milyon 282 bin 250 lira ödenecek. 
     
     ÖZEL İNDİRİM ARTINCA, ASGARİ ÜCRETİN NETİ DE ARTACAK 

     Net asgari ücretin hesaplanmasında, 2002 yılı özel indirim tutarı olan 30 milyon lira dikkate alındı. Maliye Bakanlığı, özel indirim tutarını Bakanlar Kurulu'na 50 milyon lira olarak önerdi. Bu rakamın kabulü halinde, asgari ücretin net miktarı, 20 milyon liranın yüzde 15'i kadar, yani 3 milyon lira artacak. 
     Gelir vergisinden muaf olan kapıcılar için ise asgari ücret aylık net 258 milyon 264 bin lira olarak hesaplandı. 
     Kapıcılar için belirlenen brüt 306 milyon liralık asgari ücretten 42 milyon 840 bin lira SSK primi, 3 milyon 60 bin lira işsizlik sigortası primi, 1 milyon 836 bin lira damga vergisi olmak üzere toplam 47 milyon 736 bin lira kesinti yapılacak. 
     
     İŞVERENE MALİYET 

     16 yaşından büyük işçilerin işverene maliyeti 379 milyon 667 bin 901 lira, 16 yaşından küçük işçilerin maliyeti ise 337 milyon 592 bin 901 lira olarak hesaplandı. 
     İşveren, brüt ücrete ek olarak kendi payına düşen SSK primini ve ayrıca, asgari ücret ile SSK primine tabi zorunlu asgari ücret arasındaki farkın işçiye ait kısmının primini de ödemekle yükümlü bulunuyor. 
     Bu arada, Çalışma Genel Müdürü ve Asgari Ücret Tespit Komisyonu Başkanı Ömer Benokan, son günlerde bazı yayın organlarında hükümet temsilcilerine yönelik hakarete varan ağır eleştiriler yapıldığını belirterek, tüm ithamların asılsız olduğunu, Asgari Ücret Tepsit Komisyonu'nun ücreti vergi dışında bırakma gibi bir yetkisinin bulunmadığını söyledi. 
     Benokan, kamu görevlilerine yönelik hakarete varan bu yayınlar nedeniyle kişisel tazminat davası açacaklarını bildirdi. 
     Alınan bilgiye göre, çalışanlar adına komisyonda yer alan Türk-İş, belirlenen ücrete muhalif kaldı. 

     
</TEXT>
</DOC>
