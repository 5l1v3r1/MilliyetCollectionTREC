<DOC>
<DOCNO> 143643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko06.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belirsizlik piyasalarda sert dalgalanmaya neden oldu 
</HEADLINE>
<TEXT>

     Tezkere ile ilgili gelişmeler ve mali yardıma ilişkin açıklamaların yarattığı belirsizlik, mali piyasalarda sert dalgalanmaya yol açtı. 
     Pazartesi günü yüzde 10.57 düşüşün ardından dün yüzde 11.58 yükselerek adeta 2 gündür tahterevalli gibi hareket eden İstanbul Menkul Kıymetler Borsası, bugün de hızlı bir düşüşle açıldı. 
     Disket emirlerinin girildiği ilk bölümde 370.12 puan kayıpla güne başlayan Ulusal 100 Endeksi, ilk 2 dakika dolarken kayıp miktarı 792.95 puana, hisselerin değer kaybı da yüzde 7.49'a ulaştı. Ulusal 100 Endeksi, 9,788.55 puana indi. 
     Ulusal 100 Endeksi, ilk 20 dakikayı 9,932.19 puandan geçerken, hisselerin değer kaybı yüzde 6.14 düzeyinde bulunuyor. 
     Gedik Yatırım Araştırma Müdürü Işıl Soyhan, dövizde ve bono cephesinde çok sert bir olumsuzluk hakim olduğunu, bunun da Borsa'daki fiyatlara yansıdığını belirtti. 
     ''Hükümet'in son açıklamalarıyla maalesef yatırımcı güvenini kaybetmiş durumda'' diyen Soyhan, hükümetin ve yurtdışından gelen açıklamaların farklı olmasının yatırımcıların kafasını karıştırdığını vurguladı. 
     Bumerang Genel Müdürü Emin Özer de tezkerenin daha sınırlı olması ve buna bağlı olarak gelecek mali yardım konusundaki belirsizliğin Borsa'da hızlı satışları beraberinde getirdiğini söyledi. 
     Bunun döviz ve faize de yansıdığını belirten Özer, ''Mali yardım ekonomiyi etkileyecek bir gelişme, bunun belirsizliğe girmesi bütün piyasaları olumsuz etkiler'' dedi. 
     
     DÖVİZ VE FAİZ 

     Borsa'nın yanı sıra alternatif piyasalar döviz ve faizde de olumsuz bir seyir izleniyor. 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli, bugün valörlü tahvilin bileşik getirisi 7.79 puan artışla yüzde 67.71'e çıktı. 
     Kapalıçarşı piyasasında dolar 1 milyon 680 bin liradan alınıp 1 milyon 700 bin liradan satılıyor. 

     
</TEXT>
</DOC>
