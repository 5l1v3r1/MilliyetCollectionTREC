<DOC>
<DOCNO> 102973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sonspo19.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan, kulübün hazırladığı spor sözlüğünü tanıttı 
</HEADLINE>
<TEXT>

     Gaziantepspor Kulübü Başkanı Celal Doğan, kulüp olarak bastırdıkları ''Beden Eğitimi ve Sporda Temel Kavramlar'' adlı 20 bin kelimelik sözlüğü basına tanıttı. 
     Celal Doğan, düzenlediği basın toplantısında, Gaziantepspor Kulübü kültür yayını olan eserin 3 bin adet bastırıldığını ve Gaziantep'te bir ilk olduğunu söyledi. 
     Büyük bir titizlikle hazırlanan sözlüğe Gaziantep'te faaliyet gösteren birçok firmanın ekonomik açıdan destek sağladığını ifade eden Doğan, sözlüğün gelirinin ise Sokak Çocukları Projesi'ne aktarılacağını söyledi. 
     Spor sözlüğünü hazırlayan Gaziantep Üniversitesi Beden Eğitimi ve Spor Bölümü Öğretim Görevlisi Murat Şahin ise Türk sporuna önemli bir eser kazandırdıkları için mutlu olduğunu bildirdi. 
     
     ŞAMPİYON GÜREŞÇİYE ÖDÜL 
     Bu arada Doğan, Ukrayna'da yapılan Avrupa Grekoromen Güreş Şampiyonası'nda yıldızlarda 85 kiloda birinciliği kazanan Salih Bakır'a plaket verdi. 
     Gaziantep Büyükşehir Belediyespor'un lisanslı sporcusu Süreyya Ayhan'ın başarısından sonra güreşte de önemli bir başarının elde edildiğini anlatan Doğan, şöyle konuştu 
     ''Genç güreşçimiz Salih Bakır, güreşte çok önemli başarı elde ettiği halde, üzülerek belirteyim ki kamuoyunda gerekli desteği bulamadı. Yaygın basında ise bu başarı gündeme dahi getirilmedi. Ancak biz, bu güreşçimize desteğimizi sürdüreceğiz.'' 
     





</TEXT>
</DOC>
