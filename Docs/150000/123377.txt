<DOC>
<DOCNO> 123377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur15.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Recep Tayyip Erdoğan, bugün Danimarka'ya gidecek... 
</HEADLINE>
<TEXT>

     AK Parti Genel Başkanı Recep Tayyip Erdoğan, 12-13 Aralık'ta yapılacak Kopenhag Zirvesi'nde Türkiye'ye Avrupa Birliği AB üyeliği için müzakere tarihi verilmesine yönelik temasları çerçevesinde Danimarka ve ABD'ye gidecek. 
     Erdoğan, bugün saat 20.00'de Esenboğa Havaalanı'ndan Danimarka'nın Başkenti Kopenhag'a hareket edecek. 
     AK Parti Lideri Erdoğan, yarın Kopanhag'ta, AB Dönem Başkanı Danimarka'nın Başbakanı Anders Fogh Rasmussen ile görüşecek. Erdoğan, görüşmeden sonra düzenlenecek basın toplantısının ardından TSİ 11.30'da ABD'nin Başkenti Washington'a gidecek. 
     Tayyip Erdoğan, Washington'da ilk olarak düşünce kuruluşu Stratejik ve Uluslararası Etütler Merkezi'nde bir konuşma yapacak. 
     Recep Tayyip Erdoğan, 10 Aralık Salı günü Savunma Bakanlığı'nda Pentagon Savunma Bakanı Donald Rumsfeld, Beyaz Saray'da Dışişleri Bakanı Colinn Powell ve Başkan George W. Bush'un Ulusal Güvenlik Danışmanı Condoleezza Rice ile biraraya gelecek. 
     
     BUSH, CHENEY VE ANNAN İLE GÖRÜŞME 

     Erdoğan, aynı gün Başkan George W. Bush ile Beyaz Saray'da, ardından da Başkan Yardımcısı Dick Cheney ile konutunda görüşecek. 
     Musevi lobisinin ileri gelenlerini kabul etmesi beklenen Erdoğan, Türk-Amerikan Konseyi ATC yetkilileri ile de biraraya gelecek. 
     Daha sonra New York'a hareket edecek olan Erdoğan, BM Genel Sekreteri Kofi Annan ile görüşecek. Erdoğan'ın, Annan'la Kıbrıs konusunu görüşmesi planlanıyor. 
     Erdoğan, New York programını tamamlamasının ardından AB zirvesi için Kopenhag'a hareket edecek. 
     AK Parti Lideri Erdoğan, programda bir değişiklik olmazsa 11-15 Aralık tarihleri arasında Kopanhag'ta kalacak. 
     Erdoğan'a, Danimarka ve ABD temaslarında Dışişleri Bakanı Yaşar Yakış, siyasi danışmanı Adana Milletvekili Ömer Çelik, İstanbul milletvekilleri Egemen Bağış ve Hüseyin Besli, MKYK üyesi Cüneyd Zapsu ve Kurucular Kurulu Üyesi Ali İhsan Arslan eşlik edecek. 

     
</TEXT>
</DOC>
