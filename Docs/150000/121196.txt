<DOC>
<DOCNO> 121196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur18.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Besim Tibuk LDP Genel Başkanlığı'ndan istifa etti... 
</HEADLINE>
<TEXT>

     Besim Tibuk, Liberal Demokrat Parti LDP Genel Başkanlığı'ndan istifa etti. 
     LDP'den yapılan yazılı açıklamada, Tibuk'un, dün akşam LDP İstanbul İl Merkezi'nde gerçekleştirilen toplantıda genel başkanlık görevinden istifa ettiğini duyurduğu belirtildi. 
     Açıklamada, Tibuk'un, ''LDP'nin 3 Kasım seçimlerinde aldığı sonucun kabul edilemez olduğunu ve bu nedenle LDP'nin yeniden kendisinin başkanlığında bir seçime girerek halktan oy isteyemeyeceğini'' ifade ederek, ''Partiler sadece programlarıyla değil, liderleriyle de halka umut olmalıdırlar. Biz de bunu başaramadık'' dediği kaydedildi. 
     LDP açıklamasında, Besim Tibuk'un, ''Bundan sonra parti içinde sadece gençlere yönelik çalışmalar yapacağını ve kongre tarihine kadar genel başkanlıkla ilgili tüm görev ve yetkilerini LDP genel başkan yardımcılarından Nizam Kağıtçıbaşı'na devrettiğini'' belirttiği bildirildi. 
     





</TEXT>
</DOC>
