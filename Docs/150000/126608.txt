<DOC>
<DOCNO> 126608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/son/sonspo06.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da yeni transferler bekleneni veremedi... 
</HEADLINE>
<TEXT>

     Galatasaray'da, 2002-2003 sezonunda transfer edilen futbolcuların büyük bir bölümü düş kırıklığı yarattı. 
     Transferlerde istediği verimi alamayan sarı-kırmızılılar, bu sezon Brezilyalı Felipe, Pinto ve Christian'ı, AC Milan'dan Sarr'ı, Meksika'dan Almaguer'i ve bonservisi elinde olan Baliç'i kadrosuna kattı. 
     Sezon öncesinde hazırlık maçlarında ortaya koyduğu performansla dikkati çeken ve yeni ''Hagi'' olarak değerlendirilen Felipe, en büyük düş kırıklığı yaratan oyuncu olarak göze çarptı. 
     Attığı şık çalımları, takım oyununa katkı olarak sunamayan Felipe, ilk dönemde oynanan 8 maçta sadece 2 kez 90 dakika forma giyip, 806 dakika sahada kalırken, 1'i penaltıdan olmak üzere 3 gole imza attı. 
     Felipe, boşta bulunan Hagi'nin ''10'' numaralı formasının hakkını veremezken, son maçlarda yedeklikten kurtulamadı ve kendine kulüp aramaya başladı. 
     
     SARR GÖZDEN DÜŞTÜ 

     Sezona iyi bir başlangıç yapan ve Lokomotiv Moskova maçında attığı kafa golüyle taraftarların beğenisini kazanan Senagalli Sarr da ilerleyen haftalarda gözden düştü. 
     Bu sezon ligde sadece 5 maçta 90 dakika sahada kalabilen ve 475 dakika oynayan Sarr, Denizlispor'a deplasmanda 1 gol attı. 
     Sarr, teknik direktör Fatih Terim tarafından birçok maçta kadroya dahi alınmadı ve İtalya'ya döndü. 
     
     ALMAGUER-BALİÇ YOK GİBİ 

     Galatasaray'da süpriz bir şekilde transfer edilen Almaguer ve Baliç adeta ''Yok''ları oynadılar. 
     Almaguer, 2 maçta 90 dakika sahada kalabilirken, 225 dakika forma giyip, ülkesine gönderildi. 
     Sürekli formsuzluk ve sakatlıklarla uğraşan Elvir Baliç ise 1 maçta 90 dakika oynayıp, sahada kaldığı 371 dakikada Altay maçında 1 gol kaydetti. 
     Sarı-kırmızılıların Brezilyalı gol ümidi Christian da 4 maçta 90 dakika oynayıp, sahada 783 dakika kalırken, yalnızca Göztepe Penaltıdan ve Trabzonspor maçlarında gol atma başarısını gösterdi. 
     Galatasaray'ın Gaziantepspor ile Murat Erdoğan'ı takas edip, kadrosuna kiralık olarak kattığı Mehmet Polat da, uzun süre sakatlıkla boğuştu. Mehmet, iyileştikten sonra da sadece 4 maçta 90 dakika oynayıp, 423 dakika forma giydi ve eleştirilere maruz kaldı. 
     Brezilyalı Pinto ise, zaman zaman şans bulmasına rağmen bir türlü istenilen performansını gösteremedi. 
     
     7 GOL ATTILAR 

     ''Cim bom''un yeni transferleri bu sezon takımın attığı 28 golün sadece 7'sine imza attılar. 
     Galatasaray'ın ilk dönemde oynadığı 18 maçta yeni transferlerden sadece Felipe 3 , Christian 2 , Baliç ve Sarr 1'er gol attı. Galatasaray'ın diğer 20 golünü ise eski oyuncularından ve Diyarbakırlı Hasan Yiğit kendi kalesine attı. 

     
</TEXT>
</DOC>
