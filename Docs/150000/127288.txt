<DOC>
<DOCNO> 127288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sonspo23.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Yeni yılda yaptığımız atılımların meyvelerini toplayacağız 
</HEADLINE>
<TEXT>

     Galatasaray Kulübü Başkanı Özhan Canaydın, sarı-kırmızılı camianın yeni yılını, yayınladığı bir mesajla kutladı. 
     Kulübün resmi internet sitesi ''www.galatasaray.org''da yayınlanan yeni yıl mesajında Özhan Canaydın, mutluluklar, yepyeni başlangıçlar, 15. şampiyonluk ve 3. yıldızın anılarıyla 2002 yılına veda ettiklerini belirterek, şunları kaydetti 
     ''2003 yılına 'Merhaba' dediğimiz bugünlerde, geçen yıl yapmış olduğumuz bir dizi atılımın meyvelerini toplamaya başlamanın heyecanını yaşıyoruz. Dünya kulübü anlayışını tüm Galatasaray camiasının kabullenmesini, Galatasaraylı olmanın ayrıcalığını tüm Galatasaraylılar'ın hissetmesini sağlamak için, Galatasaray Kulübü'nün yönetimine layık görüldüğümüz 2002 yılının mart ayının 23'ünden bugüne, yapmaya çalıştıklarımız, yeni yılla birlikte ciddi sonuçlar verecektir. 
     Uzun süredir birikmiş, kronikleşmiş borçlarımızı ödemekten, ödeme ahlakına sahip bir kurum olmaya, Galatasaray taraftarlarına yakışır bir Galatasaray Store yaratmaktan, kesintisiz iletişim oluşturan Türkiye'nin en çok satan dergilerinden biri olan Galatasaray Dergisi'nin yayımlanmasına ve internet sitemizin yepyeni bir çehreye ve işlevselliğe kavuşmasına, 'Fair Play' çerçevesinde tüm kulüplerle yürüttüğümüz ortak çabadan, UEFA nezdinde gururla temsil edilen bir kulüp olmaya değin, tüm çalışmalarımız 2004 yılında UEFA kriterlerine uyum sağlamış olan ilk Türk spor kulübü olmak adına şekillendi.'' Açıklamasında, sportif başarılarını istikrarlı bir tablo çizecek biçimde yapılandırma çabası içinde olduklarına değinen Canaydın, ''Galatasaray adına yakışır bir Ali Sami Yen Stadı inşa etmek adına yürüttüğümüz çalışmalarımızı, Galatasaray için en avantajlı şekilde nihai hale getirmek, taraftarlarımıza her alanda avantajlar ve ayrıcalıklar sağlayacak Galatasaray Card projesini hayata geçirmek, 2003 yılında öncelikli çalışmalarımız olacaktır. Bu vesileyle, tüm Galatasaraylılar'ın yeni yılını kutluyor, 2003 yılının başarılarla, mutluluklarla, birlik ve beraberlikle geçmesini diliyorum'' diyerek sözlerini tamamladı. 
     





</TEXT>
</DOC>
