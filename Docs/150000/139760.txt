<DOC>
<DOCNO> 139760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sontur13.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te CHP ile AK Parti'nin afişli atışması... 
</HEADLINE>
<TEXT>

     Partiler, Siirt'teki milletvekili yenileme seçimleriyle ilgili propaganda çalışmalarını hızlandırdı. 
     3 Kasım'da yapılan genel seçimlerde Pervari'nin Doğan Köyü'nde sandık kurullarının oluşturulmaması ve oy kullanılmamasıyla iptal edilen Siirt'teki milletvekili seçimleriyle ilgili, partilerin çalışmaları sürüyor. 9 Mart'taki seçimlere, Adalet ve Kalkınma Partisi AK Parti , Türkiye Komünist Partisi TKP , İşçi Partisi İP ve Cumhuriyet Halk Partisi CHP katılıyor. 
     AK Parti'ye açık destek veren Siirt Ticaret ve Sanayi Odası Başkanı Güven Kuzu tarafından, kentin 10 ayrı yerine ''Yiğit düştüğü Yerden Kalkar'' yazılı pankartlar astırıldı. CHP de, asılan bu pankartlara karşılık, ''Yiğitler Dünya Çocuklarını Yetim Bırakmaz'' ve ''Yiğitler Barıştan Yana Olur'' yazılı pankartları kentin farklı yerlerine astı. 
     Propaganda çalışmaları 8 Mart saat 16.00'da sona erecek, oy kullanma işlemi de 9 Mart saat 06.00'da başlayacak ve 15.00'te sona erecek. Ancak, sandık başlarında kuyruklar oluşması halinde oy verme işleminin devam edeceği bildirildi. 
     
     SEÇİM ÖNLEMLERİ 
     Siirt İl Seçim Kurulu Başkanlığı, 3 Kasım'da yaşanan iptal olayının tekrarlanmaması amacıyla tüm önlemlerin alındığını bildirdi. 
     Sandık kurullarının yeniden oluşturulmaması ihtimaline karşılık, yedek sandık kurulu görevlilerinin de oluşturulduğunu belirten yetkililer, sandık kurulu görevlilerinin, bir başkan, en az 3, en fazla 6 kişiden oluşturulduğunu bildirdiler. Yetkililer, şu bilgiyi verdiler 
     ''3 Kasım'da yapılan seçimler, sandık kurulunun oluşturulmaması ve oy kullanılmaması nedeniyle iptal edilmişti. Yeniden aynı olayın tekrarlanmaması için tüm önlemlerimizi aldık. Asıl sandık kurulu üyelerinin yanı sıra yedek sandık kurulu üyeleri de oluşturduk. Sandık kurullarının oluşmadığı yerlere anında yedek üyeleri göndereceğiz.'' Yetkililer, Siirt Valiliği'nin, köy yolarının açık kalması amacıyla çalışmalarını sürdürdüğünü de belirterek, köylere ulaşımın mümkün olmaması durumunda helikopter talebinde bulunacaklarını bildirdiler. 
     Siirt'te 9 Mart'ta yapılacak olan seçimde 568 sandıkta 119 bin 207 kişi oy kullanacak. 
     





</TEXT>
</DOC>
