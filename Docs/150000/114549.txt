<DOC>
<DOCNO> 114549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/guncel/gun04a.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar haberine son 
</HEADLINE>
<TEXT>

Milliyet, geçen mayıstan bu yana yeni vakalara neden olma endişesiyle intihar haberine yer vermiyor. Kanal D de artık aynı endişeyle hareket edecek 
     İSTANBUL Milliyet 

     Yayımlanmasıyla topluma yarar sağlamayacak, bir başka canı kurtarmayacak intihar haberlerine sayfalarında yer vermeme kararı alan Milliyet’in bu tavrına, Kanal D’den destek geldi. Gazetemiz, mayıs ayından bu yana intihar haberlerine yer vermezken, Kanal D Haber Genel Yayın Yönetmeni Fatih Altaylı da aynı yönde karar aldı. Altaylı, Türkiye eski güzeli Ahu Paşakay’ın intiharından sonra, bu tür ihtiharı özendiren haberlerin artık Kanal D ekranlarında yer almayacağını açıkladı. 
     İstanbul’da özellikle Boğaz köprülerindeki intihar ve girişimleri hemen her gün gazete sayfaları ve televizyon ekranlarında yer buluyor. Sesini duyurmak, terk eden sevgilisini geri getirmek isteyen köprüye çıkıp şov yapıyor. Yapılan araştırmalar ise medyada yer alan intihar haberlerinin toplumda bu eylemi gerçekleştirme isteğini artırdığı yönünde. 
     
     HABERLER KÖRÜKLÜYOR 
     Türkiye Psikiyatri Derneği 2. Başkanı Doç. Dr. Mustafa Sercan, basında yer alan intihar ve intihar taklitlerinin, vakaları artırdığının 17. yüzyıldan bu yana bilindiğine dikkati çekiyor. Bu nedenle bu tür haberlere yer verilmemesi gerektiğini vurgulayan Sercan, "Kişi, içinde bulunduğu kötü süreçte doktora mı gideyim, intihar mı edeyim düşünceleri arasında gidip geliyorsa, okuduğu haber terazinin dengesinin bozulmasına yol açıyor" diyor. 
     Gazetemiz Genel Yayın Yönetmeni Mehmet Y. Yılmaz, 10 Mayıs 2002’de "Bir karar aldık" başlıklı yazısında intihar haberleriyle ilgili yayın politikamızı duyurdu. O tarihten itibaren hiçbir intihar ve girişimiyle ilgili haber gazetemizde yer almadı. 
     Kanal D Genel Yayın Yönetmeni Fatih Altaylı da dün köşesinde aldıkları kararın gerekçesini şöyle açıkladı "Bu tip haberlerin intiharları körüklediği şeklinde veriler var. Ahu Paşakay’ın intiharı haber. Ama bu intihar haberini verip üç gün sonra başka bir intihar okuduğumda Bu haberi vermeseydim, bu kız intihar eder miydi ’ diye düşünüp uykumun kaçmasını istemiyorum." 
     



 GÜNCEL 
























</TEXT>
</DOC>
