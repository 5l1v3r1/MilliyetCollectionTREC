<DOC>
<DOCNO> 115533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/siyaset/siy05.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

Maliye neden bir memurun viagrasını ödemedi MGK, karar için ne bekliyor Senfoni’nin koltuklarına ne testi yapılacak 
     Ayhan Aydemir 

Devlet, memurunun viagrasını ödemedi      Başbakanlık’ta çalışan tansiyonu olan bir memur doktor reçetesiyle viagra kullandı. Doktor, hasta memurun viagra ile iyileştiğini söylese de, Maliye ödeme yapmadı 
     Başbakanlıkta bir çalışan için Sağlık Ünitesi Başhekimi Dr. Adnan Alakoç’un "viagra kullanmazsa hastanın hayati tehlikesi olur" şeklindeki raporunun ardında bazı firmaların çıkarları olduğu iddiaları ortaya atıldı. Anlatılanlara göre, Başbakanlık Basın ve Halkla İlişkiler Müşaviri Ü.A. için "primer pulmoner hipertansiyon" hastalığı nedeniyle Dr. Alakoç tarafından İdari ve Mali İşler Daire Başkanlığı’na bir yazıyla hastanın hayatını daha düzenli devam ettirmesi için viagra ilacının kullanılmasının zorunlu olduğu bildirildi. 
     
     Hastalığı ortadan kalktı 
     Dr. Alakoç yazısında o kadar ileri gitti ki viagrayı kullanan hastanın düzelmeye başladığını bile ekledi. Yazıda şöyle denildi 
     "ABD’de yapılan tetkikleri sonucunda özellikle viagra adlı ilacı kullanması tavsiye edilmiştir. Hayatını daha düzenli devam ettirebilmesi için bu ilacı kullanması zorunlu görülmektedir. Bu ilacı kullanmaya başladığından itibaren hastanın durumunda iyilik hali görülmüş ve yapılan tetkiklerde kalp yetmezliği ortadan kalkmış, karaciğerde ve kalpte küçülme tespit edilmiştir. Tedaviye cevap veren bu ilacın bu durumda değil kesilmesi, ara verilmesi bile düşünülemez. İlacın kesilmesi hastanın hayatını tehdit edecektir." 
     
     Maliye karşı çıktı 
     Bunun üzerine Müsteşar Yardımcısı Selçuk Polat imzasıyla Maliye Bakanlığı’na durum bildirildi ve viagra ilacının ücretinin karşılanıp karşılanmayacağı konusunda görüş istendi. Maliye ise cevabında "bu mümkün değildir" dedi. Bu konuda yazışmalar sürerken bazı ilaç firmalarının piyasada satılmayan ilaçları reçeteletmek için Başbakanlık çalışanlarını kullandığı ihbarı yapıldı. 
     Bu ihbarın ardından Başbakanlık soruşturma başlattı. Olayın üzerinden bir yıl geçmesine rağmen viagra ücreti ödenmeyen bu çalışanın sağlığının yerinde olduğu ortaya çıktı. 
     
MGK da yeni hükümeti bekliyor      AB 9 Ekim İlerleme Raporu’nu değerlendiren Milli Güvenlik Kurulu MGK , Kopenhang zirvesinde Türkiye’ye müzakere tarihi verilmemesi durumunda geliştirilecek stratejiyi, 3 Kasım tarihinden sonra şekillenecek 58. Hükümet’in göreve gelmesiyle oluşturmayı benimsedi. 
     Edinilen bilgilere göre, AB Genel Sekreterliği tarafından MGK ekim ayı olağan toplantısına sunulan 100 sayfalık değerlendirmede, AB İlerleme Raporu’nun kritiği yapıldı. 
     Raporda ve MGK’daki görüşmelerde, 12 - 13 Aralık tarihinde gerçekleştirilecek doruk toplantısı, AB ile ilişkiler konusu tartışıldı ve Türkiye’nin bu tarihe kadar müzakere tarihi alabilmesi için gerekli girişimlerde bulunulması benimsendi. 
     MGK’da, Türkiye’ye müzakere tarihi verilmemesi durumunda "siyasi diyaloğun kesilmesi", "Gümrük Birliği’nin askıya alınması" gibi seçeneklerin 58. Hükümet ile yapılacak değerlendirmelerin ardından karara bağlanması benimsendi. 
     Güney Kıbrıs Rum Yönetimi’ne adayı temsilen AB üyeliği verilmesi durumunda ise hangi hükümetin görevde olacağı fark etmeyecek. Türkiye AB tarafından böyle bir kararın alınması halinde KKTC ile entegrasyona gidecek. 
     
Senfoni’de uyku’ testi yapılacak      Cumhurbaşkanlığı Senfoni Orkestrası konser salonundaki izleyici koltukları, 362 milyar 610 milyon lira harcanarak yenilendi. Müzikseverler, konserlerin keyfini, bundan böyle tanesi 395 milyon liraya maledilen koltuklarda oturarak çıkaracaklar ama uyku testinden sonra... CSO’nun 4 - 5 yıl kullanılan koltukları onarım işleri kapsamında sökülerek bazı kurumlara gönderildi. Yapılan bu işlem nedeniyle ihale açılarak 918 yeni koltuk alındı. Koltuklar salona takıldı, ancak henüz teslim alınmadı. CSO’nun bir çalışanı, koltukların, taahhüt edilen özellikleri taşıyıp taşımadığı incelenerek teslim alınacağını söyledi. Testin ne olduğunu ise şöyle açıkladı "koltukların öncelilikli rahat olup olmadığı tespit edilecek. Yani oturunca uyutuyor mu, uyutmuyor mu ona bakılacak " 
     



 SİYASET 



















</TEXT>
</DOC>
