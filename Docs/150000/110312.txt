<DOC>
<DOCNO> 110312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun31.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Genel Sekreteri Robertson ''NATO içinde ABD egemenliği yok'' 
</HEADLINE>
<TEXT>

     NATO Genel Sekreteri George Robertson, ''NATO içinde ABD egemenliği yok'' dedi. 
     İtalyan Meclisi tarafından düzenlenen ''Ortadoğu'da Güvenlik'' konulu uluslararası seminere katılan Robertson, İtalyan Komünist Partisi'nin liderlerinden Armando Cossutta'nun NATO'nun içindeki dengelerle ilgili sorusuna, ''NATO içinde ABD'nin egemenliği yok. Roma'da yapılan Rusya-NATO zirvesine bakmak yeterli. Birkaç yıl öncesine kadar bu kadar kalabalık sayıda uluslararası temsilcinin bir masa etrafında toplanması düşünülemezdi. Dünya değişiyor. NATO'da yeni gereçler ile donanarak değişiyor. Ama bu ittifakın değerini tartışacak hiçbir sebep teşkil etmiyor'' cevabını verdi. 
     Kasım sonunda Prag'ta yapılacak zirvenin önemine dikkat çeken Robertson, ''9 hafta sonra Prag'da 21. yüzyılın ilk zirvesi yapılacak. Ve bu zirve, terörizmin yeni meydan okumalarını cesaretle karşılayacak, NATO'nun ilerleyişini güçlendirecek'' diye konuştu. NATO Genel Sekreteri, Prag zirvesinin ''bir değişim'' olacağını belirtti. 
     Ortadoğu'da güvenlik konusunda NATO'nun 3 konunun altını çizdiğini ifade eden Robertson, bunları, ''sınırlarda güvenliği kuvvetlendirme, terörizme karşı savaş, askeri ve kurumsal olarak somut işbirlikleri üzerine yoğunlaşmak'' olarak açıkladı. 
     Robertson, diyalogda maksimum esneklik, tüm fırsatların açık tutulması ve Ortadoğu'da güvenliğin sağlanması için diğer ülkelerle işbirliğine hazır olunması konularını da önemli başlıklar olarak sundu. 
     NATO Genel Sekreteri Robertson, İtalya Cumhurbaşkanı Carlo Azeglio Ciampi ve Başbakan Silvio Berlusconi ile de görüşecek. 
     





</TEXT>
</DOC>
