<DOC>
<DOCNO> 125694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur09.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de bir haftada 3,2 trilyon liralık yılbaşı bileti satıldı 
</HEADLINE>
<TEXT>

     İzmir Milli Piyango Satıcıları Odası Başkanı İsmail Baloğlu, Milli Piyango'nun Yılbaşı Özel Çekilişi biletleri sayısının yetersiz olması nedeniyle ellerinde bilet kalmadığını belirterek, ''süper bilet'' çıkarılmasını istedi. 
     İsmail Baloğlu, ''Türkiye genelinde yılbaşı için 24 milyon bilet satışa sunuldu. Bunun yetersiz olacağını, biletler basılmadan önce Haziran ayında meslek odaları olarak Genel Müdürlük'e iletmiştik ama dikkate alan almadı'' dedi. 
     Sadece İzmir'de 10 Aralık'tan bu yana 3 trilyon 200 milyar liralık bilet satıldığını anlatan İsmail Baloğlu, en fazla 2,5 milyon liralık çeyrek bilete talep olduğunu, ancak ellerinde hiç bilet kalmadığını kaydetti. 
     Baloğlu, ''70 milyon nüfusa sahip ülkede 24 milyon biletin yetersiz olduğunu söyledik ama sözümüzü dinletemedik. Devlet de bayi de zarar gördü. 48 milyon basılsaydı da elde bir tane kalmadan satardık. İkramiyeyi yüksek tutup, bilet sayısını sınırlamak hata oldu'' diye konuştu. 
     
     ''SÜPER BİLET'' UYGULAMASI 
     İsmail Baloğlu, 80'li yıllardaki ''süper bilet'' uygulamasıyla sorunun çözüleceğini ve satışların ikiye katlanabileceğini iddia etti. 
     Baloğlu, İzmir'in, Milli Piyango çekilişlerinde diğer illere göre daha şanslı olduğu inancının, biletlerin çok kısa sürede tüketilmesinde önemli bir etken olduğuna da dikkati çekti. 
     





</TEXT>
</DOC>
