<DOC>
<DOCNO> 100356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sonspo15.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lee Eul Yong, Trabzonspor'da... 
</HEADLINE>
<TEXT>

     Trabzonspor, Güney Kore'nin Bocheon takımında oynayan milli oyuncu Lee Eul Yong ile 2 yıllık sözleşme imzaladı. 
     Mehmet Ali Yılmaz Tesisleri'nde, Dış İlişkiler Sorumlusu Kerem Kalafatoğlu, Genel Sayman Kenan Atalay ve Yönetim Kurulu Üyesi Kenan Sönmez'in bulunduğu imza töreninde, Güney Koreli oyuncu kendisini 2 yıllığına bordo-mavili renklere bağlayan sözleşmeye imza attı. 
     Yong, imza töreninde yaptığı açıklamada, Trabzonspor'a geldiği için mutluluk duyduğunu belirterek, ''Sahip olduğum tekniği ve futbolu sergileyerek Trabzonspor'da başarılı olacağıma inanıyorum'' dedi. 
     Türk ve Güney Kore futbolunun birbirine benzediğini ve güçlük çekmeyeceğini de ifade eden Yong, şunları söyledi 
     ''İki ülke futbolu da tekniğe ve güce dayalı. Türkiye'de başarılı olup, ülkemdeki oyuncuların da önünü açacağım. Başarılı olmam Türk ve Güney Kore kardeşliğini daha da pekiştirecektir. Yol yorgunu olduğum için şu an tam olarak çalışamadım. Ancak idman eksiğim yok. Fenerbahçe maçına hazır olacağımı düşünüyorum.'' Trabzonspor taraftarının kendisini çoşkulu bir biçimde karşıladığını da dile getiren Güney Koreli oyuncu, ''Bana olan ilgi mesuliyet duygumu daha da artırdı. Sahada koşan, mücadele eden, pes etmeyen bir Lee olacak'' diyerek sözlerini tamamladı. 
     Lee Eul Yong'un transferini 13 Güney Koreli gazeteci takip ederken, Bucheon kulübü yöneticileri de imza töreninde yer aldılar. 
     Öte yandan Trabzonspor'un Güney Kore Milli Takımı'nın bir diğer oyuncusu Ahn Jung Hwan'ı almak için de girişim başlattığı öğrenildi. 
     





</TEXT>
</DOC>
