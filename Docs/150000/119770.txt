<DOC>
<DOCNO> 119770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sonspo10.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam, Bulgaristan'a hareket etti... 
</HEADLINE>
<TEXT>

     A Milli Erkek Basketbol Milli Takımı, 33. Avrupa Şampiyonası eleme grubunda yarın Bulgaristan ile yapacağı maç için otobüsle bu ülkeye hareket etti. 
     Baş Antrenör Aydın Örs, Bulgaristan'a hareketlerinden önce yaptığı açıklamada, gribal enfeksiyona yakalanan Mirsat Türkcan'ın kafileden çıkarılıp İstanbul'da bırakıldığını belirterek, ''İstanbul'da tam kadro çalışamadık ama yine de verimli bir hazırlık geçirdiğimize inanıyorum'' dedi. 
     Mirsat'ın İstanbul'da kalması nedeniyle Bulgaristan'a 11 kişilik bir oyuncu kadrosu ile gittiklerini ifade eden Aydın Örs, şöyle konuştu 
     ''İstanbul'daki hazırlık kampında 12 kişilik kadromuzdan sadece 10'u ile çalışma imkanı bulduk. Çünkü Mirsat rahatsızlığı nedeniyle, İbrahim Kutluay'da sakatlığı yüzünden bizimle çalışamadı. Ancak İbrahim takımla bugün Bulgaristan'daki idmanda takımla ilk çalışmasını yapacak. Ama bütün bu olumsuzluklara rağmen hedef maçımız olan Bulgaristan'a iyi hazırlandık ve sahaya kazanmak için çıkacağız.'' Elemelerin bu üç maçlık serisinde Bulgaristan, İsviçre ve Ukrayna'yı yenmeyi amaçladıklarını, ancak en azından ikisinden galibiyetle ayrılmak zorunda olduklarını anlatan Örs, ''Bizim amacımız eleme grubunun bu bölümünde en azından iki maçı kazanmak ve işi şansa bırakmamak. Bu yüzden Bulgaristan ile yarın yapacağımız maç çok büyük önem taşıyor. Bulgaristan'ı mutlaka yenmek için salona çıkacağız'' diye konuştu. 
     Menajer Doğan Hakyemez ise, İbrahim Kutluay'ın sakatlığı ve Mirsat Türkcan'ın rahatsızlığına rağmen Bulgaristan'a galibiyet için gittiklerini, bu hedeflerine de ulaşacaklarına inandığını söyledi. 
     İbrahim Kutluay da son lig maçında hafif bir sakatlık geçirdiğini ve bu nedenle takımla birlikte çalışma imkanı bulamadığını kaydederek, ''Takımla ilk çalışmamı bugün Bulgaristan'da yapacağım. Sanırım maç gününe kadar hazır olurum'' dedi. 
     Bulgaristan'ın zorlu bir deplasman olduğunu anlatan İbrahim Kutluay, ''Ama Bulgaristan'ı yeneceğimizi düşünüyorum. İyi bir takımız ve hazırız. Mirsat Türkcan dışında da eksiğimiz yok'' diyerek sözlerini tamamladı. 
     





</TEXT>
</DOC>
