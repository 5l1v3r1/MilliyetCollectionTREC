<DOC>
<DOCNO> 101090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/siyaset/siy05a.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

     Ayhan Aydemir 

     ERDOĞAN ADAY OLMAZSA 
     AKP Genel Başkanı Recep Tayyip Erdoğan’ın mahkeme kararıyla önünün kesilmesi halinde AKP değişik bir strateji çizecek. Devletin ilgili istihbarat birimlerine de ulaşan bilgiler, AKP’nin nasıl bir hazırlık içinde olduğunu gözler önüne seriyor. Anlatılanlara göre, Erdoğan’ın milletvekilliği adaylığının engellenmesi halinde Erdoğan’ın elleri bağlanmış ve ağzı bantlanmış görünümünü taşıyan büyük afişler hazırlanacak ve Türkiye’nin dört bir yanında billboardlara asılacak. Afişlerde "çözün ellerini, konuşturun" sloganları olacak. 
     
     ÖZDEMİR KİME GÖZ KIRPIYOR 
     Eski çevre bakanlarından Ali Talip Özdemir, gerek kişiliği ve gerekse disiplinli yapısı ile siyasetçilerin sevdiği isimler arasında geliyor. Erken seçim kararının alınmasının ardından başkentte boy göstermeye başlayan Ali Talip Özdemir’e birçok partiden adaylık teklifi geldi. Başta ANAP olmak üzere DYP ve YTP’nin de gözü Özdemir’de imiş. 
     
     SİRMEN NEDEN CHP’YE GİTTİ 
     Kocaeli Belediye Başkanı Sefa Sirmen, YTP içinde yer alacaktı. Ama son anda CHP’ye gitmeyi tercih etti. Sirmen’in YTP yönetimine kırgın olduğu belirtilirken, bu kırgınlığın nedeni, şöyle anlatılıyor Şişli Belediye Başkanı telefonla aradığı Sirmen’e, "Sayın Başkan sizinle genel sekreterimiz görüşecek" deyip telefonu İstemihan Talay’a verdi. Talay da, hal hatır sorup kendisini İsmail Cem’in arayacağını söyledi. Ancak aradan günler geçti, Sirmen’i arayıp soran olmadı. Bu durum Sirmen’i üzdü, onuruna yediremedi ve Baykal ile görüşüp CHP’ye katılmak için başkanlıktan istifa etti. 
     
     DERVİŞ’İ SEVMEYEN DE VAR 
     Geçtiğimiz günlerde bir büroda YTP’liler sohbet ediyordu. Eski milletvekillerinden Zeki Naci Tarhan, Derviş’in partiye katılımıyla mesafe kaydedilebileceğini anlattı. Ardahan milletvekili TRT eski sanatçılarından Faruk Demir, "Bırakın kardeşim bu Derviş’i. Bizim sandıklarımız dolmuş. 300 milletvekili ile geliyoruz. Derviş önemli değil" diye kestirip attı. 
     
     OLAY BÜROKRAT YTP’DE 
     Kulislerde adayların isimleri ön plana çıktıkça onlarla ilgili söylentiler de kulislere hemen yansıyor. Bunlardan biri Kültür Bakanlığı Müsteşar Yardımcılığı yapan Kemal Fahir Genç ile ilgili. Söylentilere göre, bakanlığı döneminde İstemihan Talay kendisini müsteşar yardımcısı yaptı. Şimdi de istifa ettirdi ve YTP’den aday olmasını istedi. YTP içinde ismini vermeyen bir politikacı Genç’i şöyle tarif etti "Kendisi sağ görüşlüdür. Bu yüzden de CHP’li olduğu için 65 yaşındaki amcasıyla yıllardır konuşmuyor. Bunu da Artvin’de herkes bilir." 
     



 SİYASET 

















</TEXT>
</DOC>
