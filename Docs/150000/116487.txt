<DOC>
<DOCNO> 116487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/siyaset/siy06.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
3 Kasım kurtuluş günü 
</HEADLINE>
<TEXT>

Necmettin Erbakan ve Recai Kutan, SP’nin Konya mitinginde moral buldu. 5 bin araçla karşılanan ve 25 bin kişiye seslenen Erbakan, Milli Görüş yemini ettirmeyi ihmal etmedi 
     İSTANBUL Milliyet 

     Kapatılan RP’nin Genel Başkanı Necmettin Erbakan, dün helikopterle geldiği Karaman’da halka hitap etti. Hükümete ve diğer partilere çatan Erbakan, 3 Kasım’ı kurtuluş günü olarak ilan etti. Dinleyenlere Milli Görüş yeminini de ettirmeyi ihmal etmeyen Erbakan cuma namazını da Karaman’da kıldı. Buradan Konya’ya yine helikopterle hareket eden Erbakan’ı ve Genel Başkan Recai Kutan’ı 5 bin araçlık bir konvoy karşıladı. Yoğun ilgiden memnun kalan Erbakan, zaman zaman ezilme tehlikesi geçirdi. Erbakan ve Kutan, Konya Hükümet Meydanı’nda yaklaşık 25 bin kişiye hitap etti. 
     
     Veliaht prensler kavgası 
     Bu arada İstanbul İl Başkanlığı’nda bir basın toplantısı düzenleyen SP Grup Başkanvekili Yasin Hatipoğlu, AKP’de veliaht prensler kavgası bulunduğunu, başbakan adayının bugüne kadar açıklanmamasının altında yatan nedenin de bu olduğunu savunarak, "Müthiş bir kavga ve çatlama başlayacak" dedi. Hatipoğlu, "Ertuğrul Yalçınbayır’ın, Abdullah Gül’ün, Bülent Arınç’ın ve Abdüllatif Şener’in başbakanlığı aralarında tartıştıkları görülüyor" dedi. 
     



 SİYASET 

















</TEXT>
</DOC>
