<DOC>
<DOCNO> 107769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur13.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiryaki bahaneleri... 
</HEADLINE>
<TEXT>

     Tiryakilerin, sigara içmek için ilginç bahanelere sığındıkları belirlendi. Dünya Sağlık Örgütü'nün tespitlerine göre tiryakiler, ''sinirlerimi yatıştırıyor, canlandırıyor, sıkıntılarımı gideriyor, düşünmememe yardım ediyor, kendime güvenimi artırıyor, kilo almamı engelliyor'' gibi bahanelerle sigara içiyor. 
     Dünya Sağlık Örgütü istatistiklerine göre, birçok ülkede sigaraya bağlı olarak en fazla rastlanan ve ölüme yol açan hastalıklar arasında, akciğer kanseri ilk sırayı alıyor. 
     Son 40 yılda yüzde 250 oranında artış gösteren akciğer kanserine sadece ABD'de her yıl 160 bin kişi yakalanırken, bu sayı Türkiye'de 30-40 bini buluyor. Önlem alınmaması durumunda, gelecek 20 yılda Türkiye'de sigaradan erken yaşta ölenlerin sayısının, 250 bine çıkacağı tahmin ediliyor. 
     İkinci Dünya Savaşı'nda 50 milyon insanın öldüğü Dünya'da, 1945 yılından bu yana sigaraya bağlı hastalıklardan 80 milyondan fazla insanın yaşamını yitirdiği belirlendi. 
     Dünya Sağlık Örgütü'nün tiryakiler arasında yaptığı araştırmada, insan sağlığı açısından en zararlı alışkanlıklar arasında bulunan sigara için tiryakilerin ilginç bahanelere sığındıkları tespit edildi. 
     Tiryakiler, ''sinirlerimi yatıştırıyor, canlandırıyor, sıkıntılarımı gideriyor, düşünmememe yardım ediyor, kendime güvenimi artırıyor, kilo almamı engelliyor'' gibi bahanelerle sigara içiyor. 
     
     ''NASIL BIRAKILIR '' 

     Uzmanlar, sigarayı bırakmak isteyen tiryakilere şu önerilerde bulunuyorlar 
     ''Sigara büyük bir öfke ve nefret duyularak birden bırakılmalıdır. Evde sigara bulundurulmamalı, ne olur, ne olmaz diye saklanmamalıdır. İlk beş gün çay, kahve, kola ve alkol yerine meyve suyu ve bitki çayları içilmeli. Sigara isteği duyulduğunda, su içilmeli, karın diyaframı aşağı- yukarı hareket ettirilerek nefes alınmalı, kan dolaşımını hızlandıracak biçimde hızlı ve sert bir şekilde avuç ile dirseğin iç tarafına masaj yapılmalıdır.'' Sigarayı bırakan kişilerin daha sonraki süreçte, tek bir sigara bile olsa içmemesi gerektiğini anlatan uzmanlar, sigarayı bırakıp tekrar başlayanların bu tuzağa düştüğünü kaydettiler. 
     Uzmanlar, irade gücünün bir sigara içerek denenmemesi gerektiğine de dikkati çekerek, ''Sigarayı bırakan insanlar, bir süre tanımlanamayan değişiklikler hisseder. Bu durum, sağlıklı bir yaşama uyum sağlanmasını gösterir'' dediler. 
     





</TEXT>
</DOC>
