<DOC>
<DOCNO> 121789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun17.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'nin getireceği mali zararı konuşmanın zamanı geldi" 
</HEADLINE>
<TEXT>

     Alman Frankfurter Allgemeine gazetesi, Türkiye'nin AB üyeliğinin çok pahalıya mal olacağına dikkati çekerek, Türkiye'nin AB'nin ekonomik ve mali politikasına getireceği zararın tartışılması gerektiğini savundu. 
     Gazetenin bir yorumunda, ''A diyen B de demek zorundadır. Bu yüzden Türkiye'nin AB üyeliği ile ilgili tartışmada, dış ve güvenlik politikası gerekçelerine dayandırılan bu maceranın, ekonomik ve mali politikaya getireceği zararı konuşmanın zamanı çoktan geldi. Zira müzakerelere başlandığında, bunun için geç kalınmış olunacak'' ifadelerine yer verildi. 
     Türkiye'nin üyeliğinin neye mal olacağını bugünden kestirmenin zor olduğu kaydedilen yorumda, ''AB Komisyonu'ndan sızdırılan, yılda 20 milyar euro tahmininin, kabataslak hesaptan başka bir şey olmadığı, ancak bu sayının en azından ekonomik tablonun da dikkate alındığını gösterdiği'' belirtildi. 
     Sorumluluk taşıyan bir politikanın bu noktaları görmezlikten gelemeyeceği ifade edilen yorumda, ''Burada söz konusu olan, dehşet senaryoları hazırlamaktan çok, başta Ankara'ya karşı dürüst davranmaktır. Zira bu ülkenin üye olarak alınması, sonuçta AB'nin bunun ekonomik bedelini ödemeye hazır olup olmadığına da bağlıdır. Türkiye'yi sözde kucaklamak isteyen Başbakan Gerhard Schröder ve diğerleri için, gerçekleri görme zamanı gelmiştir'' şeklinde görüş belirtildi. 
     





</TEXT>
</DOC>
