<DOC>
<DOCNO> 147072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo20.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Lav Parası olan yönetici oluyordu, ancak bakış açısı artık değişti 
</HEADLINE>
<TEXT>

     Ankaragücü Teknik Direktörü Tevfik Lav, ''Parası olan yönetici oluyordu. Ancak bakış açısı artık değişti'' dedi. 
     Ankaragücü Teknik Direktörü Tevfik Lav, futbolcular Hakan Keleş ve Hakan Kutlu, Gazi Üniversitesi Beden Eğitimi ve Spor Yüksekokulu'nda düzenlenen panele katıldı. 
     Panelde soruları yanıtlayan Lav, önceki yıllarda yöneticik yapanların çoğunun eğitimsiz olduğunu belirterek, ''Parası olan yönetici oluyordu. Ancak bakış açısı artık değişti. İyiye doğru bir gidiş sözkonusu. İşin eğitimini almış yöneticilerle çalışmak her zaman ayrıcalıktır'' diye konuştu. 
     Lav, eskiden akademisyen antrenörle, alaylı teknik adamlar arasında bir kafa olduğunu, ancak bu tartışmanın artık sona erdiğini kaydederek, şöyle konuştu 
     ''Artık durum değişti. Birlikte çalışmalar başladı. Buradaki sorun bence vizyona bağlı. Kazanılan başarı içinizdeki coşkuyla ilgili. Federasyonun verdiği kurslar, aradaki açığı kapatıyor. Teknik direktör olmak için belki de bu kadar bilgiye gerek yok.'' Transferin, geçmiş dönemlerde gerekli olduğuna inandığını kaydeden Lav, ''Artık transferin önemini anladık. Eskiden yabancı futbolcu, transfer olsun diye alınıyordu. Bu durum şimdilerde böyle değil. Transferlerde daha iyi bilgi ediniliyor. Komşunun tavuğu bize kaz görünmüyor'' dedi. 
     Takım kaptanı Hakan Kutlu da Türk futbolunun çok geliştiğini ifade ederek, ''Dünya üçüncüsü milli takıma sahibiz. Bu nedenle Türk futbolcusunun değeri de ortaya çıkmış oldu. Yalnız şunu unutmayalım ki Türk futbolunun gelişmesinde, ülkemize gelen yabancı futbolcuların katkısı da büyük'' diye konuştu. 
     Hakan Keleş ise kamplarla ilgili kendisine sorulan bir soruyu, ''Profesyonillikte bence uzun kamplara gerek yok. Ama tedbir olarak futbolun içinde olması gerektiğine inanıyorum'' diye yanıtladı. 
     Aynı soruya teknik direktör Lav ise, ''Kamplar güvensizliğin göstergesidir. İç disiplini ve motivasyon bilincini kazandırdığınız zaman kamplara gerek kalmaz. Ancak bu birliktelik, takım ruhunu kazanmayla da ilgili'' dedi. 
     





</TEXT>
</DOC>
