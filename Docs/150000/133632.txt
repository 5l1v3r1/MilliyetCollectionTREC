<DOC>
<DOCNO> 133632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko07.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobiline otomotik vites yaptıramayana otomatik debriyaj 
</HEADLINE>
<TEXT>

     Konya'da, Murat 124'ten minibüslere kadar bütün binek araçlara takılabilen otomatik debriyajın, özellikle bayanlar ve taksiciler için kullanım kolaylığı sağladığı bildirildi. 
     Çok sayıda sürücünün debriyajı yerinde ve zamanında kullanamaması, yakıt sarfiyatını artırdığı gibi, kavrama sisteminin zarar görmesine ve kısa ömürlü olmasına yol açıyor. 
     Son yıllarda otomatik vitesli otomobiller piyasaya çıksa da, oldukça pahalı olmaları nedeniyle beklenen oranda tercih edilemiyor. 
     Konya Karatay Sanayisi'nde faaliyet gösteren Kıtır Oto, debriyajı kullanamadığı için otomobil kullanmakta zorluk çeken sürücülere, Güney Kore'den ithal edilen otomatik debriyaj ile kolaylık sağlıyor. 
     Kıtır Oto sahibi Ali Kıtır, bu sistemi yaklaşık 2 ay önce takmaya başladıklarını belirtirken, çok fazla tanınmamasına karşın bugüne kadar aralarında halk arasında ''Hacı murat'' olarak adlandırılan Murat 124'lerin de bulunduğu 20'nin üzerinde otomobile monte ettiklerini söyledi. 
     Bu sistemin otomatik vitesten biraz farklı olduğunu ve özellikle bayanlar tarafından büyük ilgi gördüğünü anlatan Kıtır, şunları kaydetti 
     ''300 dolara mal olan sistem, gaz, fren ve debriyaj üçlüsüne kablolarla bağlanıyor. Otomatik debriyajın en önemli özelliği, sistemle birlikte takılan vites kolu üzerinde bulunan düğmedir. Otomobil hareket halindeyken vites değiştirileceği sırada, düğmeye basılıyor ve debriyaj balatası otomatik olarak ayrılıyor. Ayrıca, hızla gidilirken durmak gerektiğinde, hıza göre ayarlanmış sistem, saatte 20 kilometrenin altına düşüldüğünde otomatik olarak devreye giriyor ve balatayı ayırıyor.'' Sistemin bütün binek araçlara takılabildiğini ve özellikle bayanlar ile taksicilerden büyük talep geldiğini vurgulayan Kıtır, ''Otomatik debriyajın Orta Anadolu Bayisiyiz. Türkiye'nin hemen heryerinden bu sistemi taktırmak isteyenler geliyor. Otomobile 2 saat içinde takabilmesine karşın, bugünlerde gelen yoğun talebi karşılayamaz olduk'' dedi. 
     Sistemin istenildiğinde otomatikten manuel kullanıma geçebildiğini ifade eden Kıtır, ''Debriyaj balatalarının rahat kullanımına olanak sağlayan sistem, yakıt tasarrufunun yanı sıra debriyaj balatalarının uzun ömürlü kullanılmasını sağlıyor'' diye konuştu. 
     





</TEXT>
</DOC>
