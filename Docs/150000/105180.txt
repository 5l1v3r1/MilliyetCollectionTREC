<DOC>
<DOCNO> 105180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/ekonomi/ekoz1.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Denizbank beş yaşını doldurdu 
     Zorlu Holding’in 1997 yılında Özelleştirme İdaresi’nden satın aldığı Denizbank, 25 Ağustos’ta beşinci yaşını doldurdu. Denizbank çalışanları, bu günü, Zorlu ailesi ve Denizbank üst yönetimi ile Yıldız Sarayı Hasbahçe’de bir araya gelerek kutladı. Zorlu Holding’e geçtikten sonra kısa sürede 50 şubeye ulaşan Denizbank, bu yılın başında TMSF’ye devredilen bankaların şubelerinden 70’ini satın alarak internet şubesiyle birlikte Türkiye genelinde 122 şubeye ulaştı. Aktif büyüklüğü 2.4 katrilyon lira, özkaynakları 220 trilyon, sermaye yeterlilik rasyosu ise yüzde 15 olan Denizbank iştirakleriyle birlikte 2 bin 600 kişiye istihdam sağlıyor. 
     
     Yapı Kredi Leasing işlem hacmi lideri 
     Yapı Kredi Leasing, ilk altı ayda 81 milyon dolarlık işlem hacmi ile sektörünün lideri oldu. Finansal Kiralama Derneği’nin açıkladığı sonuçlara göre finansal kiralama sektörü 2002 yılının ilk altı ayında 526.8 milyon dolar tutarında işlem gerçekleştirdi. Sektörün, geçen yılın aynı dönemindeki işlem hacmi ise 365.8 milyon dolardı. 2001’in ilk altı ayında yüzde 11 olan pazar payını bu yıl ilk altı ayda yüzde 15’e yükselten Yapı Kredi Leasing, işlemlerinin yüzde 31’ini tekstil, yüzde 15’ini makina ekipmanı ve yüzde 39’unu da basın - yayın sektöründe gerçekleştirdi. 
     
     Adopen atılımlarına hız verdi 
     PVC pencere ve kapı sistemleri firması Adopen, ISO 14000 kalite belgesi almak üzere başvurdu. Adopen Yönetim Kurulu Başkanı Mustafa Sak, Adopen’in bu belgeyi almak için başvuran ilk PVC firması olduğunu söyledi. Yakın gelecekte yurtiçi ve yurtdışında vazgeçilmez bir marka olabilmek için atılımlarına hız kazandırdıklarını belirten Sak, "Adopen yeni üretim döneminde kaliteli, güvenilir ve çeşit imkanı sağlayan ürünlerini bütün Türkiye ve dünyaya sunmak üzere çalışmalarını tamamladı" dedi. Genel merkezi İstanbul’da bulunan Adopen, Antalya’da 100 bin metrekarelik açık, 33 bin metrekarelik kapalı alan üzerinde üretim yapıyor. Adopen’in 400’ü aşkın yurtiçi ve yurtdışı bayisi bulunuyor. 
     



 EKONOMİ 














</TEXT>
</DOC>
