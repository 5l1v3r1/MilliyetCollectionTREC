<DOC>
<DOCNO> 138082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/guncel/agun.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri limanda bekletildi 
</HEADLINE>
<TEXT>

İskenderun Limanı’nda ABD askerlerinin girişinde yine kriz yaşandı. ABD’li askerlerin isim listelerinin yetkililere geç gelmesinin neden olduğu söylendi 
     Ufuk AKTUĞ Murat KİBRİTOĞLU DHA 

     Adana’daki İncirlik Hava Üssü’nden İskenderun Limanı’na nakledilen 9 otobüs dolusu ABD askerinin liman alanına girişinde yine kriz yaşandı. Önce B kapısına giden konvoya, A kapısına gitmeleri iletildi. Bu kapıya gelindiğinde girişe hemen izin verilmedi. Bu arada bir subay liman yetkililerine yazılı bir belge iletti ve liman kapısı açıldıysa da, bu kez konvoyun ilerlemesine izin verilmedi. Yaklaşık 1 saat otobüslerin içinde bekleyen ABD askerleri daha sonra indirilip, içtima durumuna geçirildi. Bu arada bir liman yetkilisi ile rütbeli bir Türk subayı elinde bir liste ile ABD’lilerin yanına geldi. Yapılan görüşmelerden sonra konvoy limanın iç kısmına doğru ilerleyebildi. 
     Giriş sırasında yaşanan bu krizin, isim listelerinin liman yetkililerine geç ulaştırılmasından kaynaklandığı açıklandı. 
     
     2. KEZ YAŞANIYOR 
     Sıkı güvenlik önlemi altında içeri giren askerlerin limanda kurulan çadırlara yerleşeceği belirtildi. Askerlerle birlikte gelen 3 adet TIR da liman sahasına girdi. 
     Aynı limana 3 gün önce giden 50 kişilik ABD’li asker grubu da alana alınmamış, bir süre komutanlıkta bekletildikten sonra liman alanına girip çadırlara yerleşmişti. 
     
Hummer’dan Stinger çıktı      Türkiye ile ABD arasında tezkere görüşmeleri sürerken, tank dolu dört geminin daha, Akdeniz’in uluslararası sularında İskenderun’a yanaşmayı beklediği belirtildi. ABD’liler ayrıca, limanda kiraladıkları tesislere ayda 3 milyon dolar kira ödemeyi kabul etti. ABD’nin, Türk hükümeti henüz TBMM’den asker konuşlandırma izni dahi almadan İskenderun Limanı’na getirdiği Hummer cipler ve Lançer araçların üzerindeki füze bataryaları dikkat çekti. Askeri ve diplomatik kaynaklar, ABD ile mutabık kalınan listedeki araç - gereç dışında hiçbir savaş aracının Türkiye’ye girişine izin verilmesinin söz konusu olamayacağını söyledi. 
     
ABD heyeti randevuyu ekti      Amerika ile pazarlıkların baş döndürdüğü Ankara’da dün Türkiye ile ABD heyetleri arasında diplomatik müzakerelerde sık rastlanmayan bir "atlatma" olayı yaşandı. 
     Türkiye’yi Büyükelçi Deniz Bölükbaşı, ABD’yi de Marissa Lino’nun temsil ettiği heyetlerarası müzakarelerin dün sabah saat 09.45’de Dışişleri Bakanlığı’nda başlaması öngörüldü. 15 kişilik Türk heyeti toplantı saatinde gelip beklemeye başladı. Ancak Lino ve heyeti beklenen saatte bakanlığa gelmedi. Bir saat süren bekleyişin ardından Türk heyetinin dağılmasına karar verildi ve Genelkurmay temsilcileri bakanlığı terk etti. Yaşanan bu ilginç gelişmenin ardından Yakış, "Sadece belli alanda talimatları yokmuş. Talimat olmayınca toplantıyı bekletelim’ dediler. Sıkıntı yaşanmıyor" dedi. 
     



 GÜNCEL 















</TEXT>
</DOC>
