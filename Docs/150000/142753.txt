<DOC>
<DOCNO> 142753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sontur20.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP'in kapatılmasına tepkiler... 
</HEADLINE>
<TEXT>

     HADEP'in Anayasa Mahkemesi'nce kapatılmasına, HADEP VE DEHAP yurt teşkilatlarınca tepki gösterildi. 
     HADEP Diyarbakır İl Başkanı Mefair Altındağ, yaptığı yazılı açıklamada, ''Alınan bu kararı, hukuk dışı, üzücü, vahim ve demokrasi ayıbı olarak değerlendiriyoruz. Karar, uluslararası hukuk kurallarına da aykırıdır. Uluslararası hukuktan kaynaklı haklarımızı eksiksiz bir şekilde sonuna kadar kullanacağız'' dedi. 
     HADEP İzmir İl Başkanlığı önünde konuşan Merkez Yürütme Kurulu MYK Üyesi Ahmet Serim, ''HADEP'e gönül veren bizler, partinin siyasal misyonunu devam ettireceğiz'' dedi. Serim, kapatılma kararının hukuksal nedene değil, mesnetsiz ithamlarla dayandığını ve ibret verici olduğunu öne sürdü. 
     DEHAP Bursa İl Başkanı Hamdullah Yılmaz, Osmangazi BursaRAY İstasyonu önünde yaptığı açıklamada, ''Gerek davanın açılması, kararın alınması ve açıklanma süreci, gerekse hukuki dayanakları göz önüne getirildiğinde, karar, tamamen statükocu siyasetin bir sonucu ve yansımasıdır'' dedi. 
     DEHAP Adana İl Başkanı Mehmet Cançelik de İnönü Parkı'nda düzenlenen toplantıda, kararın, ABD'nin Irak'a olası harekatıyla ilişkisi bulunduğunu ve demokratikleşmenin önünü tıkadığını öne sürdü. 
     Şanlıurfa'da DEHAP İl Başkanı Bozan Kürtgözü ve Elazığ HADEP Merkez İlçe Başkanı Hüseyin Aktaş da HADEP'in kapatılmasının, antidemokratik bir uygulama olduğunu savundular. 
     





</TEXT>
</DOC>
