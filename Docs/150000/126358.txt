<DOC>
<DOCNO> 126358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sondun27.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, ABD'ye ait pilotsuz keşif uçağını vurdu 
</HEADLINE>
<TEXT>

     Irak savaş uçağının, ülkenin güneyinde, ABD'ye ait pilotsuz bir keşif uçağını vurduğu ve düşürdüğü bildirildi. 
     ABD Merkez Komutanlığı sözcüsü Jim Wilkinson, uçağın, keşif uçuşu yaptığı sırada, Irak'a ait bir savaş uçağı tarafından vurulduğunu söyledi. 
     Wilkinson, Irak'ın güneyindeki uçuşa yasak bölgeye giren Irak uçağının, keşif uçağına ateş açtığını ve keşif uçağıyla irtibatın kesildiğini belirtti. 
     Wilkinson, olayı, ''Irak rejiminin düşmanca hareketlerinin son göstergesi'' olarak değerlendirdi. 
     Irak hava savunmasının, uçuşa yasak bölgelerde devriye gezen Amerikan ve İngiliz uçaklarına 2002 yılında yaklaşık 500 kere ateş açtığı belirtiliyor. 
     





</TEXT>
</DOC>
