<DOC>
<DOCNO> 130712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/yazar/uras.html </URL>
<DATE> 2003/01/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
TÜSİAD’dan kara hükümetten pembe tablo 
</HEADLINE>
<TEXT>

     Başkan’ın konuşmasından anlaşıldığına göre, TÜSİAD, 1 Hükümetin ABD yerine Irak yanlısı politikalarından mutlu değil. 2 Kıbrıs’ta BM’nin çözüm formülünün kabul edilmemesinden rahatsız. 3 Hükümetin çok başlı görünümünü ve hükümet üyelerinin birbiriyle çelişen tutum ve beyanlarını beğenmiyor. 4 Hükümetin tek parti iktidarı olmanın verdiği güçle belli sorunlara çözüm getirecek yerde, popülist uygulamalarla istikrar programını uygulanamaz hale getirdiği görüşünü taşıyor. 5 Mali disiplinden ödün verildiğini söylüyor. İlginç olan, TÜSİAD’ın bu "fırça"sına Başbakan’ın hemen tepki göstermesi ve telefon ile Başkan’ı aramasıdır. 
     İstanbul’daki tablo böyle "kara" iken, Ankara’da Başbakan Yardımcısı Abdüllatif Şener, 2003 için 4 milyar dolarlık bir özelleştirme hedefini içeren "pembe" tabloyu, kamuoyuna açıklıyordu. Şener’e göre, geçmiş hükümetlerin 17 yılda 8 milyar dolarlık özelleştirmelerine karşı, AKP hükümeti 1 yılda 4 milyar dolar özelleştirme geliri sağlayabilecektir. 
     Özelleştirme konusunda, kamuoyunda görüş birliği var. Ancak, Türkiye’nin özelleştirmede geciktiği de gerçek. Günümüzde ne dış piyasalar, ne iç piyasa, büyük rakamlardaki özelleştirme çabalarına yeşil ışık yakacak şartlara sahip değil. Şener’in açıkladığı 2003 özelleştirme programında, Petkim, THY, SEKA, Türkiye Zirai Donatım Kurumu gibi önemli kuruluşlar var. Bunlar dışındaki küçük birimleri satmak mümkün olsa bile, değeri büyük kuruluşları gerek blok olarak, gerekse halka arz yoluyla satmanın güçlüğü ortadadır. Ama bu demek değildir ki, hükümet bir şey yapmasın, özelleştirmeye başlamasın. Burada önemli olan, hayali özelleştirme gelirlerine dayalı olarak harcama kapılarını açmamak ve de özelleştirme gelirlerine tamah ederek elde kalan son malları haraç mezat satmaya kalkmamaktır. 
     
     Programdaki sürprizler 
     Şener’in açıkladığı programda, bugüne kadar gündeme gelmeyen kuruluşların adı geçmektedir. Şener, İMKB, İstanbul Altın Borsası ve Milli Piyango İdaresi’nin de özelleştirileceğinden söz etmiştir. Şener’e göre, otoyollar ve Boğaz köprüleri de özelleştirme programına alınacak ve "işletme hakkı devri" yoluyla özelleştirilecektir. Şener, Halk Bankası ile enerji üretim tesisleri ve enerji dağıtım tesislerinin de özelleştirileceğini açıklamıştır. Özelleştirme neden yapılır 1 Ya kamu, elindeki tüm üretim tesislerini, ne pahasına olursa olsun, elden çıkarıp, bunlardan kurtulmak istemektedir. 2 Ya kamu, para bulma arayışında, müflis bir tüccar gibi varını, yoğunu, ne pahasına olur ise olsun, satmaktadır. 3 Ya da kamu, iyi işletilemeyen tesislerin daha verimli ve ekonomiye daha yararlı biçimde işletilmesine imkan sağlamak için bunları özel sektöre devretmekte, bunun karşılığında da tesislerin gerçek değerini tahsil etmektedir. 
     Şener’in açıklamasından, AKP’nin özelleştirme politikasında, bu üç farklı yaklaşımdan hangisinin benimsendiğini anlamak mümkün olamamaktadır. Ümit edilir ki, 1 yıl içinde, 4 milyar dolarlık bir özelleştirme geliri elde etmek arayışında, hükümet müflis bir tüccar gibi satabildiğini ne pahasına olur ise olsun satmak arayışına girmesin. 
     
     







Dış politikada dengeler 


YÖK deyince... 


"Onurlu çözüm" 


Bir işgüzar Kürşat Tüzmen... 


Bağdat-IMF hattı 


Biz o telefonun açıldığı günleri de biliriz Mr. Parris 


YÖK de, hükümet de bildiğini okuyor 


Derviş ve AKP farkı 


İki gezinin ardından... 


Tarihi eserleri kaçırtsak da mı saklasak 


Arap liginde diplomasi 


Zehir zemberek 


TÜSİAD’dan kara hükümetten pembe tablo 


Karayolları Çörtük’ü devre dışı bıraktı 


</TEXT>
</DOC>
