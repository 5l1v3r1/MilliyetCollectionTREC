<DOC>
<DOCNO> 115995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo23.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sparta Prag, Denizlispor'dan çekiniyor... 
</HEADLINE>
<TEXT>

     Denizlispor'un yarın akşam UEFA Kupası 2. tur ilk maçında karşılaşacağı Sparta Prag'ın teknik direktörü Joseph Jarabinsky, yeşil-siyahlı takımdan çekindiğini açıkladı. 
     Daha önce Türkiye'de de bazı takımlarda görev yapan Jarabinsky, düzenlediği basın toplantısında, Denizlispor'un, UEFA Kupası'nda dünya üçüncüsü Türkiye'yi temsil ettiğini anımsatarak, şunları söyledi 
     ''Karşımızda çabuk ve atak oynayan, iyi bir takım olduğunu biliyoruz. Denizlispor, kolektif futbol oynayan az sayıdaki Türk takımından biri. Fizik gücü olarak da bizden üstünler. Ayrıca, daha önce Galatasaray'da oynayan İlyas ve Beşiktaş'ta forma giyen Mustafa Özkan gibi tecrübeli oyuncuları var. Çok dikkatli olmak zorundayız.'' Sparta Prag'da sakatlığı bulunan Baranek'in yarınki maçta forma giyemeyeceğini açıklayan Jarabinsky, ''Bunun dışında herhangi bir sorunumuz yok. Takımım hazır durumda. Denizlispor, bundan önceki turlarda karşılaştığımız takımlardan daha güçlü bir takım. İki ekibin tur şansını eşit görüyorum'' diye konuştu. 
     Bu arada yarın akşam 23 bin kişilik Letna Stadı'nda yapılacak Sparta Prag-Denizlispor karşılaşması için şu ana kadar sadece 8 bin 600 bilet satıldığı öğrenildi. 
     Sparta Prag Kulübü yöneticileri, maça ilgiyi artırabilmek için medyadan yardım istediklerini açıkladılar. 
     





</TEXT>
</DOC>
