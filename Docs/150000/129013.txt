<DOC>
<DOCNO> 129013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/yasam/ayas.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’in yardımı yetişemedi 
</HEADLINE>
<TEXT>

Trakya Üniversitesi Tıp Fakültesi’ne borcu yüzünden kabul edilmeyen hasta bir mektupla Cumhurbaşkanı’ndan yardım istedi. Yardım edilecek’ yanıtı geldi ama iş işten geçmişti... 
     ABDURRAHMAN CENGİZ, GÖKHAN KOYGUN Edirne DHA 

     Böbrekleri çalışmayan 72 yaşındaki Zeliha Öner, üç yıldır Edirne Devlet Hastanesi’nde haftada iki gün dörder saat dialize bağlanıyordu. Ancak bir süre sonra fistül koldan atardamar ve toplardamara girilmesi yöntemi uygulanamadı. Bunun üzerine Öner, 17 Aralık günü "acil" kaydıyla, kalp ve damar cerrahisi servisi bulunan Trakya Üniversitesi Tıp Fakültesi Hastanesi’ne sevk edildi. Ancak iddiaya göre Tıp Fakültesi, önceki tedavilerden kalan 1 milyar 210 milyon liralık borç nedeniyle Öner’i kabul etmedi. 
     
     Cumhurbaşkanı’na mektup 
     Bunun üzerine Zeliha Öner, Cumhurbaşkanı Ahmet Necdet Sezer’e yardım isteyen bir mektup yazdı. Hastalığı nedeniyle eşinin kendisini boşadığını ve BağKur’dan aldığı emekli maaşıyla geçindiğini söyleyen Öner mektubunda şunları yazıyordu "Hastalığım nedeniyle yürüme ve duyma yeteneğimi tamamen yetirdim. Bir gözüm görmüyor. Oğlum ve gelinimin yanıda kalıyorum. Tıp Fakültesi’ne tedavim için 130 milyon lira avans yatırdım. Ancak acil sevk edilmeme rağmen, eski borcum nedeniyle kabul etmediler. Makinaya bağlanmam için acilen katatel takılması gerekiyor. Bugüne kadar bir seans makinaya bağlanamadım. En fazla iki seans daha bağlanmazsam öleceğim." 
     
     Cevap hemen geldi ama... 
     Cumhurbaşkanlığı Genel Sekreter Yardımcısı H. Bülent Serim imzasıyla Öner’e 20 Aralık’ta gönderilen yanıtta, sorunun çözümü için Edirne Valiliği ve Trakya Üniversitesi Rektörlüğü’nün bilgilendirildiği kaydedildi. Ancak tedavi olamayan Öner beş gün sonra böbrek ve kalp yetmezliğinden yaşamını yitirmişti. 
     Öner’in oğlu Haluk Demirkol anesinin ölümünün ardından tepkisini şöyle dile getirdi "Ben işsizim, kirada oturuyoruz. Annemin emekli maaşıyla ayakta duruyoruz. Bu borcu ödeyemedik. Türkiye’de insan hayatı bu kadar ucuz. Annem göz göre göre öldü. Bu rezaletin sorumlularından hesap sorulsun". 
     



 YAŞAM 

























</TEXT>
</DOC>
