<DOC>
<DOCNO> 122203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/siyaset/asiy.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Öncelikli gündem ekonomi 
</HEADLINE>
<TEXT>

Yurtdışından döner dönmez, Arınç’la asker arasındaki türban gerginliğiyle ilgili kurmaylarından bilgi alan AKP lideri, Toplumun hassasiyetlerine dikkat etmeliyiz. Bu konu gündemimiz değil’ dedi 
     ABDULLAH KARAKUŞ Ankara 

     AKP Genel Başkanı Recep Tayyip Erdoğan, TBMM Başkanı Bülent Arınç ile askerler arasında yaşanan türban gerginliğine müdahale etti. Gelişmelerden rahatsız olan Erdoğan, yönetime, "Belli hassasiyetlere dikkat etmemiz gerekir. Bu konu bizim gündemimizde değil. Gündemimiz öncelikle ekonomi olmalı" uyarısında bulunurkeny, Erdoğan’la Başbakan Abdullah Gül’ün dün 1 saate başbaşa görüşmesi de dikkat çekti. Gül, ayrıca bugün Bülent Arınç’ı ziyaret edecek. 
     
     YENİ YARDIMCILAR 
     Erdoğan dün MKYK’yı toplayarak hükümette yer alan bakanların yerine yeni genel başkan yardımcılarını seçti. Toplantıda ayrıca, hükümetle genel merkez ilişkilerinin nasıl olacağı da tartışıldı. Bu çerçevede Erdoğan, Genel Merkez olarak hükümeti sürekli denetleyeceğini gösterdi. MKYK’da alınan karara göre hükümeti Genel Merkez ve milletvekilleri denetleyebilecek. Bunun içinde yazılı bir önerge hazırlanacak. Erdoğan, Genel Merkeze beyaz masalar da kurarak iplerin kendi elinde olduğunu gösterecek. 
     Erdoğan, dün ilk defa Gül ile MKYK toplantısı öncesi görüştü. Toplantıda son gelişmelerin ele alındığı belirtilirken, Erdoğan’ın yaşanan türban gerginliğinden rahatsız olduğu belirtildi. Erdoğan’ın yönetimle yaptığı toplantıda, "Türban gündemimiz değil. Bu tartışmalara kendimizi çektirmeyelim. Asıl gündemimiz ekonomik sıkıntıların halledilmesi olmalı. Halk bizden ekonomiyi iyileştirmemezi bekliyor. Herkes önceliğini buna vermeli. Toplumun hassasiyetlerine dikkat etmeliyiz. Çok dikkatli davranmalıyız" dediği öğrenildi. 
     Yaklaşık 3 saat süren MKYK toplantısında, yeni genel başkan yardımcıları da belirlendi. Erdoğan’ın avukatı ve İstanbul Milletvekili Hayati Yazıcı genel başkan yardımcısı oldu. Diger genel başkan yardımcılarının isimleri şöyle İdris Naim Şahin, Halil Ürün, Nazım Ekren, Nurettin Canikli, Dengir Mir Mehmet Fırat, Necati Çetinkaya, Şaban Dişli, Reha Denemeç, Hayati Yazıcı. 
     



 SİYASET 











</TEXT>
</DOC>
