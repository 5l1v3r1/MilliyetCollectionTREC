<DOC>
<DOCNO> 115593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sondun11.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar otoyol mafyası yine faaliyette 
</HEADLINE>
<TEXT>

     Bulgaristan'dan transit geçiş yapan yabancıların korkulu rüyası "otoyol mafyası"na mensup polis üniformalı kişiler, bu kez Yunanlı turistleri hedef seçti. 
     Av için özel arabalarıyla Bulgaristan'a gelen 1'i kadın 3 Yunanlı turist, Pırvo May 1 Mayıs kasabası yakınlarında polis üniformalı soyguncuların saldırısına uğradı. 
     Polis üniforması giymiş 3 soyguncu, Yunanlı turistleri, pasaport kontrolu bahanesiyle durdurdu. Soyguncular, silah tehdidi ile 3 Yunanlı turisti dağlık bölgeye götürerek, kelepçelediler. Turistlerin üzerindeki değerli tüm eşyalarla paraları alan soyguncular, Land-Rover marka jipi de alarak kaçtılar. 
     Bağırarak sabaha kadar yardım bekleyen 3 turist, odun kesmek için ormana giden bir köylünün durumu polise bildirmesi üzerine kurtarıldı. Yunanlı turistlerin jipi, olay yerinden 20 kilometre uzaklıkta kundaklanmış olarak bulundu. 
     Polis, eşkalleri belirlenen soyguncuların yakalanması için bölgede geniş çaplı operasyon başlattı. 
     





</TEXT>
</DOC>
