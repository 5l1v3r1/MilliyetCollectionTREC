<DOC>
<DOCNO> 124528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/ekonomi/aeko.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yoldan dönüş yok 
</HEADLINE>
<TEXT>

TÜSİAD’ın Ankara’daki toplantısında hem işadamları hem de bakanlar, Türkiye’nin üzerine düşenleri yaparak AB’ye tam üyelik yolunda ilerlemesi gerektiğini vurguladı 
     ANKARA Milliyet 

     Türk Sanayicileri ve İşadamları Derneği TÜSİAD Yüksek İstişare Konseyi’nin YİK Ankara’da yapılan toplantısına Kopenhag Zirvesi damgasını vurdu. 
     TÜSİAD YİK Başkanı Muharrem Kayhan, Kopenhag zirvesinin Avrupa Birliği AB - Türkiye pazarlık sürecinde ara bir merhaleyi oluşturduğunu belirtti. Kayhan, bu nedenle Kopenhag’ı kazanan - kaybeden ikilemi içinde analiz etmenin mümkün olmadığını kaydederek, "Türkiye bu yeni evreye göre pozisyonlarını gözden geçirmeli, yeni döneme sağduyuyla, sükunetle hazırlık yapmalıdır" dedi. 
     Türkiye’nin 1997 Lüksemburg zirvesinde AB’den dışlandığını anımsatan Kayhan, beş yılda AB ilişkilerinin küllerinden yeniden doğar hale getirmekle kalmayıp, Türkiye’nin ilk kez "dişe diş pazarlık" yapabildiği ve bir büyük devlet olarak ağırlık koyduğu noktaya ulaştığını vurguladı. Kayhan, böyle bir noktaya gelmişken ipin ucunu bırakmayacaklarını belirterek, şöyle dedi 
     
     Avrupa’ya uyarı 
     "Tarihin bir yıl arkaya, altı ay öne çekilmesi bizim kararlılığımızı kökünden etkilemeyecek. Ancak Avrupa’daki muhataplarımızın da şunu çok iyi kavraması gerekiyor. Sağlıklı bir bütünleşmenin gerçekleşmesinde toplumsal motivasyonun önemi çok büyüktür. Toplumun beklentilerinin en yüksek olduğu bu noktada aylara bile hassasiyet gösterilmesi doğaldır. Böyle bir motivasyonu kırmak, uzun vadede Avrupa’nın bu bütünleşmeden sağlayacağı yararı da azaltacaktır" uyarısında bulundu. 
     
     Kıbrıs’ı çözemedik denmez 
     Kayhan, Kıbrıs konusunda da gelinen noktada "çözemedik" denilemeyeceğini belirterek, "Bir politik risk alınacaksa, bundan daha iyi bir alan, bundan daha uygun bir zaman bulmak mümkün değil" dedi. TÜSİAD Başkanı Tuncay Özilhan da Türkiye’nin AB üyeliğini engellemenin artık mümkün olmadığını söyledi. Özilhan, "Yeni dönem koşullarını değerlendirerek, yeni pozisyonlar belirlemeli ve tam üyeliğin gereklerini yerine getirmeli" dedi. 
     
     Üyelik 2010’larda 
     Özilhan, gazetecilerin soruları üzerine Türkiye’nin, 2003 ilerleme raporunda iyi sonuç çıkması durumunda, AB’den gereken tarihi isteme hakkı olduğunu söyledi. Özilhan, Romanya ve Bulgaristan’la birlikte tam üyelik perspektifinin kaçtığını, Türkiye’nin 2010’lar civarında üyelik hakkını elde edeceğini düşündüğünü söyledi. 
     
     Yunanistan’dan destek 
     YİK toplantısına katılan Yunan Sanayicileri Federasyonu Başkanı Ulysses Kyriakopoulos ise "Kıbrıs’ta uygun bir anlaşmanın imzalanacağını umuyorum" dedi. Kyriakopoulos, Türkiye’nin Avrupa Birliği’ne tam üyeliğini desteklediklerini bildirdi. 
     
Enflasyondaki 20 puanlık düşüş büyümeyi 3 puan artırıyor’      Faiz dışı fazlanın indirilmesinin büyüme sürecine olumsuz etki yapacağını kaydeden Özilhan, enflasyonu kontrol altına almadan hızlı ve sürdürülebilir büyüme sürecine geçmenin de mümkün olmadığını söyledi. 
     Özilhan, "Enflasyonu örneğin yüzde 40’tan 20’ye indirmemiz, uzun vadede yıllık büyüme hızımızı yaklaşık 2 - 3 puan artırabilecektir" dedi. 
     Enflasyonu kontrol altına almadan, bugünkü milli geliri yaklaşık 20 yılda ikiye katlayabilecekken enflasyon kontrol altına alındığında bu sürenin 13 yıla indirilebileceğini anlatan Özilhan, "Enflasyonla mücadele süreci tek haneli rakamlara ulaşılıncaya kadar kararlılıkla sürdürülmeli" dedi. 
     Özilhan, İş Güvencesi Yasası ile ilgili olarak da sert çıkış yaptı. Yasanın "ölçüsüz popülizmin simgesi" olarak tarihteki yerini alacağını söyleyen Özilhan, İş Kanunu’ndaki değişikliğin iş güvencesinden önce yürürlüğe sokulması gerektiğini belirtti. 
     Mali miladın, ekonominin kayıt altına alınması için zorunlu olduğunu, ancak başarılı olabilmesinin mükelleflerin güven duyduğu bir vergi ortamının yaratılmasına bağlı olduğunu söyleyen Özilhan, "mali milat, sadece bir vergi düzenlenmesi olarak görülmemeli" dedi. 
     
Sabancı Klerides ve Denktaş orada durdukça bu iş zor olur      Sabancı Grubu Yönetim Kurulu Başkanı Sakıp Sabancı, Kıbrıs görüşmelerinde KKTC Cumhurbaşkanı Rauf Denktaş ile Kıbrıs Rum Yönetimi lideri Glafkos Klerides’in olumlu davranmaları gerektiğini söyledi. 
     Sabancı, "Orada Kopenhag’da bekliyoruz. Beklerken diyoruz ki 'Türkiye’nin yeni yüzü oldu. Ankara’da yeni bir yüz var’. Şimdi Kıbrıs’ta iki lider var. Klerides ve Denktaş. Bu iki lider, olumlu davranmalı. Fakat yıllar boyunca bilenmişler. İki lider orda durdukça bu iş zor olur" diye konuştu. 
     
İhale Kanunu, Bakanlar Kurulu’nda değerlendirilecek      YİK toplantısına katılan Başbakan Yardımcısı Abdüllatif Şener, "Bugünden sonra da Kopenhag ve Maastricht kriterleri konusunda kararlı irademizi sürdürmeye devam edeceğiz" dedi. 
     Enflasyonu AB oranına indirmekte kararlı olduklarını söyleyen Şener, ayrıntılı acil eylem planını da çarşamba günü Bakanlar Kurulu’ndan sonra ilan edeceklerini duyurdu. Şener, toplantı çıkışında, gazetecilerin "yeni kamu ihalesi yasasının, 1 Ocak 2003’te yürürlüğe girip girmeyeceği" yolundaki sorusu üzerine de "Bu konuda farklı görüşler var. Gelecek Bakanlar Kurulu toplantısında değerlendireceğiz" dedi. 
     Bu arada Bayındırlık ve İskan Bakanı Zeki Ergezen de söz konusu kanunun yürürlüğünü ertelemeyeceklerini, yönetmelikle ilgili sıkıntıları gidermeye çalıştıklarını söyledi. 
     
TÜSİAD raporu Halk en kötü yönetim ekonomide’ diyor      TÜSİAD, Kamu Reformu Araştırması’nın sonuçlarını açıkladı. Araştırmaya katılan kamu çalışanlarının yüzde 76’sı ve toplam katılımcıların yüzde 81’i kamu kuruluşlarında yolsuzluğun çok yoğun olduğunu belirtti. 
     Kamuoyu algılamasında trafik polisinin rüşvetin en yaygın olduğu mesek grubu olduğu belirtilirken, bu meslek grubunu gümrükler, vergi daireleri, tapu daireleri, emniyet ve belediyeler izledi. Yolsuzlukla mücadelede etkin yöntemlerin başında yüzde 77.3 ile yolsuzluk yapanların teşhir edilmesi gerektiği belirtildi. Memur maaşının düşüklüğü karşısında bazı memurların rüşvet yoluna sapmasını anlayışla karşılanması gerektiği düşüncesinin yaygın olduğu belirtilen araştırmada, rüşvet telebini ihbar etme eğiliminde olanların oranı yüzde 62, duruma bağlı diyenlerin oranı ise yüzde 15.1 olduğu kaydedildi. 
     Araştırmaya katılanların yüzde 90’ı Türkiye’nin kötü yönetildiğini ifade ederken, kamuda yönetim alanlarına bakıldığında en kötü yönetimin ekonomi alanında olduğu görüşünde olanların oranı yüzde 88 seviyesinde. Ekonomiyi yüzde 72.9 ile vergi sistemi, yüzde 62.2 ile sağlık izlerken, emniyetin iyi yönetilmediği düşüncesi yüzde 42 seviyesinde kaldı. 
     



 EKONOMİ 




















</TEXT>
</DOC>
