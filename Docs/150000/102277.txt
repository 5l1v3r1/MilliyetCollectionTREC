<DOC>
<DOCNO> 102277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur04.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremler, sivil savunma teşkilatını güçlendirdi... 
</HEADLINE>
<TEXT>

     Bolu'da yaşanan 17 Ağustos ve 12 Kasım depremleri Sivil Savunma Teşkilatını güçlendirdi. 
     Bolu Sivil Savunma İl Müdürü İlhan Gülseven, yaşanan depremlerden sonra Bolu'da 460 kişiden oluşan servis, 120 kişiden oluşan birlik kurduklarını ve 680 kişiyi sivil savunma araç-gereçlerini kullanabilecek şekilde eğittiklerini söyledi. 
     Şu an her türlü afette kullanılmaya hazır 9 servis kadrolarının bulunduğunu vurgulayan Gülseven ''Herhangi bir afette karargah, ilkyardım, emniyet ve trafik, hastane, kılavuzluk, kurtarma, sosyal yardım, itfaiye ve teknik onarım servislerimiz, 460 kişilik profesyonel kadrosuyla hazır bulunmakta'' dedi. 
     Kadroya alınacak kişilerin, katılacakları servislere göre uzman kişilerden 25 saat eğitim aldıklarını belirten Gülseven, 15-65 yaş arasında olan ve isteyen herkesi eğitime aldıklarını, eğitimden geçen kişilerin, yeterlilik kararıyla kadroya alındıklarını kaydetti. 
     Yaşanan depremlerin sivil savunma teşkilatlarının önemini gösterdiğini belirten Gülseven, ''Şimdi ABD dahil bütün ülkeler yaşadıkları bir afette bizi de yardıma çağırıyor. Bizim yaşanan depremde 300 enkaz halindeki binada kimseden destek almadan çalıştığımızı görenler sivil savunmanın önemini ve teşkilatın başarısını anlıyor'' dedi. 
     17 Ağustos ve 12 Kasım depremlerinden sonra Bolu'ya Bakanlık tarafından 2 bin 470 yeni kadro tahsis edildiğini belirten Gülseven, bu kadronun yarısının dolduğunu ve seminerlere başladıklarını kaydetti. 
     Gülseven, 1986 yılından beri birlikleri olan fakat sadece 3 ilde hizmet verebilen teşkilatın şimdi 11 ilde 6 bin kişiyle çalıştığına dikkati çekti. 
     Herhangi bir afette telefon görüşmelerinde de bir sıkıntı yaşamayacaklarını anlatan Gülseven, sözlerini şöyle sürdürdü 
     ''Her servisimizde İl-Marsat uydusu ile görüşülebilen 4 hatlı telefon santralimiz mevcut. Bu santral ile dünyanın istediğiniz yeriyle görüşme yapabilirsiniz. Zaten mahalle muhtarlarıyla işbirliği yaparak kısa zamanda 680 kişiyi bu telefonları kullanma konusunda eğittik.'' 
     





</TEXT>
</DOC>
