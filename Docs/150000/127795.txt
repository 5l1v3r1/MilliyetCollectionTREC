<DOC>
<DOCNO> 127795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko35.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul defterdarlığı yılbaşında sanatçıları takip edecek... 
</HEADLINE>
<TEXT>

     İstanbul Defterdarlığı, yılbaşı gecesi eğlence mekanları ve sanatçılar ile sanatçılara hizmet veren lüks kuaför, terzi, fotoğrafçı ve menajerlere sıkı denetim uygulayacak. 
     İstanbul Defterdarı Kadir Boy, düzenlediği basın toplantısında, son 3 yıldır yapılan yılbaşına yönelik denetimlerin yoğun, mükellefleri aydınlatıcı ve kayıtdışında direnenlere karşı amansız bir mücadeleyle geçtiğini söyledi. 
     Bu yılbaşında daha etkin bir denetim programı yapılacağını belirten Boy, şöyle dedi 
     ''Yarından başlayacak yılbaşı özel denetimimizde, 133 vergi denetmeni ve 500 özel yoklama yetki belgeli memurlar yaklaşık 60 araçla hasılat tespiti ve belge düzenine yönelik denetim yapacak. Bizzat ben de işbaşında olmak, denetimden sorumlu başkan ve yardımcıların görevde olmak suretiyle sabaha kadar İstanbul'un girilmedik işletmesi, ayak basmadığımız hiçbir bölge, cadde ve sokak kalmayacak.'' Yılbaşı denetimlerinin öncelikli ayağının eğlence sektörü olacağını bildiren Boy, eğlence mekanları ve buralarda sahne alan sanatçılar ile bu sanatçılara hizmet veren lüks kuaför, terzi ve fotoğrafçılar ve menajerlerin de denetleneceğini söyledi. 
     Otoparkların da denetimleri altında olacağını, İstanbul'da 2.200 adet otoparkın haritasını çıkardıklarını belirten Boy, ''Eğlence sektörleri, otoparklar ile bu tip mekanlara hizmet veren şahıs ve kuruluşları kayıtdışı ekonomiyi sıfırlama çemberi içine koyduk. Yılbaşı nedeniyle, bu eylem çok daha etkin hale gelecek'' diye konuştu. 
     Yılbaşında görev yapan memurlara isminin, sicil numarasının yazılı olduğu özel fotoğraflı kartlar hazırlandığına işaret eden Boy, vatandaşları sahte maliyecilere karşı dikkatli olmaları uyarısında bulundu. 
     
     ''VERGİ TAHSİLAT HEDEFİNİ 1.5 KATRİLYON LİRA AŞTIK' 
     İstanbul Deftardarlığı'nın bu yılki çalışmalarına değinen Boy, 20'ye yakın sektörde 60 bin mükellef nezdinde ve yol denetimleri sonucunda 600 trilyona yakın bir rakamın faturalandırılarak kayıt altına alındığını söyledi. Boy, ''Bu 600 trilyon liralık direkt rakam, dolaylı etkileri dikkate alındığında 7.5-8 katrilyon liradır'' dedi. 
     Bu yılın başında 24.5 katrilyon lira vergi tahsilat hedefi koyduklarını ifade eden Boy, ''Şu an gelinen nokta ise 26 katrilyon liradır. Yılbaşında koyduğumuz hedefin 1.5 katrilyon lira önüne geçildi. Bunun altında yatan ana etken, yarattığımız kayıtlı ekonomidir'' diye konuştu. 
     Türkiye'de yüzde 50-60 oranında kayıtdışı ekonomi olduğunu bildiren Boy, kayıtdışı ekonomiyle mücadelede sağlanacak yüzde 20 iyileşme sonucunda vergi oranlarının yüzde 35 oranında aşağı çekileceğini belirtirken, ''Bakanlıktan istediğimiz 150'ye yakın denetim elemanının İstanbul'a gelmesi durumunda kayıtdışı ekonomi canavarının daha aşağı seviyelere indiğini göreceğiz'' dedi. 
     2003 yılını, daha sonuç alıcı denetimin yapılacağı, ceza kesmeden önce mükellefi beyana davet edici ve sonunda kayıtlı ekonomiye geçişin ve reel anlamda verginin artacağı bir yıl olarak ilan ettiğini söyleyen Boy, yeni yılda mükellef memnuniyetine ve vergi dairelerinin etkin, verimli olmasını önem vereceklerini dile getirdi. 
     
     MİLYONDAN 26 MİLYAR LİRAYA KADAR CEZA 
     2003 yılında vergi tahsilat hedefine ilişkin soru üzerine Boy, şunları kaydetti 
     ''Hükümetin ve Maliye Bakanlığı'nın ortaya koyduğu acil eylem planlarına paralel olarak Ocak, Şubat ve Mart aylarında çok ciddi bir tahsilat hedefi koyduk. Bizden beklenenin belki 2-3 katrilyon lira üzerinde kendimize hedef koyduk. Başarıya ulaşmak için tedbir aldık. Denetim, tahsilat ve takip bünyesinde, vergi dairelerinin iş ve işlemlerini takip masası kurduk. Bir nevi kriz çalışmasını esas alan yönetim ve denetim anlayışına geçtik. Bakanlığımıza verdiğimiz sözün altında kalmayacağız.'' İstanbul Defterdarlığı Vergi Denetmenleri Başkanı Ali Baş'dan alınan bilgiye göre, yılbaşı gecesi yapılacak denetimlerde usul cezasının yanı sıra vergi kaçırdığı tespit edilenlere de ceza kesilecek. 
     Usul cezası kapsamında, fiş kesmediği tespit edilenlere bir defada milyon ile 2.6 milyar lira arasında ceza, fatura vermediği belirlenenlere de milyon liradan başlayıp 26 milyar liraya kadar ceza verilebilecek. 
     Vatandaşlar yılbaşı gecesinde, Alo 189 Maliye telefonlarının yanı sıra İstanbul Defterdarlığı'nın sabaha kadar görev yapacak ilgili birimlerden Avrupa yakasındaki ''3 55 02-3 56 02- 621 41 85- 270 31 64'' ve Anadolu yakasında ''346 65 59-495 94 91'' nolu telefonlara ihbar ve şikayetlerini iletebilecekler. 
     





</TEXT>
</DOC>
