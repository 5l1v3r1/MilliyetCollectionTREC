<DOC>
<DOCNO> 124203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo02.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ile Gaziantepspor ligde yarın 33. randevuda... 
</HEADLINE>
<TEXT>

     Galatasaray ile Gaziantepspor, yarın yapacakları maçla birlikte Birinci Süper Futbol Ligi'nde 33. kez karşı karşıya gelecek. 
     2 takım arasında geride kalan maçlarda, sarı-kırmızılı ekibin galibiyet sayısında 18-6 üstünlüğü bulunurken, taraflar 8 kez de eşitliği bozamadı. 
     Galatasaray'ın ligde attığı toplam 49 gole, Gaziantepspor 20 golle karşılık verdi. 
     Ligde geçen sezon Gaziantep'te yapılan maç 1-1 berabere sonuçlanmış, Galatasaray kendi sahasındaki karşılaşmayı 2-0 kazanmıştı. 
     
     GAZİANTEP'TEKİ MAÇLAR 

     Galatasaray ile Gaziantepspor, şimdiye dek Gaziantep'te 16 kez karşılaştı. 
     Galatasaray, rakip sahada yapılan maçlarda rakibini 8 kez yenerken, evsahibi ekip 3 kez sahadan galibiyetle ayrılabildi. Gaziantep'teki 5 maç da berabere sonuçlanırken, Galatasaray 25, Gaziantepspor 13 gol attı. 
     
     GALATASARAY, 11 SEZONDUR YİTİRMİYOR 

     Galatasaray, Gaziantepspor ile deplasmanda yapacağı maç öncesinde, rakibine Kamil Ocak Stadı'nda 11 sezondur yitirmiyor. 
     Kırmızı-siyahlılar, kendi evinde güçlü rakibini en son 1990-91 sezonunda yendi. 
     2 takım arasında Gaziantep'te son 11 sezonda yapılan lig maçlarından 7'sini Galatasaray kazanırken, 4 maç da berabere sonuçlandı. Bu süre içinde Gaziantepspor'un 9 golüne, ''Cim bom'' 23 golle karşılık verdi. 

     
</TEXT>
</DOC>
