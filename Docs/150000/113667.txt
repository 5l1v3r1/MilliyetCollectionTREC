<DOC>
<DOCNO> 113667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun19.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, El Kaide'ye yardım eden 12 Suudi bankacıyı buldu 
</HEADLINE>
<TEXT>

     ABD'nin, El Kaide örgütüne para yardımı yapan Suudi bankacılar ve işadamlarının hesaplarını dondurma girişimi çerçevesinde, Hazine Bakanlığı Müsteşarı Jimmy Gurule'yi Avrupa'ya gönderme kararı aldığı bildirildi. 
     ABD hükümetinden üst düzey yetkililer, Washington Post'a yaptıkları açıklamada, Amerikan istihbarat servislerinin El Kaide'ye para yardımı yapan 12 kişinin kimliğini saptadığını, bu kişilerin çoğunun zengin Suudiler olduğunu belirtti. 
     Yetkililer, ele geçirilen El Kaide üyelerinin sorgulamalarından elde edilen bilgiler ışığında, bu kişilerin kimliklerinin saptandığını kaydetti. 
     Jimmy Gurule, teröristlerin mali destekçileri hakkında bilgi vermek amacıyla Pazar günü 6 günlük Avrupa gezisine çıkacağını belirterek şüphelilerin banka hesaplarının dondurulmasıyla ilgili olarak AB'nin harekete geçmesini istediklerini ifade etti. 
     Üst düzey bir yetkili de, bu kişilerin dünya çapındaki şirketler ve hayır kurumları aracılığıyla El Kaide'ye onmilyonlarca dolar aktardıklarını söyledi. 
     





</TEXT>
</DOC>
