<DOC>
<DOCNO> 105576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/ekonomi/aeko.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak otoya kaçak tebliğ 
</HEADLINE>
<TEXT>

Mercedes kaçakçılığı olayını araştıran gümrük müfettişleri 2000 yılında 4 bin 210 otomobilin yasal dayanağı bulunmayan bir tebliğe dayanılarak Türkiye’ye sokulduğunu ortaya çıkardı 
     NEDİM ŞENER 

     Bedelsiz ithalat kapsamında 1997 -2000 yılları arasında Türkiye’ye sokulan 16 bin kaçak Mercedes’in peşine düşen Gümrük Müfettişleri, 2000 yılında getirilen 4 bin 210 otonun yurda usulsüz tebliğ ile sokulduğunu belirledi. 
     Gümrük Müfettişleri, yaşları üç yıl sınırını aşan ve sahte mülkiyet belgeleriyle ithal edilen çoğunluğu Mercedes marka otomobillerden oluşan kaçakçılık soruşturmasını genişletiyor. Bugüne kadar bine yakın Mercedes mali polis yardımıyla tespit edilirken, kaçakçılığı organize eden şebekeye henüz ulaşılamadı. 
     Avrupa ülkelerinden toplanan ve Türki Cumhuriyetlerdeki üniversitelerde okuyan Türk gençleri adına düzenlenen sahte mülkiyet belgeleriyle yurda sokulan Mercedeslerle ilgili olarak çalışan gümrük müfettişleri, soruşturmada olayda bürokratik kusur ve siyasi sorumluluk boyutu olduğunu da saptadı. 
     
     Sahte mülkiyet belgeli 
     Bunun üzerine 1998 yılında 5 bin 890, 1999 yılında 5 bin 630 ve 2000 yılında da 4 bin 210 adet lüks otomobilin sahte belgeleriyle yurda getirilmesini kapsayan raporda dönemin Gümrük Müsteşarı ve Gümrükler Genel Müdürü’nün de sorumluluğuna işaret edildi. 
     Refahyol hükümeti döneminde, 21.11.1997 tarihinde çıkartılan Bakanlar Kurulu Kararı Muafiyet Kararnamesi ile 6 ay süreyle bedelsiz ithalat hakkı tanınarak, yurtdışında bulunanların adlarına kayıtlı olan ve üç yaşından büyük olmayan otomobillerini gümrüksüz olarak Türkiye’ye getirilme hakkı verildi. Kaynak temini amacıyla başlatılan uygulama, gelen talep üzerine altıncı ayın sonunda yani 21.5.1998 tarihinde 2.5 yıl süre ile uzatıldı. Böylece 31.12.2000 tarihine kadar bedelsiz ithalat hakkından yararlanma olanağı doğdu. 
     
     Gümrük Kanunu ile bitti 
     Ancak, bu arada Avrupa Birliği ile uyum çerçevesinde 1999 yılı sonunda çıkarılan ve 5.2.2000 tarihinde yürürülüğe giren yeni Gümrük Kanunu ile daha önce çıkartılmış birçok kararname gibi 1998 yılında süresi 2.5 yıl uzatılan bedelsiz ithalat hakkını düzenleyen kararname de yürürlükten kalktı. 
     Buna karşın, kanuni dayanağı olmadığı halde 20.02.2000 tarihinde "Bazı şahsi mahiyette eşyanın bedelsiz ithaline ilişkin Tebliğ’ başlıklı yeni bir tebliğ hazırlanarak bedelsiz ithalat sürdürüldü. Müfettişler bu tebliğe dayanarak 4 bin 210 otonun daha ithal edildiğini belirlediler. 
     
Başbakanlık araştıracak      Müfettişler yaptıkları inceleme sonucunda kanunsuz tebliğ hazırlayan Gümrükler Genel Müdürü Fethi Şahin Horoz ile Gümrük Müsteşarı olayla ilgili olarak sorumlu bulurken, kendileri sınırlı yetkide oldukları, konunun daha geniş yetkilere sahip Başbakanlık Teftiş Kurulu tarafından soruşturulmasını istedi. 
     Müfettişler raporlarında yasal dayanağı olmayan bir tebliğin Resmi Gazete’de yayınlanmasından Başbakanlık kanunlar ve Kararlar Genel Müdürlüğü yetkililerini de sorumlu tuttular. İki ay önce tamamlanan rapor Başbakanlık Teftiş Kurulu’na yollanmasının ardından, yapılacak geniş bir soruşturma ile Mercedes kaçakçılığı çetesiyle bunun bürokratik ve siyasi uzantılarının ortaya çıkarılması bekleniyor. 
     
Bakan da sorumlu      Üç gümrük müfettişinin hazırladığı 17.7.2002 tarihli ve 2 5 1 sayılı raporda kanunsuz tebliğin yayınlanmasından gümrüklerden sorumlu Devlet Bakanı Mehmet Keçeciler’i de sorumlu tuttu. 
     Raporda konuyla ilgili olarak şunlar dile getirildi 
     Kanun, Kanun hükmünde kararname, Tüzük ve Yönetmelik tekliflerinin mukteza ihtiva eden yazılar Bakan dışındaki biri tarafından imzalanarak gönderilmemektedir. Bu bağlamda söz konusu tebliğ şeklindeki düzenleme Devlet Bakanlığı’nca Başbakanlığa sevkedilmiş olmaktadır. 
     ...Tebliğ niteliğindeki düzenleyici işlemlerin, hukuki sonuçlar doğurabilmesi ancak usulune göre Resmi Gazete’de yayımı ile yürürlüğe girebilmesine imkan bulunmaktadır. Resmi Gazete’de yayımı aşamasını da içeren silsile ve zincir tamamlanmaksızın yürürlülük, geçerlilik ve hukuki sonuçlar doğurmayacağından bu aşamalarda esas yetki ve insiyatif sahibi olanların sorumlulukları ön plana çıkmaktadır’ 
     



 EKONOMİ 

















</TEXT>
</DOC>
