<DOC>
<DOCNO> 147293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko44.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Kredi yıl ödemesiz, 12 yıl vadeli kullandırılacak... 
</HEADLINE>
<TEXT>

     Devlet Bakanı Ali Babacan, Avrupa Yatırım Bankası'ndan sağlanan 350 milyon Euro'luk kredinin 200 milyon Euro'luk kısmının, KOBİ'lere ilk 4 yılı ödemesiz 12 yıl vadeli olarak kullandırılacağını bildirdi. 
     Babacan, Avrupa-Akdeniz Yatırım ve İşbirliği İmkanı'nın FEMIP üst düzey organı olan Siyasi Diyalog ve Koordinasyon Komitesi'nin PDCC İstanbul'da gerçekleştirilen toplantısının ardından düzenlenen basın toplantısında, oluşumun üzerinden kısa bir süre geçmesine karşın başarılı çalışmalar yürüttüğünü söyledi. 
     Avrupa Yatırım Bankası'nın bölgeye önemli kaynaklar sağladığına işaret eden Babacan, tüm bu ülkeler içinde şu ana kadar en çok payı Türkiye'nin aldığını anlattı. 
     Bugünkü toplantılarda girişim sermayesi konusunun da ele alındığını ve şirketlere finansman sunmak için yeni bir girişimin dile getirildiğini belirten Babacan, Avrupa Yatırım Bankası ile dün akşam, toplam 350 milyon Euro'luk Türkiye'nin kredi alımına ilişkin anlaşma imzalandığını anımsattı. 
     Babacan, KOBİ'lere kullandırılacak 200 milyon Euro'nun şartlarının sorulması üzerine, bu kredinin TSKB ve Vakıfbank tarafından kullandırılacağını, daha sonra birkaç bankanın daha bu uygulamaya katılabileceğini bildirdi. 
     Kredinin ilk önce bankalara verileceğini ve bankaların da KOBİ'lere yönlendireceğini belirten Babacan, ''Kredi ilk 4 yılı ödemesiz, 12 yıl vadeli ve EURIBOR oranında kullandırılacak. Bankalar, belirleyecekleri vadelerle bu krediyi 12 yıl içinde birkaç kez döndürme imkanına da sahipler. Kredinin kullanma şartları, vade ve faiz oranını bankalar müşterileriyle görüşüp belirleyecekler. Ancak Türkiye'deki kredi şartlarına ve özellikle faizlerine göre çok daha uygun olacağını söyleyebilirim'' diye konuştu. 
     Ali Babacan, FEMIP'in üst düzey organı olan Siyasi Diyalog ve Koordinasyon Komitesi'nin bundan sonraki toplantısının Kasım ayında İtalya'nın Napoli kentinde yapılacağını duyurdu. 
     Avrupa Yatırım Bankası Başkanı Philippe Maystadt ise toplantıda tüm komite üyeleri tarafından son derece olumlu değerlendirmeler yapıldığını, üyelerin Avrupa-Akdeniz Yatırım ve Ortaklık Girişimi'nin yaptığı ilerlemelerden dolayı memnuniyetlerini dile getirdiğini söyledi. 
     Maystadt, geçen yıl 12 ortağa 1.5 milyar Euro kredi sağladıklarını, özel sektöre verilen kredilerde de büyük artış kaydedildiğini kaydetti. 
     KOBİ'lere nasıl ulaşabilecekleri konusunda, toplantıda ilginç önerilerde bulunulduğunu dile getiren Maystadt, soruları yanıtlarken de yeni bir banka kurulması konusuna girilmeyeceğini bildirdi. 
     Philippe Maystadt, ''Gelecekte kredi verirken savaştan daha çok etkilenen ülkelere, daha fazla verme konusunda bir görüş olacak mı Örneğin Türkiye...'' sorusu üzerine, ''Türkiye bu ortaklık arasında zaten en fazla kredileri alan ülke. Bahsettiğiniz bu olumsuz olaylar da ülkenizde faaliyetlerimizi artırmamız için bir sebep olacaktır'' dedi. 
     





</TEXT>
</DOC>
