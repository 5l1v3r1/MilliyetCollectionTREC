<DOC>
<DOCNO> 149783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo12.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Altın Kız' Süreyya Ayhan'ın yeni hedefleri... 
</HEADLINE>
<TEXT>

     Geçen yıl büyük organizasyonlarda elde ettiği şampiyonluklarla Türkiye'yi uluslararası alanda başarıyla temsil eden milli atlet Süreyya Ayhan, bu yıl da hedefinin yeni şampiyonluklar olduğunu söyledi. 
     Swiss Otel'de düzenlenen basın toplantısında bu yılki hedefleri ve çalışmaları hakkında bilgi veren Süreyya Ayhan, ABD'de iyi bir kamp çalışması yaptıklarını belirterek, ''Bizim için en iyi ortam ABD'deki çalışma kampıydı. Herşey çok iyi geçti. Düşündüklerimizi çalışmalara yansıttık. Günde 6-7 saat çalışma imkanı bulduk'' diye konuştu. 
     Bu yıl da hedeflerinin büyük olduğunu kaydeden milli atlet, şöyle konuştu 
     ''Bu yıl bütün Golden Lig yarışlarında koşmak istiyorum. 21 Haziran'da da Atatürk Olimpiyat Stadı'nın açılışı nedeniyle düzenlenecek Milletler Kupası Yarışları'nda da yer almayı amaçlıyorum. En büyük hedefim de 27-31 Ağustos tarihlerinde düzenlenecek Dünya Atletizm Şampiyonası'nda birinci olmak. Şimdilik herşey iyi gidiyor. Ayrıca Milletler Kupası'nda da Atatürk Olimpiyat Stadı'nın dolacağını düşünüyorum. Aldığımız tepkiler o yönde.'' 
     
     YURDADÖN ''AYHAN İLE ATLETİZM BÜTÜNLEŞTİ'' 

     Atletizm Federasyonu Başkanı Mehmet Yurdadön ise Süreyya Ayhan'ın geçen yıl büyük başarılara imza attığını ve bu sayede Ayhan ile atletizmin bütünleştiğini söyledi. 
     Yurdadön, Ayhan'ın aldığı şampiyonlukların kendileri için önemli olduğunu vurgulayarak, ''Süreyya Ayhan'dan sonra yeni şampiyonlar yetiştirmek istiyoruz. Alınan başarılarda medyanın da katkısı var. Ayhan işini yapıyor. Yapılması gereken yerde koşuyor. Ayrıca Vestel ile de iyi bir işbirliği kurduk. Yakın zamanda bu işbirliğiyle yeni projeleri kamuoyuna sunacağız'' şeklinde konuştu. 
     Milli atlet Süreyya Ayhan'ın antrenörü Yücel Kop da ABD'deki kamp çalışmaları hakkında bilgi vererek, şunları söyledi 
     ''ABD'de sakin bir ortamda çalıştık. Süreyya Ayhan'ın kan değerlerini istenilen düzeye getirdik. Kampın son haftasında ise dünyanın en iyi uzmanlarına testler yaptırdık. Süreyya Ayhan bu yıl sorun yaşamayacak. Kendisi iyi durumda. İnşallah bu yıl da ülkemize yeni güzellikler yaşatacak.'' Bu arada Süreyya Ayhan'a sponsor olarak büyük destek veren Vestel'in genel müdürü Levent Hatay, Ayhan ile uzun bir işbirliğini hedeflediklerini ifade ederek, ''Sadece Süreyya Ayhan'a değil, Türk atletizmine de sahip çıkmak istiyoruz. Bunun için de projeler üretiyoruz'' dedi. 
     
     SÜREYYA AYHAN BU YIL 9 YARIŞA KATILACAK 

     Atlet Süreyya Ayhan, herhangi bir sorun yaşamaması halinde bu yıl 9 uluslararası yarışa katılacak. 
     21 Haziran'da İstanbul'da Olimpiyat Stadı'nda Milletler Kupası Yarışları'na katılacak Ayhan, daha sonra sırasıyla 27 Haziran'da Norveç'te, 4 Temmuz'da Fransa'da, 11 Temmuz'da İtalya'da, 10 Ağustos'ta Almanya'da ve 15 Ağustos'ta da İsviçre'de Golden Lig yarışlarında Türkiye'yi temsil edecek. 
     27-31 Ağustos tarihlerinde Fransa'nın başkenti Paris'te gerçekleştirilecek Dünya Atletizm Şampiyonası'nda yarışacak Süreyya Ayhan, Golden Lig'de 5 Eylül'de Belçika yarışlarına katıldıktan sonra, 12 Eylül'de bu sefer Fransa'nın Monaco kentinde bu ligin finallerinde hedeflerine ulaşmaya çalışacak. 
     





</TEXT>
</DOC>
