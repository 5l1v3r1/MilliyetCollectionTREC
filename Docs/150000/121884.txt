<DOC>
<DOCNO> 121884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/dunya/dun01.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Planı umutsuz vaka 
</HEADLINE>
<TEXT>

Rumlar, AB’nin Kopenhag Zirvesi’ne kadar Kıbrıs planını müzakere etmeyeceklerini, Annan’ın mektubuna da tam üyeliği aldıktan sonra cevap vereceklerini açıkladılar 
     DIŞ HABERLER SERVİSİ 

     KKTC Cumhurbaşkanı Rauf Denktaş’ın dünkü Milliyet’te yayımlanan ve BM Genel Sekreteri Kofi Annan’ın Kıbrıs Planı konusunda Kopenhag Zirvesi’ne kadar bir ön anlaşmaya varılmasını "hayal" olarak niteleyen demecinin ardından Rum basınında çıkan haberler, planın 12 - 13 Aralık’taki zirveye kadar müzakere edilmesi ihtimalinin yok denecek kadar zayıf olduğunun işaretini verdi. 
     Gelen haberlere göre, Rum Yönetimi Ulusal Konseyi, Annan’ın Rum Yönetimi lideri Glafkos Klerides’e gönderdiği ve bugüne kadar yanıtlanmasını istediği mektuba, Kopenhag Zirvesi’nde Rum Kesimi’nin AB’ye tam üyeliğe kabul edilmesinden sonra yanıt verilmesini kararlaştırdı. 
     Toplantı sırasında Rum siyasiler, Kopenhag Zirvesi öncesinde, Kıbrıs konusunda özlü bir müzakerenin söz konusu olmadığına ve 12 Aralık’a kadar müzakere için zamanın daraldığına işaret ederek, "Rum tarafının önceliğinin AB üyeliği olduğunu" dile getirdiler. Klerides de, toplantıdan sonra yaptığı kısa açıklamada, "Tam üyeliğe gidiyoruz" dedi. 
     Politis gazetesi, "Rum tarafı, on ikiye beş kala bir çözümün müzakere edilmesine hayır’ diyor" diye yazdı. Gazete, Rum Yönetimi ile Atina’nın, Kıbrıs sorununun çözümüyle AB üyeliğinin bağlantılı kılınmasını kabul etmedikleri mesajı verdiklerini yazdı. 
     Bu gelişmelere rağmen Kofi Annan’ın Kıbrıs Özel Temsilcisi Alvaro De Soto, 12 Aralık’a kadar anlaşma imzalanacağından umutlu olduğunu söyledi. 
     



 DÜNYA 













</TEXT>
</DOC>
