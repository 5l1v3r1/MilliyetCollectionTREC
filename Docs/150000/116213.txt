<DOC>
<DOCNO> 116213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur12.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
"Hizb-ut Tahrir" örgütene bir darbe daha 
</HEADLINE>
<TEXT>

     Yasadışı Hizb-ut Tahrir örgütüne mensup 8 kişi gözaltına alındı. 
     Terörle Mücadele Şube Müdürlüğü ve Milli İstihbarat Teşkilatı, Ankara'nın çeşitli semtlerinde irticai Hizb-ut Tahrir örgütünün propagandasını yapan afiş ve bildirilerin dağıtılması üzerine ortak bir operasyon düzenlediler. 
     Operasyonda, 4'ü işçi, 4'ü esnaf olmak üzere 8 kişi gözaltına alındı. Gözaltına alınanlar arasında özel bir televizyon kanalının kameramanının da bulunduğu bildirildi. 
     Ankara Emniyet Müdürlüğü Terörle Mücadele Şube Müdürlüğü ekiplerinin yaptığı çalışmalar sırasında, gözaltına alınan kişilerle birlikte 1 adet tabanca, yasadışı Hizb-ut Tahrir örgütü adına 75 adet bildiri, çok sayıda afiş ele geçirildi. 
     Ele geçirilen malzemeler arasında örgütün kurucusu Takiyyiddun Ennebhani'nin yazdığı kitaplar ile video kasetler, cd'ler, haritalar, Arapça yazılı kitapçıklar da bulunduğu kaydedildi. 
     Terör örgütü mensuplarının Sincan ve Batıkent'te başörtüsü uygulamasını protesto eden bildiriler dağıttıkları, 2001'de ve bu yıl 29 Ekim Cumhuriyet Bayramı öncesi bayram kutlamalarını provoke etmeye yönelik afiş ve bildiri dağıttıkları belirlendi. 
     Örgüt mensuplarının, 11 Eylül olaylarından sonra ABD'yi protesto etmek amacıyla ABD'nin Ankara Büyükelçiliği çevresine afiş astıkları kaydedildi. 
     Emniyette sorgulamaları tamamlanan örgüt mensupları, Ankara DGM'ye sevk edildiler. 
     Terörle Mücadele Şube Müdürlüğü'nün geçen hafta düzenlediği operasyonda aynı örgüte mensup 2 kişi gözaltına alındıktan sonra çıkarıldıkları Ankara DGM'de tutuklanmışlardı. 
     





</TEXT>
</DOC>
