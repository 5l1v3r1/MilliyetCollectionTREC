<DOC>
<DOCNO> 140371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo27.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, İspanya'ya "galibiyet" parolasıyla gitti 
</HEADLINE>
<TEXT>

     Basketbol Erkekler Avrupa Ligi'nde, 5 Mart Çarşamba günü Unicaja Malaga ile karşılaşacak olan Efes Pilsen, İspanya'ya gitti. 
     Efes Pilsen Genel Menajeri Engin Özerhun, Avrupa Ligi'nde Unicaja Malaga ile çok önemli bir maç yapacaklarını belirterek, ''Rakibimiz, bir önceki maçını sahasında kaybetti. Şanslarını sürdürmek için bu maçı mutlaka kazanmak durumundalar. Bu nedenle çok zor bir mücadele olacak'' dedi. 
     Bu maçı kazanarak CSKA Moskova maçına rahat çıkmak istediklerini kaydeden Özerhun, ''Unicaja Malaga güçlü bir takım. İspanya Ligi'nde 3. sırada. Barcelona'ya da kupada 1 sayı farkla yenildiler. Hedefimiz bu maçtan galibiyetle ayrılmak'' diye konuştu. 
     Engin Özerhun, sakat olan Golemac'ın yokluğunun son haftalarda takımın oyununu olumsuz etkilediğini ifade ederken, TED Kolejliler maçıyla çıkışa geçtiklerini ve bundan sonraki karşılaşmalarda hem iyi oynayıp, hem de galibiyetler alacaklarına inandığını sözlerine ekledi. 
     Efes Pilsen'de, Unicaja Malaga maçı öncesi Golemac dışında eksik oyuncu bulunmuyor. 
     





</TEXT>
</DOC>
