<DOC>
<DOCNO> 122258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sondun13.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban lideri Molla Ömer'in damadı yakalandı... 
</HEADLINE>
<TEXT>

     Afganistan'da yıkılan Taliban rejiminin lideri Molla Ömer'in damadının yakalandığı bildirildi. 
     ABD Başkanı George Bush'un Afganistan özel temsilcisi Zalmay Halilzad, ''Afganistan'ın Yeniden İmarı - Barış ve İstikrar'' adlı konferansın yapıldığı Almanya'nın Bonn kentinde, Reuters'e açıklamasında, El Kaide terör örgütünün kökünün kazınmasıyla ilgili bazı sorunlar bulunduğunu, ancak son haftalarda bu konuda bazı başarılar sağlandığını söyledi. 
     Halilzad, Molla Ömer'in damadının birkaç gün önce Afganistan'da yakalandığını belirterek, bunun başarının örneklerinden biri olduğunu kaydetti. 
     El Kaide lideri Usame bin Ladin ve Molla Ömer'in nerede olduğunu bilmediklerini, ancak Bin Ladin'in muhtemelen Afganistan dışında ama çevresinde, Molla Ömer'in ise ülke içinde olduğunu ifade eden Halilzad, ''El Kaide avının uzun ve yavaş olacağını'' belirtti. 
     





</TEXT>
</DOC>
