<DOC>
<DOCNO> 118489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur03.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Türkiye'de... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, görüşmelerde bulunmak üzere Türkiye'ye geldi. 
     Suriye Havayolları ile Şam'dan gelen Talabani, Atatürk Havalimanı VIP Salonu'nda yaptığı açıklamada, Irak'ta bağımsız bir Kürt devleti kurulmasından yana bir düşünceleri olmadığını kaydederek, demokratik, federal bir Irak istediklerini söyledi. 
     Geçen hafta Suriye ve İran'da temaslarda bulunduğunu anlatan Talabani, bu devletlerin de bölgede bağımsız bir Kürt devleti istemediğini kaydetti. 
     Türkiye ile ilişkilerinin gayet iyi olduğunu belirten Talabani, Ankara'ya geçerek devlet yetkilileriyle Ortadoğu ve Irak'la ilgili son gelişmeleri değerlendireceklerini bildirdi. 
     Talabani, Türkiye'de 3 Kasım'da yapılan milletvekili erken genel seçimlerinin sonuçlarına ilişkin bir soru üzerine, ''Bu, Türk halkının kararı. İki partiyi parlamentoya gönderdi. Onların kararına saygılıyız'' dedi. 
     ''Yeni hükümetle birlikte Türkiye'nin Irak politikasında bir değişiklik bekliyor musunuz '' sorusunu ise Talabani, ''Bunu göreceğiz. Yeni hükümetin programını görmeden bir yorum yapmam doğru olmaz'' diye yanıtladı. 
     IKYB lideri Talabani, AK Parti Genel Başkanı Recep Tayyip Erdoğan ve CHP Genel Başkanı Deniz Baykal ile görüşmek istediğini, ancak iki liderin yoğun programı nedeniyle bunun gerçekleşebileceğini zannetmediğini sözlerine ekledi. 
     THY'ye ait uçakla saat 10.20'de Ankara'ya hareket edecek olan Talabani'nin, Türkiye'ye İran pasaportu ile giriş yaptığı öğrenildi. 
     





</TEXT>
</DOC>
