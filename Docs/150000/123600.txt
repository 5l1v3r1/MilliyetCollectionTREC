<DOC>
<DOCNO> 123600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur16.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasmussen'den Erdoğan'a ''Hiçbir çifte standart yok'' 
</HEADLINE>
<TEXT>

     AB Dönem Başkanı Danimarka'nın Başbakanı Anders Fogh Rasmussen, ''reformları kağıt üzerinde değil, gerçek hayatta görmek gerektiğini'' belirterek, ''Türkiye'yi diğer aday ülkelerle aynı kurallara tabi tutuyoruz. 
     Türkiye kriterleri yerine getirdiği zaman, katılım müzakereleri için bir tarih alacaktır'' dedi. 
     Rasmussen ve Erdoğan, ortak basın toplantısında gazetecilerin sorularını da yanıtladılar. 
     ''Tahmini müzakere süreci ne olabilir'' şeklindeki soruya karşılık Rasmussen, bu sürecin uzunluğunun reform sürecindeki ilerlemeye bağlı olduğunu ifade etti. Rasmussen, şöyle konuştu 
     ''Katılım müzakerelerinin başlaması için bir tarih alınması, siyasi kriterlerin tamamlanmasını gerektiriyor. Bunlar tamamlandıktan sonra katılım müzakerelerine başlayabiliriz. Katılım müzakerelerinin tamamlanması için aday ülkenin bu kriterleri değişik alanlarda yerine getirmesi lazım. 11 ülkenin müzekereleri 4-5 yıl kadar sürdü. 30 farklı bölümde, değişik farklı alanlarda müzakereler yapıldı. Bu kapsamlı bir çalışmadır. Süresinin şu kadar olacağına dair bir herhangi bir değerlendirme yapmak çok zor.'' 
     
     ÇİFTE STANDART VE LETONYA ÖRNEĞİ 

     Bir gazetecinin, ''Türk hükümetindeki kararlılığı gördüğünüzü, bir de mektup aldığınızı söylediniz'' sözleri ve ardından yönelttiği ''Bütün bu prosese rağmen ve yazılı olarak verilen taahhüte rağmen Türkiye'nin Kopenhag'ta bir tarih alması için yeterli olmadığını mı düşünüyorsunuz Letonya örneği ve çifte standart hakkında ne düşünüyorsunuz '' sorularına karşılık verirken de Rasmussen, Türk hükümetinin kararlılığını kesinlikle gördüğünü ve takdir ettiğini vurguladı. 
     Rasmussen, Türk toplumunda çok temel bazı reformlar yapmak kararlılığını gördüğünü de ifade ederek, ''Uygulamayı görmemiz lazım. 
     Daha önce söylediğim gibi reformları kağıt üzerinde değil, gerçek hayatta görmemiz lazım. Türkiye'yi diğer aday ülkelerle aynı kurallara tabi tutuyoruz. Türkiye kriterleri yerine getirdiği zaman, katılım müzakereleri için bir tarih alacaktır'' diye konuştu. 
     AK Parti Lideri Tayyip Erdoğan, aynı gazetecinin, ''Çifte standart sürerse, 12'sinde beklediğimizi alamazsak Türkiye'nin Avrupa yönelimi, Avrupa beklentileri zarara uğrar mı '' sorusuna şu yanıtı verdi 
     ''Bu reformların devamı ile ilgili kararlarımız AB ile bağlantılı olmayacak dedim. Bu yeni bir anlayış, yeni bir adımdır ve AB bizi alsa da almasa da bu reformu, Kopenhag kriterlerini hayata geçireceğiz. 
     Nitekim şu anda uygulamalarımız başladı. Her geçen gün artarak da devam edecek. Fakat burada AB'nin beklenen müzakere tarihi vermemesi neyi getirir neyi götürür meselesine gelince, tabii ki burada bir netice doğacaktır. Bu neticeyi o günkü durum netleşsin, belli olsun, ondan sonra iktidar, kurum ve kuruluşlarla biraraya gelmek suretiyle değerlendirmesini yapacak ve bu değerlendirmeden sonra biz de yol haritamızı yeniden belirleyip ona göre yürüyüşümüzü devam ettireceğiz.'' 
     
     ÇİFTE STANDARDIN NEDENİ 

     ''Çifte standardı örnekleri ile vurguladınız. Arkadaşlarınızla değerlendirme yaptığınız zaman Türkiye'ye bu çifte standardın niçin uygulandığını hangi sebeplere dayandırıyorsunuz '' şeklinde soruya Erdoğan, AB üyesi ülkelerin gerek liderlerinden gerekse bürokratik kadrolarından zaman zaman ''Türkiye'nin büyüklüğü, Türkiye'nin nüfusunun çokluğu, Türkiye'nin Müslüman olması'' gibi sesler duyduğunu ifade etti. Erdoğan, şöyle devam etti 
     '' Türkiye'yi AB'ye almayın, halkı yüzde 100'e yakın Müslüman olan bir ülke giremez diyecek kadar kesin davranan, bu noktada marjinal grup denilen gruplar, tipler var. Çünkü biz AB'yi bir dini grup, dini kulüp olarak görmek istemiyoruz. AB bir Hıristiyan kulubü değildir, olmamalıdır. Bir medeniyetler çatışması değil, AB bir medeniyetler buluşmasının adresi, bir medeniyetler uzlaşmasının adresi olmalıdır. 
     Onun için 12 Aralık çok büyük önem arzetmektedir. Onun için Türkiye'ye verilecek olan bir müzakere tarihi 'işte medeniyetler uzlaşması başlamıştır, medeniyetler buluşması başlamıştır' bunun tarihi olacaktır. Onun için Kopenhag Zirvesi, 12 Aralık bana göre çok önemli. 
     Bu şeref de Sayın Başkan'a, Sayın Başbakan'a nasip olur diyorum.'' 'Alman basınında çıkan bir haberde Rasmussen'in ''Türkiye'ye Kopenhag'ta bir tarih verilmeyecek'' ifadesinin yer aldığını anımsatan gazeteciye de Rasmussen ''Birçok defa Türkiye'ye müzakere tarihi verilmesi için Kopenhag kriterlerini yerine getirmesi gerektiğini söyledim. Onun dışında başka bir şey söylemedim'' karşılığını verdi. 
     
     İKNA SÜRESİ NE KADAR 

     Rasmussen, ''Türkiye'nin kriterleri uygulamaya başladığına ikna olmanıza ilişkin süre nedir '' sorusuna ise şu yanıtı verdi 
     ''Bu da reformların uygulamasına bağlı. Şu ana kadar yapılan ilerlemeyi görüyoruz. Ağustos ayında parlamento çok önemli reformu kabul etti. Yeni hükümet meclise çok kapsamlı bir paket sundu. Yeni hükümetin bu kararlılığını takdirle karşılıyoruz ve elimizden gelen her şekilde bu reform sürecini destekliyoruz. AB içindeki prosedür çok açık. AB Komisyonu, aday ülkeler konusunda bir ilerleme raporu yayınlayacaktır. Bu da ekim ayında oluyor. Şu ana kadar yapıldı bunlar. Türkiye siyasi kriterleri yerine getirdiği zaman, katılım müzakereleri için bir tarih alacaktır. Bugün sorunuza tam olarak cevap veremeyeceğim. Yani bu kadar ay sürer, şu kadar yıl sürer, şu kadar süre gerekir diyemeyeceğim. Uygulamadaki ilerlemeye bağlı.'' Rasmussen, ''Türkiye'nin Kıbrıs konusunda daha önce dile getirdiği bazı önlemler var. Restleşme de diyebiliriz. AB'ye üye ülkelerin başbakanları, cumhurbaşkanları bu resti göze aldılar mı '' şeklindeki soruyu ise şöyle yanıtladı 
     ''Türkiye'deki yeni hükümet, kapsamlı bir reform paketi uygulamaya koymuştur. Açık ve net biçimde de bu reformları ileriye götürme iradesini taşımaktadır. Çünkü bu Türk halkının yararınadır. Bu oldukça akıllı bir karar ve Türkiye için çok iyi bir şey. Kopenhag Zirvesi ile ilgili nihai bir şey söylemek için çok erken. AB içindeki meslektaşlarımı ve Sayın Erdoğan'ı dikkatle dinledim. Bütün bu yorumlar benim nihai değerlendirmemde yer bulacaktır. AB, Türkiye'deki reform sürecini destekleyecektir.'' 
     





</TEXT>
</DOC>
