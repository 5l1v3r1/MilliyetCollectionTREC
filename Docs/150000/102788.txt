<DOC>
<DOCNO> 102788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur36.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Top model Kim Smith ''Hakan Şükür ve Rüştü'nün hayranıyım'' 
</HEADLINE>
<TEXT>

     Zeki Triko'nun moda dünyasına tanıttığı dünyaca ünlü manken Kim Smith, milli futbolcular Hakan Şükür ile Rüştü'nün hayranı olduğunu ve sanatçı Tarkan'ın klibinde oynamak istediğini söyledi. 
     Smith, Hilton Oteli'nde Zeki Triko'nun sahibi Zeki Başeskioğlu ve ''Clipse Menagement'' ajansı sahibi Tayfun Kılınç'la birlikte düzenlediği basın toplantısında, gazetecilerin sorularını yanıtladı. 
     Türkiye'den ve İstanbul'dan çok etkilendiğini, futbol merakı dolayısıyla Türk Milli Futbol Takımı'nın Dünya Kupası'ndaki birçok karşılaşmasını izlediğini belirten Smith, ''Hakan Şükür ve Rüştü'nün hayranıyım'' dedi. 
     Smith, sanatçı Tarkan'ın ''Kuzu Kuzu'' adlı şarkısını bildiğini ve ünlü sanatçıyı çok yakışıklı bulduğunu da ifade ederek, ''Tarkan'ın yeni klibinde oynamak isterim'' diye konuştu. 
     Zeki Başeskioğlu ise Smith'in bir hafta boyunca Türkiye'de kalacağını bildirdi. 
     
</TEXT>
</DOC>
