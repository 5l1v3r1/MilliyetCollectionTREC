<DOC>
<DOCNO> 149214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/ekonomi/eko04.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ucuz turiste yatırımı bırakın' 
</HEADLINE>
<TEXT>

Messe Frankfurt'un Başkanı Gladitsch, Türkiye'nin 50 dolarlık turist yerine fuar turizmini hedeflemesi gerektiğini söyledi 
     ŞULE YÜCEBIYIK 

     Dünyanın en büyük üçüncü fuarcılık şirketi Alman Messe Frankfurt GmbH Yönetim Kurulu Başkanı Gerhard Gladitsch, Türkiye'nin turizmde yanlış bir yatırım politikası izlediğini, fuar turizminden her yıl milyarlarca dolar kazanabilecekken, az harcama yapan ucuz turiste yatırım yapmayı tercih ettiğini söyledi. Automechanica Otomotiv Yan Sanayii fuarını açmak için gelen Gladitsch, Milliyet'e verdiği demeçte, İstanbul'un dünyanın en büyük fuar merkezlerinden biri olabileceğini söyledi. 
     "Türkiye'deki hükümetler turizm politikasını neden sadece haftalığı 50 dolara tatile gelen ucuz turistlere göre belirliyor anlamıyorum" diyen Gladitsch, sadece Frankfurt kentinin fuar turizminden yılda 1.5 milyar euro gelir sağladığını kaydetti. 
     
     'Dubai olabilirdiniz' 
     Fuar turizminin global iş dünyasına hitap ettiğini anlatan Gladitsch, "Fuar için seyahat edenler paralıdır. İyi otellerde kalır, iyi yemekler yerler. Üstelik iş bağlantıları yapar, ekonomiyi canlandırırlar. İstanbul, bir Dubai veya Moskova olma fırsatını kaçırdı. Acele edilmeli" dedi. 
     Gladitsch, İstanbul'da yeni fuarlar düzenleme arayışı içinde olduklarını belirterek "Teknoloji, makina gibi alanları inceliyoruz" diye konuştu. 
     
Ar - Ge olmazsa otomotivi Çin'e kaptırırsınız      Gerhard Gladitsch, Avrupalı otomotiv üreticilerinin yakında tasarım ve pazarlama hariç tüm işlerini daha ucuza üretim yapabilecekleri ülkelere kaydıracaklarını anlattı. 
     Türk otomotiv sektörünün rüştünü ispat ettiğini, bir dünya üretim merkezi olmaya aday olduğunu vurgulayan Gladitsch, "Ancak sadece ucuz üretmekle bu rekabetçiliği sürdüremezsiniz. Çünkü kimse Çin'den daha ucuza üretemez. Sanayinin, katma değer yaratacak sistem geliştirmesi, araştırma ve geliştirmeye yatırım yapması gerekiyor. Aksi halde üreticilerin Uzakdoğu'ya kaçması an meselesi." 
     


SİYASET 























</TEXT>
</DOC>
