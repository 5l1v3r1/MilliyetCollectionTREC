<DOC>
<DOCNO> 149784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo13.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Semih Fenerbahçe'de kalıcı olacağım... 
</HEADLINE>
<TEXT>

     Fenerbahçe'nin, Gençlerbirliği ile oynadığı ve 3-3 berabere kaldığı lig maçında 2 gol birden atan sarı-lacivertlilerin genç futbolcusu Semih Şentürk, çok çalışarak takımda kalıcı olmak istediğini söyledi. 
     Semih, sezon başından bu yana A takımla birlikte idmanlara çıktığını hatırlatarak, ''Tamer hocam beni altyapıdan tanıdığı için Gençlerbirliği karşısında görev verdi. 2 gol attığım için çok mutluyum. Bir gün bir yerde patlayacağımı düşünüyordum. Bu Gençlerbirliği maçına kısmet oldu'' dedi. 
     Genç bir futbolcu olarak iyi çalışıp, takımda kalıcı olmayı hedeflediğini vurgulayan Semih, ''Altyapıdan gelen arkadaşlarla birlikte var gücümüzle takıma girmek için çalışıyoruz. Takımımıza katkıda bulunmak bizleri çok mutlu ediyor. Özellikle attığınız golden sonra isminizin anons edilmesi, insana ayrı bir heyecan veriyor. Umarım bundan sonra da başarılı maçlar çıkarırız'' diye konuştu. 
     
     ''SEMİH SİMGE OLACAK'' 
     Fenerbahçe Teknik Koordinatörü Tamer Güney, genç futbolcusu Semih'e övgüler yağdırdı. 
     Güney, Semih'in çok yetenekli bir futbolcu olduğunu vurgulayarak, ''Fenerbahçe'de yıllardır altyapıdan futbolcu gelmediği yönünde eleştiriler oluyor. Bence Semih, altyapıdaki futbolcular için bir simge olacak. Semih'in hem Türk futbolu, hem de Fenerbahçe'ye yararlı olacağına inanıyorum'' dedi. 
     Bu arada, Fenerbahçe Futbol Takımı Kaptanı Ümit Özat da Gençlerbirliği maçında genç futbolcuların iyi mücadele ettiklerini söyledi. 
     Ümit, genç futbolcuların bundan sonra, çok çalışarak performanslarını daha da artırmaları gerektiğini ifade etti. 
     





</TEXT>
</DOC>
