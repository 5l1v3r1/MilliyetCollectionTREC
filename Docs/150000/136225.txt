<DOC>
<DOCNO> 136225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur13.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış için bir dakika karanlık eylemi başlıyor... 
</HEADLINE>
<TEXT>

     Bazı sendika ve sivil toplum örgütlerinin temsilcileri, başta Ankaralılar olmak üzere herkesi, 15 Şubat'tan itibaren her akşam saat 20.00'de yapılacak ''barış için 1 dakika karanlık'' eylemine katılmaya ve ''Türk Silahlı Kuvvetleri'nin TSK Irak'a girmesi yetkisinin oylanacağı 18 Şubat günü TBMM'yi ziyaret etmeye'' çağırdı. 
     Devrimci İşçi Sendikaları Konfederasyonu DİSK , Kamu Emekçileri Sendikaları Konfederasyonu KESK , Türk Mimar ve Mühendis Odaları Birliği TMMOB ve Türk Tabipleri Birliği TTB temsilcileri, TMMOB Genel Merkezi'nde toplandılar. 
     Burada, tüm örgütler adına hazırlanan ortak basın açıklamasını okuyan TMMOB Başkanı Kaya Güvenç, geçen hafta TBMM'de onaylanan ''üs ve limanların modernizasyonu yetkisinin, savaş ortamına doğrudan girmek'' anlamına geldiğini savunarak, Türk halkının yüzde 94'ünün savaşa karşı olduğunu söyledi. 
     ''Böylesine yaşamsal bir konuyu halkın gözleri önünde tartışmaya cesaret edemeyen bir Meclis çoğunluğu bulunduğunu'' öne süren Güvenç, ''Böyle bir ülkede, yüzde 94 ile ezici bir çoğunluk olarak bizlerin yok sayılması çabalarına itiraz ediyoruz'' diye konuştu. 
     
     ''SON KEZ HATIRLATACAĞIZ'' 
     ''Yabancı askerlerin Türkiye'de konuşlandırılması ve TSK'nın Irak'a girmesi yetkisi''nin oylanacağı 18 Şubat Salı günü TBMM'yi ziyaret edeceklerini bildiren Güvenç, şunları söyledi 
     ''Başta üslerin, limanların modernizasyonuna evet diyen 308 milletvekili ile aynı yetkiye çekimser oy kullanan 9 milletvekili olmak üzere, bu yetkiyi de kabul edeceği anlaşılan AK Parti milletvekillerine, eğer halkın vekilleri iseler son kez sorumluluklarını hatırlatacağız. 
     Başta tüm Ankaralılar olmak üzere herkesi yurttaşlığın bir gereği olarak milletvekillerini savaşın olumsuzlukları hakkında bilgilendirmek ve hükümetin yetki talebini reddetmeye davet etmek için, bu yetkinin oylanacağı 18 Şubat günü TBMM'yi ziyaret etmeye çağırıyoruz.'' Ankara'da bulunmayanları ise yine aynı gün uygun buldukları biçimlerde TBMM'yi izlemeye ve milletvekillerine seslerini duyurmaya davet eden Güvenç, ''ABD'nin saldırısını, savaşı ve ülkemizin savaşa girmesini önlemek hala mümkündür'' dedi. 
     
     BARIŞ İÇİN 1 DAKİKA KARANLIK 
     Bayramların, barış ve huzuru temsil ettiğini ancak bu bayramın ''savaşa hazırlık'' bayramı haline getirildiğini belirten Güvenç, vatandaşların, bayram tatili nedeniyle seçmenleriyle buluşacak olan milletvekillerine savaşa karşı olduklarını iletmelerini istedi. 
     Güvenç, 15 Şubat'tan itibaren her akşam saat 20.00'de barış için 1 dakika karanlık'' eylemi başlatılacağını da belirterek, herkesi bu eyleme katılmaya çağırdı. 
     Ankara Savaş Karşıtı Platform Sözcüsü ve İnsan Hakları Derneği Ankara Şube Başkanı Ender Büyükçulha da bayram süresince tatil yapmayacaklarını belirterek, savaş karşıtı eylemlerinin süreceğini bildirdi. 
     Türk Tabipleri Birliği 2. Başkanı Metin Bakkalcı da 18 Şubat'ın, Türkiye'nin geleceği açısından önemli bir tarih olduğunu söyleyerek, ''Türkiye'nin tarihini değiştirecek bu günde tüm vatandaşları yurttaşlık görevlerini yapmaya çağırıyoruz'' diye konuştu. 
     





</TEXT>
</DOC>
