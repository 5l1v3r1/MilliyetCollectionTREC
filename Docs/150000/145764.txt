<DOC>
<DOCNO> 145764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/soneko46.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Piyasada ABD'den gelecek kredi beklentisi devam ederken, borsada da dar bantta ve düşük işlem hacimli seyir dikkat çekti. 
     Haftanın dördüncü işlem gününde düşük hacimli sıkışık seyir izleyen borsa, son dakika alımlarıyla günü 9,572.25 puandan tamamladı. 
     1. seansta 9,500 seviyesine doğru yaşanan yükselişin ardından düşük hacimli sıkışık bir seyir izlendi. 9,479.42 puandan kapanan endeks yüzde 0.75 artış kaydetti. 
     2. seansta 9400-9500 aralığında yine düşük hacimli sıkışık seyir izleyen endeks günü son dakika alımlarıyla 9,572.25 puan ve yüzde 0.98'lik artışla tamamladı. Hisse senetlerinin günlük ortalama değer artışı yüzde 1.74 oldu. 
     Borsa'daki artışın yanında döviz ve faizdeki küçük çaplı artışlar dikkat çekti. 
     Hisse senetleri piyasasında toplam 238 trilyon 584 milyar 384 milyon liralık işlem hacmi oluştu. 
     Borsa uzmanları, endeksin yarın için 9,800 seviyelerine doğru bir hareket gerçekleştirebileceğini ancak bu seviyeden kar realizasyonlarının gelebileceğini belirtiyorlar. 
     
     DOLAR 
     Dolar serbest piyasada sadece bin lira, Merkez Bankası efektif satış kurlarında ise 5 bin 528 lira artış gösterdi. 
     Kapalıçarşı'da dün 1 milyon 715 bin 500 liradan kapanan dolar, 1 milyon 711 bin liradan güne başladı. 1 milyon 834 bin liradan kapanan Euro'da 1 milyon 832 bin liradan açıldı. Gün sonunda doların satış fiyatı 1 milyon 716 bin 500 liraya, Euro'nun satış fiyatı da 1 milyon 840 bin liraya yükseldi. 
     Merkez Bankası, doların bugünkü efektif kurunu alışta 1 milyon 704 bin 365 lira, satışta ise 1 milyon 716 bin 356 lira olarak açıkladı. Böylece dolar, Merkez Bankası'nın dünkü kurlarına göre, alışta 5 bin 489 lira, satışta ise 5 bin 528 lira artış gösterdi. 
     
     FAİZ 0.59 PUAN ARTTI 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli bugün valörlü tahvilin bileşik faizi 0.59 puan arttı. 
     Basit getirisi yüzde 63.74, bileşik getirisi yüzde 64.83'ten kapanan bu kağıdın aynı gün valörlü işlemlerinde, dünkü basit getiri yüzde 63.21, bileşik getiri yüzde 64.24 olmuştu. 
     3 Mart 2004 vadeli tahvilin yarın valörlü işlemlerinde de bileşik faiz yüzde 65.39'dan kapandı. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 43.99'dan işlem gördü. 
     İMKB Tahvil ve Bono Piyasası verilerine göre, gecelik faizde en düşük oran yüzde 42.50, en yüksek oran yüzde 44.00 olarak belirlendi. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     




</TEXT>
</DOC>
