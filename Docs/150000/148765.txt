<DOC>
<DOCNO> 148765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/yazar/tamer.html </URL>
<DATE> 2003/04/10/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Koç’ta değişen ve değişmeyen 
</HEADLINE>
<TEXT>

     Mustafa Koç, bundan böyle belli aralıklarla bu tür toplantılar düzenleyeceklerini ve bizden gelebilecek her türlü soruya açık olduklarını belirterek hoşgeldiniz dedi. Ve gerçekten de dünkü gazetelerde görmüşsünüzdür hiçbir sınırlama koymadan, Koç Topluluğu’nun geçmişte devletle ilişkilerinde yaptığı hatalardan mevcut ekonomi yönetimindeki tutarsızlıklara kadar, sorulan tüm sorulara açıkyüreklilikle yanıt verdi. Pardon yanıt verdiler 
     
     İkili yönetime geçiş 
     Koç Topluluğu’nda bugüne dek tanık olmadığım şekilde Koç ve Özaydınlı birlikte konuştular. Soru kime sorulmuş olursa olsun, lafı birisi diğerinin ağzından alıp tamamladı, ikisi birlikte yanıtlamış oldu. Artık karşımızda ikili bir yönetim var. Fenerbahçe 1907’nin kurucuları arasında yer alan bu ikili, umarız önümüzdeki yıllarda da önceki günkü gibi tek ses olmayı sürdürebilirler. Özaydınlı, önceki CEO’ların aksine emekliliğine çeyrek kala bu göreve atanmış değil. Henüz 50’li yaşlarının başında. Ve Mustafa Koç’un da önceki gün ifade ettiği gibi Koç Topluluğu’nun ilk gerçek CEO’su. 
     Borusan’ın 2. kuşak patronu Ahmet Kocabıyık, 2002’nin ilk günlerinde Yönetim Kurulu Başkanlığı’nı babası Asım Kocabıyık’tan devraldıktan hemen sonra yaptığımız bir söyleşide, kendisini Doğuş Grubu’nun 2. kuşak patronu Ferit Şahenk ve Mustafa Koç’la karşılaştırarak, sırtına binen yükler açısından "Onların işi daha zor, en şanslı benim" demiş, ben de kendisine hak vermiştim. Ancak aradan geçen süre içinde Koç Topluluğu’nda pekçok şey değişti. Mustafa Koç’un bayrağı devraldığı nokta da hiç fena görünmüyor. 
     
     Koç’ta değişenler 
     2001 kriziyle iç piyasanın tepetaklak olmasından aile içinde beklenmedik hastalıklara, son dönemdeki hızlı değişikliklerin çoğu belki mecburiyetten yapıldı. Ama bugün 2 yıl öncesine göre çok daha sağlıklı bir kurum var karşımızda 

</TEXT>
</DOC>
