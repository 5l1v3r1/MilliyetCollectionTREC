<DOC>
<DOCNO> 122695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo03.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Ülkerspor, 5 yıl sonra Partizan ile karşılaşıyor... 
</HEADLINE>
<TEXT>

     Ülkerspor, Erkekler Avrupa Ligi'nde yarın yapacağı karşılaşmayla 5 yıl sonra Yugoslavya'nın BC Partizan takımıyla Avrupa kupalarında karşı karşıya geliyor. 
     Her yıl Avrupa kupalarında Türkiye'yi temsil eden turuncu-yeşilliler, 9 yıllık Avrupa serüveninde bugüne dek Yugoslav ekipleriyle yalnızca 2 kez karşılaştı. 
     Avrupa Ligi'nde 1997-98 sezonunda 1. tur grup maçlarında Partizan ile ilk kez karşılaşan Ülkerspor, 18 Eylül 1997 tarihinde Yugoslavya'da yapılan karşılaşmada rakibine 95-86 yenildi. 
     Partizan ile en son 6 Kasım 1997 tarihinde İstanbul'da karşı karşıya gelen turuncu-yeşilliler, Yugoslav temsilcisine 1 sayı farkla 81-80 yenilmekten kurtulamadı. 
     Ülkerspor, yarın Partizan'ı yenerek, Yugoslav ekibine karşı tarihindeki ilk galibiyetini almayı hedefliyor. 
     
     AVRUPA'DA 150. MAÇ 
     Basketbolda Erkekler Avrupa Ligi C Grubu'nda yarın İstanbul'da BC Partizan ile karşılaşacak Ülkerspor, Avrupa tarihinde 150. maçına çıkıyor. 
     1993-94 sezonundan beri Avrupa kupalarında mücadele eden turuncu-yeşilliler, bugüne dek yaptığı 149 maçta 68 galibiyet, 80 yenilgi ve 1 beraberlik aldı. 
     
     KENDİ SAHASINDA DAHA BAŞARILI 
     BC Partizan'ı kendi sahasında konuk edecek olan Ülkerspor, ''Kupa 1'' de evinde daha başarılı sonuçlar alıyor. 
     Turuncu-yeşilliler, 1'er kez Avrupa Şampiyon Kulüpler Kupası ve Suprolig, 6 kez de Avrupa Ligi, olmak üzere 8. kez mücadelede ettiği ''Kupa 1''de kendi sahasında yaptığı 67 maçın 40'ını kazanırken, 27 maçta ise salondan yenik ayrıldı. 
     





</TEXT>
</DOC>
