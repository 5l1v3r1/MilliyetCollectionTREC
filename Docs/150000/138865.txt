<DOC>
<DOCNO> 138865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/yasam/yas02.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Taa Londra’da biz bize’ fuar yaptık .. 
</HEADLINE>
<TEXT>

Devlet Bakanı Tüzmen’in açtığı Turquality Elite Moda Show’a tek bir yabancı gazeteci gelmedi 
     NEVSAL ELEVLİ Londra 

     İngiltere’nin başkenti Londra’da ilki düzenlenen Turquality Elit Moda Show’un açılışını dün Devlet Bakanı Kürşad Tüzmen yaptı. CNR Uluslararası Fuarcılık tarafından, Türk işadamlarının Türk imajını satabilmeleri için organize edilen, Türk tekstil sektörünün tanıtıldığı fuarda düzenlenen defileyi ise, yalnızca Türk medyası izledi. 
     Genelde İngiltere’de bu tür fuarların açılış show’larına medya büyük ilgi gösterse de, Türk modacıların tasarımlarının yer aldığı defilede hiçbir yabancı medya temsilcisinin olmaması dikkat çekti. Sadece Expo Fuar TV kanalı ve CNN Türk’ün izlediği gösteriler, hiçbir İngiliz yayın organı tarafından takip edilmedi. İngilizlerin fuara katılımı da, beklenen düzeyin altında kaldı. 
     
     Hayal gerçek oldu’ 
     Devlet Bakanı Tüzmen ise, açılış konuşmasında, tekstil ve giyim sektöründeki Türk işadamlarının Türk imajını satabilmek için gösterdikleri gayrete dikkat çekerek, "Önce imaj satılır, bu fuar da Türk ve kalite imajının bir arada tanıtımını amaçlıyor" dedi. Tüzmen, Londra’nın en büyük Fuar merkezlerinden Olimpia’da düzenlenen fuarın, kağıt üzerinde yaratılan bir konseptten gerçeğe dönüştürüldüğünü’ vurguladı. CNR firması Yönetim Kurulu Başkanı Ceyda Eren ise Turquality Moda Show’un başta New York olmak üzere dünyanın başka önemli merkezlerinde de açılacağını söyledi. 
     



 YAŞAM 
























</TEXT>
</DOC>
