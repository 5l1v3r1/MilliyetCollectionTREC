<DOC>
<DOCNO> 106559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/soneko15.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
CeBIT Bilişim Eurasia, ekonomiyi de canlandırdı... 
</HEADLINE>
<TEXT>

     İstanbul'da 6 gün boyunca bilişim rüzgarı esti. 
     Avrasya'nın en büyük bilgi ve iletişim teknolojileri fuarı CeBIT Bilişim Eurasia, 3-8 Eylül tarihleri arasında Beylikdüzü'ndeki TÜYAP Fuar ve Kongre Merkezi'nde yapıldı. 
     Başbakan Bülent Ecevit tarafından resmi açılışı yapılan fuar, ziyaretçi akınına uğradı. 81 binden fazlası geçtiğimiz Cumartesi ve Pazar günü olmak üzere, toplam 162 bin 315 kişi fuarı gezdi. 
     Avrasya bölgesindeki tüm ülkelerden ziyaretçi ağırlayan bilişim fuarına, Afganistan, Çin, Mısır, ABD, İngiltere, Fransa, Almanya, Yunanistan, İran, Irak, İsrail, Japonya, Ürdün, Suudi Arabistan, Vietnam ve Güney Afrika Cumhuriyeti'nin de aralarında bulunduğu ülkelerden 1000'i aşkın ziyaretçi geldi. 
     Bu yıl onbirincisi düzenlenen ve ''internet ötesi'' ana temalı fuara, 12 ülkeden 43'ü uluslararası 900 şirket katıldı. 52 bin metrekarelik kapalı alanı kapsayan fuarda, 2 bine yakın yeni ürün ve teknoloji tanıtıldı. 
     Fuara, basın da büyük ilgi gösterdi. 120'si yabancı olmak üzere toplam 1400 gazeteci fuara katıldı. İETT de İstanbul'un çeşitli noktalarından fuar merkezine 2 bin 280 adet otobüs seferi düzenledi. 
     
     ANKARA DEVLETİ BİLİŞİM'E TAŞIDI 
     Bu sene Ankara, devleti Bilişim Fuarı'na taşıdı. Geçen sene temelleri atılan ve bu sene 1500 metrekarelik bir bölümde uygulamaya geçen e-devlet adasında, elektronik ve şeffaf devleti yasıtan tüm uygulamalar sergilendi. 
     e-devlet bölümünde, Başbakanlık, Bayındırlık ve İskan Bakanlığı, Dışişleri Bakanlığı, Kültür Bakanlığı, Maliye Bakanlığı, Milli Eğitim Bakanlığı, Tarım Bakanlığı, Afet İşleri, Bağkur, Denizcilik Müsteşarlığı, Emniyet Genel Müdürlüğü, Gümrük Müsteşarlığı, Merkez Bankası, Milli Emlak, Milli Reasürans, SSK, MTA, Tapu Kadastro, Toprak Mahsulleri Ofisi, Türkiye İş Kurumu, TRT ve Yüksek Seçim Kurulu yer aldı. 
     İstanbul Büyükşehir Belediyesi de, e-İstanbul hizmetlerini İstanbul halkına sundu. e-İstanbul hizmetleri, internet üzerinden e-ödeme, e-üyelik, e-fatura, e-rezervasyon ve e-ulaşım gibi günlük yaşamı kolaylaştıran uygulamaları kapsıyor. 
     
     BİLİŞİM ZİRVESİ SİYASETÇİLERİ AĞIRLADI 
     CeBIT Bilişim Eurasia ile birlikte, 3-6 Eylül tarihleri arasında Kaya Ramada Plaza Uluslararası Kongre Merkezi'nde yapılan Bilişim Zirvesi çerçevesinde 250'den fazla toplantı gerçekleştirildi ve yaklaşık 5 bine yakın profesyonel katıldı. 
     Ana teması ''e-çözüm'' olarak belirlenen zirvede, ''e-devlet'', ''e-Türkiye'', ''Avrupa Birliği 6. Çerçeve Programı ve Bilişim'', ''e-Avrupa'dan e-Türkiye'ye Doğru'' ve ''3G ve Yeni Boyutlar'' gibi konulardaki toplantılar gündeme damgasını vurdu. 
     Bilişim Zirvesi'ndeki toplantılara siyaset dünyasından ve bürokrasiden önemli isimler katıldı. Devlet Bakanı Masum Türker, Devlet Bakanı Yılmaz Karakoyunlu, Turizm Bakanı Mustafa Taşar, Kültür Bakanı Suat Çağlayan, Ulaştırma Bakanı Naci Kınacıoğlu, Çalışma ve Sosyal Güvenlik Bakanı Nejat Arseven'in yanı sıra Yeni Türkiye Partisi Genel Başkanı İsmail Cem de zirvede yer aldı. 
     Zirve kapsamında, Türk Sanayicileri ve İşadamları Derneği TÜSİAD , kamu sektöründeki yönetimler tarafından internet tabanlı toplumsal uygulamaları teşvik etmek amacıyla bu yıl ilk kez ''Devlette Yenilik için e-Türkiye'' ödülü verdi. 
     ''Devleten bireye'' kategorisinde büyük ödülü, Maliye Bakanlığı Gelirler Genel Müdürlüğü'nün ''Vergi Dairesi Otomasyon Projesi'' alırken, ''en iyi kamu web sitesi'' kategorisinde ise ''en iyi yerel yönetim web sitesi'' ödülünü İstanbul Emniyet Müdürlüğü'nün ''www.iem.gov.tr'' sitesi ve ''en iyi merkezi yönetim web sitesi'' ödülünü TRT Genel Müdürlüğü'nün ''www.trt.net.tr'' adlı sitesi ile Başbakanlık Avrupa Birliği Genel Sekreterliği'nin ''www.abgs.gov.tr'' sitesi layık görüldü. 
     
     ''FUAR, EKONOMİYİ CANLANDIRDI'' 
     CeBIT Bilişim Eurasi fuarını düzenleyen HİF A.Ş. Genel Müdürü Erdem Özel, fuara katılan şirket ve kurumların çok memnun kaldığını belirterek, şöyle dedi 
     ''Durgunluğun hemen arkasından böyle bir fuar, bilişim sektörünü çok mutlu etti. Harekete geçirdi. Fuara katılan şirketler ticari olarak hem satış, hem önemli iş bağlantıları yaptılar. Yeni ürünlerini ve teknolojileri etkin bir şekilde tanıtma imkanı buldular.'' İstanbul'un teknolojinin buluşma merkezi olduğunu vurgulayan Özel, 54 ülkeden 1000'i aşkın ziyaretçinin geldiğine dikkat çekti. 
     Bu yıl fuarın bir başka boyutunun ticari heyetlerin ilgisi olduğunu ifade eden Özel, ''Türkiye'nin çevresindeki komşu ülkelerden ticari heyetler geldi. Özellikle, Bulgaristan ve İran'dan çok ciddi katımlar oldu. Bulgaristan'dan fuara otobüsle günlük turlar düzenlendi. Ticari bağlantılar kuruldu. Fuar, ekonomiyi canlandırıcak bir imkan oldu'' diye konuştu. 
     Fuar etkinlikleri boyunca, 14 binin üzerinde bir istihdam sağlandığını belirten Özel, fuarda stand satışından 3.5 milyon dolar ve bilet satışından 150 milyar lira düzeyinde gelir sağladıklarını bildirdi. Özel, '' Gelire yakın da, bina kirası, personel, pazarlama gibi giderimiz oldu. Aşağı yukarı 300 bin dolar kar var'' dedi. 
     





</TEXT>
</DOC>
