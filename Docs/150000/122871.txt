<DOC>
<DOCNO> 122871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sontur02.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğunu okula göndermeyen veliye hapis yolu... 
</HEADLINE>
<TEXT>

     İstanbul İl Milli Eğitim Müdürü Ömer Balıbey, çeşitli nedenlerle okula gönderilmeyen çocukların sıkı bir şekilde takip edildiğini belirterek, eğitim döneminin başlamasından bu yana çocuğunu okula göndermeyen 3 bin 658 veli hakkında cumhuriyet savcılıklarına suç duyurusunda bulunulduğunu bildirdi. 
     Balıbey, İstanbul'da okula kayıt yaptırdığı halde devam etmeyen öğrencilerin takibi konusunda bir çalışma başlattıklarını anlatarak, bu kapsamda ildeki tüm okulların bilgisayar ortamına geçirildiğini söyledi. 
     ''Şu an hangi öğrenci hangi gün okula gelmedi, ne kadar devamsızlık yaptı, bunların tamamı ilçelerdeki bilgisayarlardan bize aktarılıyor'' diyen Balıbey, İl Milli Eğitim Müdürlüğü'nde oluşturulan bilgisayar merkeziyle de bu öğrencilerin takibinin sağlandığını kaydetti. 
     Balıbey, bu çalışmanın amacının, okul çağında olup da devamsızlık yapan öğrencilerin yeniden okula dönmelerini sağlamak olduğunu belirterek, ''Türkiye'de okula devam etmeyen öğrencilerin devam takibini bilgisayar ortamında gören ve takip eden tek il İstanbul'' dedi. 
     Devamsız öğrencilere yapılan işlem hakkında da bilgi veren Balıbey, velilerin ilk önce uyarıldığını, daha sonra para cezası uygulandığını, bundan da bir sonuç alınmazsa cumhuriyet savcılıklarına suç duyurusunda bulunduklarını söyledi. 
     
     ''ÇOCUĞUNUZUN GELECEĞİNİ KARARTMAYIN'' 
     Balıbey, İstanbul'da devamsızlığın en fazla görüldüğü ilçelerin başında Gaziosmanpaşa, Bağcılar ve Ümraniye'nin geldiğini ifade ederek, ''Bu bölgeler ekonomik olarak geri. Veli, çocuğunu çalıştırarak ailesine gelir katkısı yapacağını düşünüyor. Bazı veliler, çocuğunu okula göndermeyerek sırtından para kazanmaya çalışıyor. Buna izin verilmeyecek'' diye konuştu. 
     Öğrenci devamsızlıklarına karşı müsamaha gösterilmemesi için ilçe milli eğitim müdürleri ile kaymakamların uyarıldığını dile getiren Ömer Balıbey, şöyle devam etti 
     ''Buradan bütün ailelere bir çağrıda bulunmak istiyorum 'Aile bütçesine 5-10 milyon lira katkı sağlayacak' diye çocuklarınızın geleceğini karartmayın. Eğer okutmakta zorluk çekiyorsanız, ilçe milli eğitim müdürlerine başvurun. Bir cevap alamazsanız bize gelin. Maddi durumu iyi olmayan çocukların her türlü eğitim garantisini biz veririz.'' 
     
     ÇOCUĞUNU OKULA GÖNDERMEYEN VELİ YANDI 
     İl Milli Eğitim Müdürü Balıbey'in verdiği bilgiye göre, İstanbul'da eğitim yılının başlamasıyla birlikte 12 bin 934'ü kız olmak üzere toplam 19 bin 916 öğrenci çeşitli nedenlerle okula gitmedi. 
     Bu öğrencilerden 13 bin 924'ünün velisi, çocuğunu okula göndermesi yönünde uyarıldı. Yapılan uyarılara olumlu yanıt vermeyen 3 bin 658 veli hakkında, cumhuriyet savcılıklarına suç duyurusunda bulunuldu. Ayrıca 749 veliye, 16'şar milyon lira para cezası uygulandı. 
     





</TEXT>
</DOC>
