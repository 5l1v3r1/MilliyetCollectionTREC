<DOC>
<DOCNO> 137549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo18.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Fatih Akyel'e 15 bin dolar para cezası verdi 
</HEADLINE>
<TEXT>

     Fenerbahçe Kulübü Yönetim Kurulu, Beşiktaş maçında kırmızı kart görerek takımını 10 kişi bırakan Fatih Akyel'e 15 bin dolar para cezası verdi. 
     Futbol Şube Sorumlusu Sadettin Saran, Beşiktaş maçında kırmızı kart gören Fatih Akyel'e 15 bin dolar para cezası verdiklerini söyledi. 
     Saran, Asbaşkan ve Kulüp Sözcüsü Atilla Kıyat'ın dün açıkladığı gibi işadamı Celalettin Bilgiç'in Arjantin'e gidip, Ortega konusunda menajerler ve River Plate Kulübü yöneticileriyle görüşeceğini kaydetti. Sadettin Saran, Ortega'nın akibetinin belli olmasından sonra taraftarların elinde bulunan Ortega formalarını değiştirip değiştirmeyecekleri konusunda karar vereceklerini ifade etti. 
     Sezon sonunda Fenerbahçe'den ayrılıp, Avrupa'da iyi bir takıma gideceğini daha önce açıklayan kaleci Rüştü ile yeniden anlaşmaya çalıştıklarını anlatan Saran, bu konuda görüşmelerinin sürdüğünü söyledi. 
     Geçirdiği rahatsızlıktan sonra ülkesine giden Brezilyalı Washington'nun menajerlerinin İstanbul'a geleceğini de belirten Saran, ''Washington'un durumunu menajerleriyle konuşacağız. Bu hafta içinde veya önümüzdeki hafta bu konu netlik kazanır. Almanya'da bulunan Steviç ise tedavisi bitince dönecek'' diye konuştu. 

     
</TEXT>
</DOC>
