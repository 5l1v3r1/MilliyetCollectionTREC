<DOC>
<DOCNO> 148941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur28.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika, Kürt Peşmergeleri Kerkük'ten çıkartıyor... 
</HEADLINE>
<TEXT>

     Kürt Peşmergelerin Kerkük'e girmeleri bunu daha önceden savaş nedeni sayacağını ilan eden Ankara'yı endişelendirdi. Bu gelişme üzerine Genelkurmay'da ve Dışişleri Bakanlığı'nda toplantılar düzenlendi. 
     İşte gerilimin yükseldiği o anlarda Dışişleri Bakanı Abdullah Gül, ABD Dışişleri Bakanı Powell'ı telefonla aradı ve "Bize Kürt Peşmergelerin Kerkük ve Musul'a girmeyeceğine dair güvence vermiştiniz. Gelişmelerden endişeliyiz" dedi. 
     Powell ise verdikleri sözlerin arkasında olduklarını söyleyerek, "Kerkük'e birkaç saat içinde hava indirme birlikleri gönderiyoruz. Orada bir oldu bittiye izin vermeyeceğiz. Kerkük'e giren ufak Kürt gruplarının çıkartacağız " dedi. 
     Başbakan Yardımcısı ve Dışişleri Bakanı Abdullah Gül, ABD'nin Musul ve Kerkük'e ilişkin Türkiye'ye verdiği garantilerin hala geçerli olduğunu söyledi. 
     Gül, Dışişleri Bakanlığı'na gelişinde gazetecilerin soruları üzerine yaptığı açıklamada, Powell ile telefon görüşmesinde, kendisine, ABD'nin Ankara'da Türkiye'ye verdiği garantiyi hatırlattığını ifade etti. 
     Abdullah Gül, sözlerini şöyle sürdürdü 
     ''Onlar da olayı takip ettiklerini söylediler ve bir-iki saat içinde Kerkük'e paraşüt birlikleri göndereceklerini ve orada herhangi bir de facto duruma izin vermeyeceklerini söylediler. Verdikleri teminat şu anda geçerlidir, bunu tekrar ettiler. Dolayısıyla olayları karşılıklı olarak takip ediyoruz.'' Peşmergelerin Kerkük'ten çıkarılacağı sözünü Powell'dan alıp almadığı sorusuna olumlu yanıt veren Gül, ABD'nin de durumun farkında olduğunu kaydetti. Gül, şöyle konuştu 
     ''Ve hatta güçleri yoksa beraber hareket edebileceğimizi söyledik. Şu anda birkaç saat içinde oraya yeni güçler göndereceklerini ve orada herhangi bir oldubittiye izin vermeyeceklerini açıkça söylediler. Girenleri de çıkartacaklar.'' 
     
</TEXT>
</DOC>
