<DOC>
<DOCNO> 137866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/spor/spo02.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET, Aziz Yıldırım ile Ali Şen’in gündeme getirdiği 11 Oscarlı Benhur’u buldu ve konuştu 
</HEADLINE>
<TEXT>
FACİALARI BEN YAŞAMADIM 
Fenerbahçe’nin, Gaziantep maçı öncesi, yönetim-muhalefet savaşının tam ortasında kalan Beykozlu tecrübeli futbolcu, Başkan’a ağır yanıtlar verdi 
     YUSUF KOBAL 

     Davadan vazgeçtim’ 
     FENERBAHÇE Başkanı Aziz Yıldırım’ın, Gaziantep maçı öncesi "Ben geldiğimde takımda Benhurlar, Atillalar, Tanerler vardı" demesi ve Ali Şen’in "Yıldırım, Benhur’u beğenmemiş. Nasıl olur. Bütün Dünya hayran kaldı, 11 Oscar aldı" yanıtını vermesiyle gündeme gelen Benhur, MİLLİYET’e çarpıcı açıklamalar yaptı. Beykoz’da oynayan, ancak sakatlığı yüzünden sezonu kapayan tecrübeli futbolcu, Yıldırım’ı önce mahkemeye vermeyi düşündüğünü, ancak büyüğü olduğu için vazgeçtiğini söyledi. Benhur, "Zaten kendisi şu anda şokta" dedi. 
     
     Sıfırı biz çekmedik’ 
     1996 - 97 sezonunda Fenerbahçe’ye transfer olan ve dört sene önce ayrılan Benhur, Başkan Yıldırım’ı suçlayarak, "Faciaları ben yaşamadım. Pendikspor ve Konyaspor maçlarında da ben yoktum. Şampiyonlar Ligi’nde sıfır puan çeken de biz değildik" yanıtını verdi. Eski Sarı - Lacivertli oyuncu, "O dönemin en iyi oyuncuları bizlerdik. Bizden başka kim vardı ki, Fenerbahçe’nin alacağı. Ayrıca ben giderken, Fenerbahçe Kulübü’ne para da kazandırdım. Başkan Aziz Yıldırım, bunların arkasına neden sığındı ki " ifadesini kullandı. 
     
     20 yıl unutulmaz’ 
     BENHUR, aslında Aziz Yıldırım’ı dava etmesi gerektiğini de ekledi ve şöyle devam etti "Ama yakışıksız olurdu. Başkanımız Ali Şen doğruları konuştu. Kimseye saygısızlık yapmadık. Çektik, gittik. Aziz Yıldırım’ın, sorunların arkasına sığınması hoş değil. Pendikspor ve Konyaspor faciaları, ömür boyu onların alınlarında kara bir leke olarak kalacak. Koskoca Fenerbahçe imparatorluğuna bugünleri yaşattılar. 20 yıl unutulmaz. Unutmayın, bunların hepsi Aziz Yıldırım’ın döneminde yaşandı." 
     
     Mahçup etmedim’ 
     FENERBAHÇE’DE gündeme gelen ve halen Sakaryaspor’da oynayan Taner ise kendisini sadece Ali Şen’in sözlerinin bağlayacağını söyledi. Taner, Aziz Yıldırım’ın sözlerini fazla umursamadığını belirtti, "Çünkü biz o zaman liderdik, onlar şimdi 11 puan geride. Ayrıca 1.5 yıl, Yıldırım ile de çalıştım. İyi olmasam hemen gönderirlerdi. 15 milyara gelmiştim, 200 milyara satıldım. Beni Fenerbahçe’ye alanları mahçup etmedim" dedi. 
     
RÜŞTÜ Barca’dan teklif aldı      ARSENAL’IN yanısıra Avrupa’da bir çok kulübün peşine düştüğü Fenerbahçe’nin tecrübeli file bekçisi Rüştü’ye bir teklifte İspanya’nın Barcelona takımından geldi. Menajer Bayram Tutumlu aracılığıyla milli kaleciye teklifi ileten İspanyol Kulübü’nün Rüştü’yü kesinlikle kadrosuna katmak istediği belirtildi. 
     RÜŞTÜ ile görüşen Tutumlu, "Seni mutlaka istiyorlar. Önümüzdeki günlerde izlemeye gelecekler" dedi. Deneyimli eldivenin ise "Ben kendimi kanıtlamış bir kaleciyim. Sezon sonunda görüşürüz" yanıtını verdiği bildirildi. Rüştü’nün eşi Işıl Reçber’in İspanya’yı tercih ettiği ve eşini bu konuda ikna etmeye çalıştığı öğrenildi. 
     
Menajer çağrıldı      FENERBAHÇE Yönetimi, ABD’den sağlam raporu alarak, kulübe bildiren Washington’un menajerini İstanbul’a çağırdı. Futbol Şube Sorumlusu Sadettin Saran’dan alınan bilgiye göre, Sarı - Lacivertli kulüp, Brezilyalı oyuncu ile yola devam etmek istemiyor. Bu nedenle menajer ile yapılacak görüşme sonrası Washington ya bir başka kulübe kiralanacak ya da bonservisiyle birlikte verilecek. 
     
Mazeret var      SARI - Lacivertliler, Avrupa Kulüpler Forumu’dan çıkarılmaları ile ilgili kendilerine bilgi gelmediğini açıkladı. Futbol Şube Sorumlusu Sadettin Saran toplantılara katılmadıklarını doğruladı, "Transferlerle ilgili yoğun bir trafiğimiz olduğu için zirveye gidemedik. Ancak mazeretimizi yazıyla bildirmiştik" dedi. 
     
FIFA’ya kanıt      YÖNETİM, Ortega’nın kısa vadede geçici lisans alıp, oynamasını engellemek için kolları sıvadı. FIFA’ya, Arjantinli futbolcunun özellikle ikinci yarı kampına geç katılması, tesisleri terk etmesiyle ilgili kanıtları yollamaya hazırlanan Fenerbahçe, ayrıca bu işlemleri takip etmesi için yabancı bir avukat arayışına da girişti. 
     
Acele rakip aranıyor      SARI - Lacivertli takım, Denizlispor maçının ertelenmesine ve dünkü yoğun kar yağışına rağmen çalışmalarını sürdürdü. Rüştü ve Serhat’ın yer almadığı antrenmanda futbolcular önce düz koşuya çıktılar, ardından yarı sahada pres çalışması yaptılar. Boş geçecek hafta nedeniyle, 2 veya 3. Lig’den özel maç yapmak üzere rakip arandığı bildirildi. Bu arada Yusuf üç yıllık boş mukavaleye imza attı. 
     
     
     



 SPOR 





















</TEXT>
</DOC>
