<DOC>
<DOCNO> 118712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/son/sontur19.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonu kayıtları ile ortaya çıkan tüyler ürperten cinayet... 
</HEADLINE>
<TEXT>

     Kahramanmaraş'ın Elbistan İlçesi'nde 7 Kasım'da yakılarak öldürülen genç kadının cinayeti aydınlatıldı. 
     Alınan bilgiye göre, olayı soruşturan jandarma, ilçeye bağlı Balıkçık Köyü yakınında yanmış halde bulunan cesedin kimliğini gösterir hiçbir belgeye ve bilgiye ulaşamayınca, araştırma sonucunda, bir gün önce Emniyet Müdürlüğü'ne başvuran Arzu Kaya'nın, kızı Hülya ve tanımadığı 2 kişinin, üzerindeki altınları ve evdeki dövizi alarak kaçtıklarını belirterek, şikayetçi olduğunu saptadı. 
     Bunun üzerine Arzu ve Remzi Kaya'yı devlet hastanesi morguna götüren jandarma, cesedin Hülya Kaya'ya 30 ait olduğunu belirledi. 
     Jandarma, Kaya'nın ilişkisi olduğu kişiler arasında, ilçedeki bir altın atölyesinde çalışan Mehmet Gülyap'ın da bulunduğunu tespit etti. GSM servis sağlayıcısı şirketle yazışarak Gülyap'ın cep telefonundan Kaya'nın 12 kez arandığı ve gaspın olduğu sırada son görüşmeyi yaptığı ortaya çıkarıldı. 
     
     DÜĞÜM ÇÖZÜLDÜ 

     Bunun üzerine gözaltına alınan Gülyap'ın, ifadesinde, Hülya Kaya'yı 3-4 yıldır tanıdığını, arkadaş olmakla birlikte aralarında gönül ilişkisi bulunmadığını söylediği öğrenildi. 
     Olaydan birkaç gün önce Hülya Kaya'nın kendisine gelerek, ailesine dayanacak gücünün kalmadığını, kendisini istemediklerini ve sürekli evden kovduklarını öne sürdüğünü anlatan Gülyap'ın, ifadesinde şunları söylediği kaydedildi 
     ''Kaya, kalacak yeri ve parasının olmadığını, annesinde önemli miktarda altın, Türk parası ve döviz bulunduğunu belirterek, bunları paylaşmamızı önerdi. Ben de ekonomik sıkıntı içindeyim. Yakında nişan yapacağım için paraya ihtiyacım var. Bunun üzerine, ortak tanıdığımız Osman Balaban'ı da planın içerisine aldık ve 6 Kasım'da evde keşif yaptık. Hülya Kaya evde bekliyordu. 
     Birkaç defa cep telefonundan arayıp, hazır olup olmadığını sordum. Olumlu yanıt alınca saat 18 00 sularında eve geldik ve Hülya elektrik şalterini indirdi. Kahramanmaraş'tan temin ettiğim eteri Hülya'ya verdim. Hülya, Osman ile annesi Arzu Kaya'yı bayıltırken, ben kadının kolundaki bilezikleri keserek aldım. Bu sırada Hülya'nın babası Remzi Kaya gelince pencereden kaçtık.'' 
     
     ''İHBAR EDER DİYE KORKTUK'' 

     Gülyap, Hülya Kaya ve Osman Balaban ile tamir atölyesinde buluşup altınları erittiklerini ve kendisinin otomobiliyle evine döndüklerini bildirdi. 
     Gasp için Emniyet Müdürlüğü'nden gelen polislerle emniyete gidip geldiğini, bu sırada Hülya ve Osman'ın çatı katında saklandıklarını itiraf eden Gülyap'ın, cinayeti şöyle anlattığı öğrenildi 
     ''Hülya Kaya'nın davranışlarının değişmesi ve daha önceki tutumunun da yerinde olmaması nedeniyle bizi ihbar edebileceğini düşünerek Osman'la birlikte Hülya'yı ortadan kaldırmaya karar verdik. 7 Kasım günü saat 04 00 sıralarında otomobilimle Balıkçıl Köyü yoluna doğru gittik. Çoğulhan yol ayrımına geldiğimizde, Osman Hülya'yı arabadan indirip yatırdı ve ağzını eliyle kapatıp kalbini 4-5 defa şişledi. Öldüğünü anlayınca üzerine benzin döküp yaktık. Daha sonra olay yerinden uzaklaştık.'' Osman Balaban'ın da ifadesinde aynı itiraflarda bulunduğu ve Hülya Kaya'nın makyaj malzemelerinin içinde bulunduğu çantayı Ceyhan Nehri'ne attıklarını belirttiği kaydedildi. 
     





</TEXT>
</DOC>
