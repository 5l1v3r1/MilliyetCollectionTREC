<DOC>
<DOCNO> 109538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sonspo14.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol maçları TRT'de... 
</HEADLINE>
<TEXT>

     Basketbol Federasyonu Genel Koordinatörü Ali Özsoy, 2002-2003 sezonu maçlarının TRT'den yayınlanmasının onaylandığını açıkladı. 
     Federasyonun Abdi İpekçi Spor Salonu'ndaki bürosunda gerçekleştirilen fikstür kuraları çekimi öncesinde kulüp temsilcilerine yeni sezon hakkında bilgi veren Ali Özsoy, TRT'nin maçları kendisiyle birlikte başka televizyonların yayınlamasına da karşı olmadığını, federasyonun CNN Türk ve NTV ile de görüşmeler yaptığını söyledi. 
     Erkekler Basketbol Birinci Ligi'nin isminin bu sezon ''Türkiye Basketbol Ligi TBL '' olduğunu anlatan Özsoy, şöyle konuştu 
     ''Yabancı sayısı 3 artı 1 şeklinde 4'e çıkarıldı. Takımlar sahaya en az 10, en fazla 12 oyuncuyla çıkabilecek. Kulüplere daha geniş reklam yerleri vereceğiz. Maçlarda her çeyrekte 90 saniye 'TV mola' koymayı düşünüyoruz. Lige isim sponsoru arayışlarımız sürüyor. Ayrıca gelirleri, oluşturulacak havuzda toplayıp dağıtmayı amaçlıyoruz.'' 
     
     KULÜPLERİN FİKSTÜR HAKKINDAKİ GÖRÜŞLERİ 

     Geçen sezonun şampiyonu Efes Pilsen'in genel menajeri Engin Özerhun, ligin ilk 2 haftasında deplasmanda oynayacaklarını belirterek, ''Avrupa Ligi'nde de Almanya deplasmanına gideceğiz. Ama Efes Pilsen, üst üste gelen bu deplasmanda maçlarını kazanacak güçtedir'' dedi. 
     Özerhun, sezona iyi hazırlandıklarını, ligde ve kupalarda her zaman oluduğu gibi bu sezon da iddialı olduklarını söyledi. 
     Ülkerspor Genel Menajeri Lütfi Arıboğan ise, bu sezon lig ve kupada şampiyon olmak istediklerini ifade ederek, ''Hedeflerimize ulaşabilecek güçteyiz. 3 büyüklerin lige devam kararı alması da biraz geç kalınmış bir karar olsa da sevindirici'' diye konuştu. 
     Beşiktaş Menajeri Ömer Yalçınkaya da bu sezon yine yabancısız ve gençlerle mücadele edeceklerini kaydederek, ''Geçen sezon gençlerle güzel şeyler yapmıştık. Bu sezon da 1-2 Türk oyuncu transferiyle ligde elimizden geleni yapacağız'' dedi. 
     Galatasaray Menajeri Tamer Oyguç, basketbolda sarı-kırmızılı takımı olması gereken yerlere çıkarmak için çalıştıklarını ifade ederek, ''Basketbol şubesinin ayakta durması için sponsora ihtiyacımız var. Sponsor bulmak için de ligde birşeyler yapmak zorundayız. Ligde iyi şeyler yapmayı hedefliyoruz'' diye konuştu. 
     Fenerbahçe Kulübü Basketbol Şubesi Sorumlusu Murat Aşık ise, OYAK Renault maçıyla lige iyi bir başlangıç yapmak istediklerini ve bu sezon ligi geçen sezondan daha iyi bir yerde bitirmeyi amaçladıklarını söyledi. 
     





</TEXT>
</DOC>
