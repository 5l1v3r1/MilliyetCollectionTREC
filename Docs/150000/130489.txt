<DOC>
<DOCNO> 130489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun02.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Townshend, çocuk pornosu sitelerine girdiğini kabul etti 
</HEADLINE>
<TEXT>

     İnternette çocuk pornosu sitelerine girmekle suçlanan ünlü Rock müzik sanatçısı Pete Townshend, kredi kartını kullanarak böyle bir siteye girdiğini kabul etti, ancak amacının tamamen araştırmaya yönelik olduğunu savundu. Townshend, yaptığı açıklamada, internetteki çocuk pornosu sitelerine giren kişilerin ''akıl hastası'' olduğunu belirtirken, bu kişilere karşı kendisinin de büyük öfke duyduğunu ifade etti. 
     Çocuklarla ilgili porno görüntülerine ilgi duymanın başka açıklaması olamayacağını belirten Townshend, gazetecilere yaptığı açıklamada ayrıca, ''ben bir sübyancı değilim'' dedi. 
     ''Sübyancılar gibi internette çocuklarla sohbet edebileceği sohbet odalarına dadanmadığını, porno sitelerini de internette biraz gezinen herkesin rastlayabileceği gibi açıktan yayınlanan reklamlar sayesinde fark ettiğini'' belirten ünlü sanatçı, ''bu kızgınlıkla ve biraz da merakla bu sitelerden birine girmek üzere kredi kartımı kullandım'' dedi. 
     Söz konusu sitede ne olduğunu görmek istediğini belirten Townshend, daha sonra avukat olan bir arkadaşını arayıp, gayri resmi olarak bu sitede gördüklerini kendisine de anlattığını bildirdi. 
     Çocukken bir büyüğünün cinsel tacizine uğrayan ve bundan dolayı intihar eden bir arkadaşının hakkında yazdığı makaleyi de açıklamasına ekleyen Townshend, ''böylece çocuklara yönelik cinsel suçlardan ne kadar samimiyetle nefret ettiğimi anlamanız mümkün olabilecektir. Bu konuda acı çekenlere yardım etmek konusunda son derece aktif biçimde çaba gösteriyorum'' dedi. 
     
</TEXT>
</DOC>
