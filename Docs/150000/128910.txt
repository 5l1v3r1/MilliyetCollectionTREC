<DOC>
<DOCNO> 128910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/soneko12.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu Enerji Santrali'nde üretim... 
</HEADLINE>
<TEXT>

     Isparta'nın Aksu İlçesi'ne bağlı Çayköy'de 1985 yılından bu yana faaliyet gösteren Aksu-Çayköy Hidroelektrik Santrali'nde, 2002 yılında 45 milyon kilovat saat elektrik enerjisi üretildi. 
     Alınan bilgiye göre, Aksu Enerji ve Ticaret A.Ş. tarafından Türkiye'de ilk kez ''yap-işlet-devret'' modeliyle yapılan Aksu-Çayköy Hidroelektrik Santrali'nde, 2002'de üretilen enerjinin TEDAŞ'a satışından 2 milyon dolar brüt gelir elde edildi. 
     Aksu Enerji A.Ş. Yönetim Kurulu Başkanı Ali İhsan Beyhan, santralin yıllık 36 milyon kilovat saat üretim kapasitesi olmasına rağmen, geçtiğimiz yıl yağışların fazla olması nedeniyle rekor bir üretim gerçekleştirdiklerini bildirdi. 
     350 ortağı bulunan şirketin hisse senetlerinin İMKB'de işlem gördüğünü hatırlatan Beyhan, 2003 yılında da, yağışların fazla olması halinde kapasitenin üzerine çıkabileceklerini kaydetti. 
     





</TEXT>
</DOC>
