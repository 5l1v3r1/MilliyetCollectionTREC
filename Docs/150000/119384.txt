<DOC>
<DOCNO> 119384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/soneko09.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İcra ve İflas ile Çek Yasası'nda hapis cezası esastan görüşülecek 
</HEADLINE>
<TEXT>

     Anayasa Mahkemesi, İcra ve İflas Yasası ile Çek Yasası'nın hapis cezası öngören bazı maddelerinin iptal istemini 21 Kasım Perşembe günü esastan görüşecek. 
     Anayasa Mahkemesi 21 Kasım Perşembe günü yapacağı toplantıda, Anayasa'nın 38. maddesine ''Hiç kimse yalnızca sözleşmeden doğan bir yükümlülüğü yerine getirememesinden dolayı özgürlüğünden alıkonulamaz'' hükmünün eklenmesinin ardından, İcra ve İflas Yasası ile Çek Yasası'nın sözleşmeden doğan sorumlulukların yerine getirilmemesine hapis cezası öngören bazı maddelerinin iptali istemiyle yapılan başvuruları ele alacak. 
     Yüksek Mahkeme, İcra ve İflas Yasası'nın 331 1, 4, son, 337 1, 338 1, 340 ve 352 a maddelerinin iptali istemiyle çeşitli yerel mahkemelerden yapılan 59 dosyayı esastan karara bağlayacak. 
     Yasanın iptali istenen maddeleri ve öngördüğü hapis cezaları şöyle 
     ''-Alacaklısını zarara sokmak maksadıyla malını eksilten borçluya 3 aydan 3 yıla kadar hapis cezası öngören 331. madde, -Ticareti bırakanların borçlarına karşılık 3 aydan 1 yıla kadar hapis cezası öngören 337. madde, -Gerçeğe aykırı beyanda bulunanlara 1 aydan 1 yıla hapis cezasını düzenleyen 338. madde, -Borçlunun borcunu ödeme şartını ihlali halinde 1 aydan 3 aya cezalandırılmasını içeren 340. madde, -Bu yasa uyarınca verilen cezaların ertelenemeyeceğini ve para cezasına çevrilemeyeceğini öngören 352. madde.'' Anayasa Mahkemesi ayrıca Çekle Ödemelerin Düzenlenmesi ve Çek Hamillerinin Korunması Hakkında Kanun'un 16. maddesinin birinci fıkrasının iptal istemini de esastan karara bağlayacak. 
     Çek Yasası'nın ilgili hükmü, karşılıksız çek verme suçlarına bir yıldan beş yıla kadar hapis cezası öngörüyor. 
     





</TEXT>
</DOC>
