<DOC>
<DOCNO> 105675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun12.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eminem, kendi filmini izlemeye korkuyor... 
</HEADLINE>
<TEXT>

     Dünyaca ünlü hip-hop yıldızı Eminem, başarısız olduğunu görmekten korktuğu için beyazperdedeki ilk denemesini izlemeyeceğini açıkladı. 
     Internetteki ''imdb'' sitesinin haberine göre, çılgın ve fütursuz davranışları, işlediği suçlar ve şarkı sözlerindeki şiddet öğeleriyle sert bir kişilik sergileyen Eminem, ilk defa bir şeyden korktuğunu itiraf etti. 
     Kim Basinger ve Brittany Murphy ile birlikte rol aldığı, kendi hayat öyküsünü anlatan ''8 Mile'' isimli ilk filmini izlemekten çekindiğini ifade eden Eminem, kötü eleştiriler almaktan korktuğu için geceleri uykularının kaçtığını söyledi. 
     Kendisini acımasızca eleştiren bir kişiliği olduğunu vurgulayan ''çiçeği burnunda'' aktör, ''Oyunculuk, gerçekten korkutucu bir şey. Bu sektördeki insanlar bana, 'çok başarılısın. Bence bu film de büyük yankı uyandıracak' diyor. Ama, ben gerçekten nasıl olacağından emin değilim'' dedi. 
     Filmin sadece fragmanını izlediğini ifade eden Eminem, ''Bundan fazlasını da bilmiyorum. Çünkü, kendimi beyazperdede görmekten ölümüne korkuyorum. O yüzden filmimi izlemeyeceğim'' açıklamasında bulundu. 
     





</TEXT>
</DOC>
