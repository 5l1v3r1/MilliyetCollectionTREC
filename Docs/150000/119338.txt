<DOC>
<DOCNO> 119338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/spor/ytan.html </URL>
<DATE> 2002/11/17/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzon kendini yendi 
</HEADLINE>
<TEXT>

     Trabzonspor ligin en az gol atan ve en az gol yiyen takımları arasında... Son beş haftanın flaş ekibinin bu özelliği, sağlam, güvenli ve risk almayan bir defans kurgusu ile Avustralyalı kalecisi Petkoviç’in olağanüstü performansından geliyordu ta ki dün geceye kadar. 
     Trabzonspor defansını oluşturan dörtlü inanılmaz hatalar yaptılar ve tanınmayacak kadar kötüydüler. Beş maçta vermedikleri pozisyonları maçın ilk yarısında Galatasaray’a verdiler. Bu blokta görev alan oyuncuların tümü, topa ilk müdahalelerde hep geç kaldılar... Ardı ardına zamanlama ve sıkça da müdahale hatası yaptılar. Trabzon defansının bu acziyetinin temelinde orta alandaki top kayıpları yatıyordu. Bu alanda Hüseyin ve Ali Şen’in bireysel hatalarının bedelini Trabzonspor, oyunun büyük bir bölümünü mahkum oynayarak ödedi. Dahası, bu alanda görev yapan diğer oyuncular Marco Aurelio ve Gökdeniz, ne top çalabildiler ve ne de adam eksiltebildiler. 
     Oysa Trabzonspor müsabakaya büyük bir avantajla başladı. Henüz maçın başında Mustafa Yalçınkaya’nın sağ kanattan yaptığı kanat bindirmesindeki ısrarcılığı ve inatçılığı gol getirmişti. Ezeli rakibinden iki hafta önce altı gol yemiş, üç gün önce de Avrupa’ya veda etmiş Galatasaray’ın ruhsal bir travma geçirdiği her halinden belli oluyordu. Skor eşitliğinin hemen ardından Fatih’in kaçırdığı penaltı, maçın sonucu açısından bir dönüm, Trabzonspor adına da kırılma noktasıdır. Uzatma dakikalarında Erman’ın firikiğinin direkten dönmesi ve Erdinç’in boş kaleye topu gönderememesi ise kelimenin tam anlamıyla bir kısmetsizlik. 
     Avrupa’ya veda eden, ezeli rakibinden tarihi bir fark yiyerek ruhsal travma geçiren Galatasaray’ı Trabzonspor bir daha böyle yakalayamazdı. Galatasaray’ın dirilişini, Trabzonspor’un kendi yetersizliği sağladı. 
     Selçuk Dereli, gördüğünü çaldı ve iyi bir maç yönetti. Sadece 54. dakikadaki kararı pek anlaşılamadı. Uzatmalardaki kararlarının tümü doğru ve kural gereği idi. 
     



 SPOR 

























</TEXT>
</DOC>
