<DOC>
<DOCNO> 141880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sontur25.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP MYK üyeliğine Bülent Tanla seçildi... 
</HEADLINE>
<TEXT>

     CHP Parti Meclisi PM toplantısında, boş bulunan Merkez Yönetim Kurulu MYK üyeliğine İstanbul Milletvekili Bülent Tanla seçildi. 
     CHP Genel Başkanı Deniz Baykal'ın katılmadığı PM toplantısında, gündem gereği MYK üyeliği için seçim yapıldı. 
     Alınan bilgiye göre, bir önceki PM'de yeterli oyu sağlayamadığı için seçilemeyen İstanbul Milletvekili Bülent Tanla, bugünkü toplantıda 21 ret oyuna karşılık 44 oyla MYK'nın yeni üyesi oldu. 
     MYK üyeliği seçimi öncesinde söz alan PM üyesi Haluk Özdalga, parti kuralları ve tüzüğüne göre PM toplantısı için sadece Genel Başkan'ın çağrıda bulunabileceğini belirterek, toplantı çağrısının genel başkan yardımcısı tarafından yapılmasının usulen ve siyaseten yanlış olduğunu savundu. Özdalga, Baykal'ın geçen toplantıda aday gösterdiği Bülent Tanla'nın seçilememesi dolayısıyla bugünkü toplantıya katılmadığı yönünde iddialar olduğunu anımsatarak, ''Bekleyelim. Mazereti sona erdikten sonra Genel Başkan da toplantıya katılsın. CHP'nin Genel Başkanı kendi istediği kişi MYK'ya seçilemedi diye partiyi boykot edemez, PM'ye küsemez'' diye konuştu. 
     Toplantıya başkanlık eden Genel Başkan Yardımcısı Eşref Erdem, Özdalga'nın eleştirilerini yanıtlarken, Baykal'ın ''rahatsız'' olduğu için PM toplantısına katılamadığını, iddiaların asılsız olduğunu söyledi. Özdalga, MYK üyeliği seçiminin ardından yaptığı konuşmada da PM'nin Irak gündemli özel bir toplantı yapmasını ve bir bildiri yayınlamasını önerdi, ancak bu öneri oylanarak reddedildi. Siirt seçimine de değinen Özdalga, Baykal'ın seçim öncesi Siirt'e gitmemesini eleştirdi. Özdalga, seçim sonucunun partinin ''Kürt politikasını'' gözden geçirmesi gerektiğini ortaya koyduğunu da savundu. 
     
     İŞ BANKASI TARTIŞMASI 
     Adnan Keskin ise İş Bankası Yönetim Kurulu'nda görev yapan 3 CHP'li üyenin milletvekili seçildikten sonra görevlerinden istifa etmemelerini eleştirdi. Yönetim kurulu üyelerin 4 aydan beri mazeret bildirerek yönetim kurulu toplantılarına katılmadıklarını, ancak istifa etmediklerini de ifade eden Keskin, ''Mazeret belirtiyorlar ama istifa etmiyorlar. Kendilerine tahsis edilen arabaları kullanıyorlar, huzur hakkı alıyorlar'' dedi. 
     Keskin, PM'nin İş Bankası'nda görev yapan CHP'li üyeleri denetlemek için bir komisyon oluşturmasını ve bundan sonra yönetim kurulu üyelerini genel başkanın değil PM'nin belirlemesini istedi. 
     Bu önerinin uygun olmadığını belirten Şahin Mengü ile Keskin arasında tartışma yaşandı. 
     Öneriyi usule uygun bulmayan Eşref Erdem, oylamaya gerek olmadığını belirterek tartışmayı sona erdirdi. 
     





</TEXT>
</DOC>
