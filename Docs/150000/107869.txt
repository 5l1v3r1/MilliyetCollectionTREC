<DOC>
<DOCNO> 107869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun09.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da seçimlerde 61 milyon seçmen oy kullanacak... 
</HEADLINE>
<TEXT>

     Almanya'da 4 yılda bir yapılan genel seçimler için 22 Eylül'de toplam 299 seçim bölgesinde yaklaşık 61 milyon 200 bin seçmen sandık başına gidecek. 
     Bu seçmenlerin arasında, yaklaşık 500 bini Türk kökenli olan 900 bin yabancı kökenli Alman vatandaşı bulunuyor. Seçmenlerin 31 milyon 900 bininin kadın, 29 milyon 300 bininin ise erkek olduğu, ilk kez oy kullanacakların sayısının ise 3 milyon 300 bin olduğu bildirildi. 
     22 Eylül Pazar günü TSİ 09.00'dan 19.00'a kadar sürecek seçimlere, 18 yaşını dolduran, Almanya ve yurtdışında yaşayan tüm Alman vatandaşları katılabilecek. En az 1 yıldır Alman vatandaşlığına sahip olan ve seçim günü 18 yaşını doldurmuş her vatandaş seçilme hakkına sahip olabilecek. 
     Seçimlerde her seçmenin iki oy hakkı bulunuyor. Seçmen birinci oyuyla nispi çoğunluk sistemine göre, kendi seçim bölgesinin adayını seçecek. Seçmenler ikinci oyu ile de istedikleri partiyi seçecekler. Bir partinin Alman Federal Meclisi'nde kaç milletvekili ile temsil edileceği ikinci oyların sayısıyla belirlenecek. Seçim bölgelerinde doğrudan seçilen milletvekillerinin sayısı, oy oranından fazla olan partiler meclis için ek milletvekili çıkartacaklar. 
     Almanya'da 19 yılında yüzde 5'lik barajın kabul edilmesinden sonra meclise, sadece geçerli ikinci oyların en az yüzde 5'ini alan ya da birinci oylarla doğrudan seçilmiş en az 3 milletvekili çıkaran partiler girebiliyor. 
     İki Almanya'nın birleşmesinden sonra 1990 yılında yapılan genel seçimlerde Almanya'da 328 seçim bölgesi bulunmaktaydı. Bu seçimlerde bazı partiler doğrudan seçim bölgelerinde daha başarılı oldukları için ikinci oylara göre dağılımla daha fazla milletvekili çıkarmıştı. Bu nedenle de Federal Meclis'e 656 yerine 672 milletvekili seçilmişti. Aynı şekilde 1994 genel seçimlerinde de 672 milletvekili Federal Meclis'e girmişti. 1998 yılı seçimlerinde ise bu sayı 669'a düşmüştü. Almanya'da başbakan doğrudan seçilmez. Seçmenler milletvekilleri ve partileri seçerler. Partiler, başbakan adaylarını seçimden önce tespit edip ilan ederler. Başbakan, Federal Meclis'te milletvekilleri tarafından seçilir. 
     Almanya'da seçimle ilgili anket sonuçları seçim günü de yayınlanabilecek. 
     
     SEÇİMLERE 24 PARTİ KATILIYOR 
     Genel seçimlere katılacak toplam 3542 adaydan 1028'i kadın. Seçimlere katılan siyasi partiler, aday listelerini her eyalet için ayrı ayrı oluşturuyor. 
     Seçimlere katılan toplam 24 parti arasındaki en büyük partiler arasında, iktidardaki Sosyal Demokrat Parti SPD , Hıristiyan Demokrat Birlik Partisi CDU , Hıristiyan Sosyal Birlik Partisi CSU , Hür Demokrat Parti FDP , iktidar ortağı Birlik 90 Yeşiller Partisi ve eski Doğu Alman Komünist Parti'nin SED devamı niteliğindeki Demokratik Sosyalizm Partisi PDS bulunuyor. 
     CDU, Bavyera eyaleti dışındaki tüm eyaletlerde seçimlere katılırken, başkanlığını Bavyera Eyaleti Başbakanı Edmund Stoiber'in yaptığı kardeş parti konumundaki CSU ise sadece bu eyalette seçimlere katılıyor. 
     Seçimlere katılan aşırı sağcı partiler ise yasaklanması gündemde olan Almanya'nın Milliyetçi Demokratik Partisi NPD ve Cumhuriyetçiler REP . 
     22 Eylül'deki genel seçimlere katılacak diğer partiler ise şunlar 
     Schill Partisi, Almanya Aile Partisi, İnsan, Çevre ve Hayvanları Koruma Partisi, Gri Panterler, İnsani Parti HP , Almanya Komünist Partisi KPD , Tanrının hükümlerine göre bir Almanya için Merkezi Hıristiyan Partisi, İncil'e bağlı Hıristiyanlar Partisi PBC , Bavyera Partisi BP , Alman Merkez Partisi, Ekolojik Demokrasi Partisi ÖDP , Vatandaşlık Hakları ile Dayanışma Partisi BüSo , Yeni Çağda Alternatif Ruhani Politika Partisi, Feminist Parti, Emeklilere Adalet ve Aile Partisi PRG , Vatandaşlık Hakları, Özgürlük ve Sağlık Hareketi. 
     Öte yandan, partiler, seçim mücadelesi için büyük miktarda para harcıyorlar. Sadece SPD'nin, başkent Berlin'de, tanesi 600 euro olan büyük reklam afişlerinden yaklaşık 1200 adet bastırdığı bildirildi. SPD'nin seçim bütçesi 25 milyon, CDU'nun 20 milyon, FDP'nin 5 milyon, PDS'nin 4 milyon, Birlik 90 Yeşiller Partisi'nin ise 1 milyon 500 bin euro civarında bulunuyor. 
     
     KOHL ADAY DEĞİL 
     Bu arada, eski Başbakan Helmut Kohl'ün CDU yanı sıra partisinden çok sayıda tanınmış politikacı da seçimlerde yeniden adaylığını koymadı. 
     Bu politikacılar arasında, Federal Meclis'in eski Başkanı Rita Süssmuth CDU , eski Maliye Bakanı Theo Waigel CSU , eski Çalışma Bakanı Norbert Blüm CDU , eski İçişleri Bakanı Rudolf Seiters CDU , Kohl'ün sağ kolu olarak bilinen CDU'nun beyin takımından Heiner Geissler CDU ile eski bakan Hannelore Rönsch, eski Savunma Bakanı Rupert Scholz CDU , eski posta ve telekomünikasyon bakanları Wolfgang Bötsch CSU ile Christian Schwarz-Schilling CDU bulunuyor. 
     FDP'den seçimlere aday olarak katılmayacak tanınmış politikacıların başında ise eski Dışişleri Bakanı Klaus Kinkel, eski İmar Bakanı Irmgard Schwaetzer ve eski Adalet Bakanı Edzard Schmidt-Jortzig geliyor. 
     Yeşiller Partisi'nden eski Sağlık Bakanı Andrea Fischer meclisten ayrılırken, SPD'den yeniden milletvekili adayı olmayan tanınmış kişilerin başında, Federal Meclis Başkan Yardımcısı Anke Fuchs bulunuyor. 
     Adı skandala karıştığı için partideki görevinden istifa eden Türk kökenli milletvekili Cem Özdemir de adaylığını koydu, ancak seçildiği takdirde milletvekilliğinden istifa edecek. 
     





</TEXT>
</DOC>
