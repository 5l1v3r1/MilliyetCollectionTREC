<DOC>
<DOCNO> 137348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo25.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay Porto güçlü ama biz de boş değiliz 
</HEADLINE>
<TEXT>

     Denizlispor Teknik Direktörü Rıza Çalımbay, ''Porto güçlü ama biz de boş değiliz'' dedi. 
     UEFA Kupası 4. tur ilk maçında 20 Şubat Perşembe günü deplasmanda oynayacakları FC Porto maçı öncesi basın toplantısı düzenleyen Çalımbay, rakiplerinin gücünü çok iyi bildiklerini söyledi. 
     FC Porto'nun bazı maçlarını kasetten izlediklerini kaydeden Çalımbay, Denizlispor'un mütevazı kadrosuyla önemli işler başardığını, yeni bir başarıya imza atmaya da hazır olduğunu bildirdi. 
     FC Porto'nun UEFA Kupası şampiyonluğunu hedeflediğine işaret eden Çalımbay, sözlerini şöyle sürdürdü 
     ''Rakibimiz gerçekten çok güçlü bir kadroya sahip ve çok tecrübeli bir ekip. Biz de Denizlispor olarak bu noktalara geldik. Artık kapasitemizi daha da zorlamamız gerekiyor. İlk maçta her zaman olduğu gibi yine gol atmak için çaba göstereceğiz. Eğer konsantrasyonumuzu tam sağlayabilirsek, bunu başaracağımıza inanıyorum. Porto'dan kesinlikle korkmuyoruz. Stresli olmayacağız ve sahaya iyi yayılarak, rakibimizi durdurmaya çalışacağız. Kendi saha avantajını en iyi şekilde kullanmak isteyecek olan rakibimiz karşısında, 90 dakika direnip, gol bulmayı hedefleyeceğiz.'' 
     





</TEXT>
</DOC>
