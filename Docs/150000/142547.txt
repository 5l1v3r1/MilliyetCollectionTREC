<DOC>
<DOCNO> 142547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur32.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerbela şehitleri anıldı... 
</HEADLINE>
<TEXT>

     Hz. Muhammed'in torunu İmam Hüseyin ile 72 yakını, şehit edilişlerinin 1323'üncü yılında İstanbul'da anıldı. 
     Evrensel Aşura Matem Merasimi Tertip Komitesi'nce, Halkalı'daki Aşura Meydanı'nda düzenlenen anma töreni için binlerce Caferi, yas nedeniyle küçük yaştaki kız ve erkek çocukları başta olmak üzere çok sayıda kadın ve erkek siyah giysilerle alana geldi. Kadın ve erkeklerin ellerinin zincirlerle bağlı olduğu görüldü. 
     Törende, çeşitli gruplar tarafından İmam Hüseyin ile ilgili mersiyeler okunurken, kadın ve erkekler de bu mersiyelere katılarak ellerini göğüsleri ile kafalarına vurdular. 
     Türkiye'deki Caferiler'in lideri Selahattin Özgündüz, törende yaptığı konuşmada, ''Aşura Günü''nün tatil olmasını istedi. 
     Özgündüz, İmam Hüseyin'in mezarının olası Irak savaşı nedeniyle tehdit altında olduğunu da vurgulayarak, şunları kaydetti 
     ''O bölgede 6 ehlibeyt imamı ile 72 şühedanın mezarları var. Bunlara bomba yağması bizi rencide eder. Bombalardan biri isabet etse, kalbimize saplanır. Umarız ve dileriz bu savaş olmaz. Ülkemizin de bu tarihi vebalde katkısının olmamasını dileriz.'' Bu yıl anma törenlerinde Kızılay ile kan bağışı kampanyası başlattıklarını da anlatan Özgündüz, ''Kerbela'da dökülen kanla nice hayatlar yeşerdi. Vereceğiniz her kanla yine hayatlar yeşerecek'' dedi. 
     
     GÜRTUNA'NIN SÖZLERİ... 
     Törenin sonlarına doğru alana gelen İstanbul Büyükşehir Belediye Başkanı Ali Müfit Gürtuna da, İslam tarihinin en acılı olaylarından birinin anıldığını hatırlattı. 
     Gürtuna, ''Hz. Muhammed'in ümmetine 'Kuran'ı ve Ehli Beyt-i' emanet bıraktığını'' belirterek, ''bugün her ikisine de sahip olunamadığını'' savundu. 
     ''Hazreti Hüseyin'in ideali ve arzuları kıyamete kadar yaşayacaktır'' diyen Gürtuna, ''Bir daha ne Kerbela'da ne de İslam coğrafyasında kan görmek istemiyoruz. Birliğimiz, kardeşliğimiz çok önemli'' şeklinde konuştu. 
     Daha sonra Zeynebiye Gençlik Tiyatrosu'nca hazırlanan ve Kerbela olayını anlatan ''Zeyneb'i öldüren dert'' adlı oyun sunuldu. Bu sırada alanda bulunanların büyük bölümünün ağladığı görüldü. 
     Öte yandan törene katılanlar, alanda kurulan Kızılay çadırında kayıt yaptırarak kan bağışladılar. 
     





</TEXT>
</DOC>
