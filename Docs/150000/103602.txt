<DOC>
<DOCNO> 103602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur05.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP'ten Saadet Partisi'ne sıcak mesajlar... 
</HEADLINE>
<TEXT>

     HADEP Genel Başkan Yardımcısı Naci Kutlay, ittifaklara açık olduklarını belirtirken, Saadet Partisi'ni övdü. 
     Erken seçime 10 haftadan kısa bir süre kalması üzerine ittifak çalışmalarını hızlandıran HADEP, SP alternatifini değerlendiriyor. HADEP Genel Başkan Yardımcısı Naci Kutlay, ANKA'ya yaptığı açıklamada, yüzde 10 barajını geçeceklerine inanmalarına rağmen ittifak tekliflerine açık olduklarını bildirdi. Kutlay, "Bizim sosyalist olsun, islamcı olsun diye kompleksimiz yok. İttifak kuracağımız partinin liberal ya da islamcı olması çok önemli değil. Bizim için önemli olan bu partilerin demokratikleşme sürecine olacak katkısıdır" diye konuşarak, SP'ye de yeşil ışık yaktı. 
     
     SP'YE "İDAM VE KÜRTÇE" ÖVGÜSÜ 
     Saadet Partisi'nin olası bir ittifak teklifini "rahatlıkla değerlendirebileceklerini" söyleyen Kutlay, SP'nin özellikle AB Uyum Yasaları konusunda Meclis'teki tavrını övdü. 
     Kutlay, SP'yle ilkesel olarak birlikteliklerinin sorulması üzerine, "SP'yi beğenelim beğenmeyelim, bu parti, Türkiye'nin demokratikleşmesi için önemli olan idamın kaldırılması ve Kürtçe eğitim ile yayının serbest bırakılması konularında Meclis'te oy kullanmıştır" karşılığını verdi. 
     





</TEXT>
</DOC>
