<DOC>
<DOCNO> 104013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/soneko04.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm dünyada borsalar üzdü... 
</HEADLINE>
<TEXT>

     Küreselleşmeyle birlikte adeta global bir köye benzetilen dünyada, bu yıl borsa yatırımcılarını mutsuz eden global bir trend izleniyor. 
     Dünya Borsalar Federasyonu'nun WFE verileriyle yaptığı değerlendirmeye göre, 7 aylık dönemde 50 borsanın 43'ünde düşüş yaşanırken, sadece 7'sinde artış oldu. 
     İstanbul Menkul Kıymetler Borsası İMKB Ulusal 100 Endeksi'nin yüzde 22.76 gerilediği bu dönemde, en büyük artış Slovenya SBI'da yüzde 26.34, en büyük kayıp ise Helsinki HEX Price'da yüzde 37.23 olarak belirlendi. 
     Borsa uzmanları, bu dönemde, ABD başta olmak üzere diğer borsaları da etkileyen olumsuz gelişmelerin başında, ABD'deki muhasebe skandallarının geldiğini dile getirerek, borsalarda yaşanan büyük kayıplar nedeniyle yatırımcıların güvenlerinin azaldığına işaret ettiler. 
     Piyasalarda 11 Eylül saldırılarının yarattığı tedirginliğin, mali skandallarla sisteme olan güvenin sorgulanmaya başlamasıyla daha da arttığına işaret eden uzmanlar, Asya krizinin etkilerini tam olarak üzerinden atamayan piyasaların, Irak'a yönelik muhtemel bir operasyonun tedirginliği içinde bulunduğunu ifade ettiler. 
     Ocak-Temmuz döneminde 50 Borsa'nın hisse senetleri piyasası endeksi içinde, Slovenya SBI yüzde 26.34, Colombo CSE All Share yüzde 24.51, Tahran TEPIX yüzde 24.18, Tayland SET yüzde 10.33, Jakarta Comp. yüzde 2.66, Buenos Aires Merval yüzde 0.73, Kuala Lumpur Comp. yüzde 0.39 değer kazandı. 
     Bu dönemde, 43 borsanın hisse senetleri endeksinde yüzde 37.23 ile yüzde 0.16 arasında değişen oranlarda kayıp yaşandı. 
     Helsinki HEX Price yüzde 37.23 kayıpla ilk sırayı alırken, Nasdaq Comp. yüzde 31.32 ile ikinci, Almanya DAX Price yüzde 28.72 ile üçüncü sırayı aldı. 
     Ayrıca, Stokholm SE All-Share yüzde 27.51, Amsterdam AAX yüzde 25.38, Lüksemburg Lux Gal Price yüzde 24.21, Sao Paulo Bovespa yüzde 23.26, Euronext Euronext 100 yüzde 23.19, İMKB Ulusal 100 yüzde 22.76 ve Paris SBF 250 yüzde 21.19 düzeyindeki kayıpla ilk 10 endeksi oluşturdular. 
     





</TEXT>
</DOC>
