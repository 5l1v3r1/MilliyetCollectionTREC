<DOC>
<DOCNO> 148487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/spor/spo02.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe’nin beyni olacağım’ 
</HEADLINE>
<TEXT>

Samandıra’da dün işbaşı yapan Tamer Güney, "Takımı çalıştırmayı düşünmüyorum. Bu gençlerin işi" dedi 
     YUSUF KOBAL 

     Kolları sıvadı 
     OĞUZ Çetin’in istifasından sonra Fenerbahçe’nin başına koordinatör olarak getirilen Tamer Güney dün kolları sıvadı. Samandıra’da bir basın toplantısı düzenleyen Güney, "Fenerbahçe’nin geçiş dönemini büyük bir dönüşüme çevirmesini ümit ettiğini kaydederek, "1990 yılından bu yana proje üretiyorum, uygulamaya koyuyorum ve bunlardan dersler çıkarıyorum" dedi. 
     
     Çekirdek kadro 
     TAMER Güney, takımı çalıştırmayı düşünmediğini de belirterek, "Bu gençlerin işi. Ben beynimi ortaya koyacağım. Maçlarda kulübede otururum. Bazı incelemeler yaptıktan sonra daha sağlıklı bilgiler verebilirim" diye konuştu. Bu arada Güney’in kalan maçlarda alt yapı oyuncularına ağırlık vereceği, gelecek sezona çekirdek bir kadro hazırlayacağı öğrenildi. 
     
Gitmeye hazırız’Başkan Aziz Yıldırım, aday çıkması halinde görevi bırakacaklarını bir kez daha tekrarladı 
     YALÇIN TÜRK 

     MUHALEFET tarafından eleştiri bombardımanına tutulan Başkan Aziz Yıldırım, olağanüstü kongre konusunun yönetim kurulunda tartışıldığını söyledi. Yıldırım, "Aday çıkması halinde biz gitmeye hazırız. Yönetici arkadaşlarım da aynı düşüncede. Ancak talip olmayınca görevi sürdürmek zorundayız" dedi. 
     2004 yılında yapılacak kongreye kadar devam edeceklerini belirten Aziz Yıldırım, "Herkes bize yükleniyor ama kimse alternatif üretmiyor. Kulübü asla bırakıp gitmeyiz. Çıkacak adayla da oturup konuşmaya hazırız. Kendisine kulüple ilgili her türlü bilgiyi en ince detayları sunarız" diye konuştu. 
     
Ali Şen yeni yüzler istedi      FENERBAHÇE eski başkanı Ali Şen, başkanlığa kesinlikle aday olmadığını söyledi. Artık kulübün başına yeni yüzlerin gelmesi gerektiğini belirten Şen, "Aziz Yıldırım’ın istifa etmesine gerek kalmadı, çünkü taraftarlar zaten onu gönderdi. Fenerbahçe’ye kimse sahip çıkmazsa kulübü Yediemin’e bırakmayız, en önce ben orada olurum. Fenerbahçe’nin sadece futbol takımı olarak değil, spor kulübü olarak sıradanlaşmasına isyan ediyorum" dedi. 
     
Hasan Şaş’ın işte fiyatı 4.5 TRİLYON      GALATASARAY ile sezon sonunda sözleşmesi bitecek olan Hasan Şaş’ı renklerine katmak için harekete geçen Fenerbahçe şok bir fiyatla karşılaştı. Sarı - Lacivertli yöneticilerle bir araya gelen yıldız futbolcunun menajeri yıllık 2.5 milyon Euro yaklaşık 4.5 trilyon istediklerini belirtti. Yönetimin önümüzdeki hafta yapılacak toplantıda kesin kararını vermesi bekleniyor. 
     HASAN’I kaptırmama konusunda kararlı olan Galatasaray ise bu oyuncuyla mayıs ayında tekrar masaya oturmaya hazırlanıyor. Ancak görüşmede yıldız oyuncuya daha önce teklif edilen 2 milyon dolarlık transfer ücreti ekonomik şartlar nedeniyle biraz aşağıya çekilecek, peşinat ise yükseltilecek. Ayrıca ödemeler de Türk lirası üzerinde yapılacak. 
     
Fatih Akyel noktayı koydu      SARI - Lacivertli takımın başarılı defans oyuncusu Fatih Akyel, tekrar Galatasaray’a dönmek istediği yolundaki haberlere sert tepki gösterdi. Milli oyuncu, "Takımın kötü gidişini fırsat bilenler böyle dedikodularla beni hedef göstermeye çalışıyor. Galatasaray defteri benim için kapandı. Fenerbahçe’den memnunum, ekmeğimi de buradan kazanıyorum. Taraftarlar bu haberlere kulak asmasın" dedi. 
     
Revivo’ya Saran freni      GALATASARAY’IN İsrailli oyuncusu Revivo’nun Fenerbahçe’den alacağı olan 120 bin dolar için FIFA’ya gitmesini Sadettin Saran önledi. Yıldız futbolcu, parasını tahsil edemeyince çekleri avukatına verdi ve gerekli işlemlerin yapılmasını istedi. Fenerbahçe yönetiminin tüm girişimlerine rağmen kararından dönmeyen Revivo’yu Saran ikna etti. Sadettin Saran, "Paranı Temmuz ayına kadar alacaksın. Kefili benim" dedi. 
     
Af umudu      OĞUZ Çetin’in görevinden ayrılmasıyla gözler kadro dışı bırakılan futbolculara çevirildi. Atilla Kıyat’ın "Yönetimde kadro dışı kalanlar ile ilgili konuşmadık" açıklaması yapmasına rağmen camiada Yusuf, Ogün ve Abdullah’ın aflarının gündeme geldiği konuşulmaya başlandı. Açacağı restoranın davetiyesini vermek için Dereağzı’na giden Ogün’ün Tamer Güney ve Cemil Turan ile bu konuyu görüştüğü, olaya sıcak bakan ikilinin yönetime af önerisi götüreceği belirtildi. Kadro dışı bırakılan futbolcuların Fikirtepe’nin zeminden şikayetçi olmaları nedeniyle bundan böyle Dereağzı’nda PAF takımı ile çalışacağı öğrenildi. 
     
Serhat çabası      FENERBAHÇE Futbol Şube Sorumlusu Sadettin Saran, Adanaspor maçı öncesi kampı terkeden Serhat ile dün biraraya geldi. Genç oyuncunun sorunlarını dinleyen Saran, ardından Serhat’ın menajerini İstanbul’a çağırdı. Hafta sonu yapılacak görüşmede Serhat konusu büyük bir olasılıkla tatlıya bağlanacak. 
     


SPOR 

























</TEXT>
</DOC>
