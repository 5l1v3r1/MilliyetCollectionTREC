<DOC>
<DOCNO> 112293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/dunya/adun.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Aptallık 
</HEADLINE>
<TEXT>

İngiliz gazetesi Türkiye’ye AB tarafından tarih verilmemesini bu sözle tanımladı 
     DIŞ HABERLER SERVİSİ 

     İngiltere’nin saygın gazetelerinden The Independent, AB Komisyonu’nun son raporu için "Türkiye’yi sürecin dışında bırakmak dürüstlüğe aykırı, aptalca ve dar görüşlü bir karardır" yorumunu yaptı. 
     AB raporunu çeşitli perspektiflerden irdeleyen gazetenin yazarı Adrian Hamilton, belgenin iki önemli eksiğine dikkat çekti. Bu eksikliklerden birinin "iyimserlik" diğerinin de "Türkiye" olduğunu vurgulayan Hamilton, genişlemenin her bir AB vatandaşına 60 sterlin fazladan yük getirdiğini ve Türkiye’nin AB üyeliğine karşı çıkılmasının altında asıl bu nedenin yattığını belirtti. 
     Yazar, "Birkaç yıl içinde birliğe 10 yeni ülke ve 75 milyon fazla insan almak son derece iddialı bir adım. Ve Avrupalı liderler doğruyu, yani hiçbir AB üyesinin daha fazla misafir kabul etmek istemediğini söyleyemiyor" dedi. 
     
     Fatura korkutuyor 
     "işte Türkiye’ye görüşmelere başlama tarihi bile verilmemesinin ardında yatan gerçek bu" diyen Hamilton, AB Komisyonu’nun "Türkiye henüz hazır değil" şeklindeki gerekçesinin sadece bahane olduğunu bildirdi. Hamilton şu görüşlere yer verdi "Kuşkusuz Türkiye henüz hoş bir demokrasiye’ sahip değil. Ancak asıl sorun, Türkiye ile tarihi olarak ihtilaflı Yunanistan ve yüzbinlerce Türk işçisinin istilasından çekinen Almanya’dan kaynaklanıyor. Almanya AB’yi Akdeniz merkezli değil, Kuzey merkezli yapmak istiyor." 
     Bu iki gerekçe ve tutumu da "dürüstlüğe aykırı ve dar görüşlü" bulan yazar, Türkiye’nin bugünkü haliyle Yunanistan ve Portekiz’in AB’ye katıldıkları noktanın çok ilerisinde bulunduğunu vurguladı. 
     "Avrupa ile Müslüman dünyası arasında köprü oluşturup Ortadoğu’da öncü rol oynayacak bir ülkeye böyle davranmak aptallıktır" diyen The Independent yazarı, AB liderlerini, aralık ayındaki Kopenhag zirvesinde Türkiye’ye tarih vermeye çağırdı. 
     
     Dış basında Türkiye 
70 milyon AB’yi korkuttu      AB Komisyonu’nun Türkiye’ye tam üyelik için müzakere tarihi vermemesi Avrupa basınında geniş yankı buldu. 
     Gazeteler, Türkiye’ye istediği tarihin verilmemesinde, raporda belirtilen eksikliklerden ziyade başka nedenlerin etkili olduğu görüşünde birleştiler. 
     
     İNGİLTERE 
     The Daily Telegraph AB Komisyonu, birliğin 70 milyonluk Müslüman bir ülkeyi kucaklayıp kucaklayamayacağı sorusuna yanıt aradı. Türkiye’nin fakir çiftçiler ordusu ve Avrupa kültüründen uzak yaşam tarzı zor bir sorun oluşturuyor. 
     The Guardian Rapor, Türkiye’de "şaşkınlık" yarattı. 
     Financial Times Türkiye’nin Müslüman bir ülke olması ve 70 milyonluk dev nüfusu Avrupa Birliği’ni korkutuyor. 
     The Times Türkiye’ye hayal kırıklığı. 
     
     ALMANYA 
     Die Welt Türkiye kendi anlayışından dolayı Avrupalı değil. 
     Frankfurter Allgemeine Zeitung Bazı Türk gazetelerindeki köşe yazarları, Türkiye’nin Kopenhag kriterlerini tam olarak yerine getirmediğini yazdı. 
     Berliner Morgenpost Türkiye, üyelik müzakerelerine başlanması için gerekli olan ekonomik ve siyasi şartları hala yerine getirebilmiş değil. 
     
     BELÇİKA 
     Le Soir Türkiye tepkili ancak umutsuz değil. 
     La Libre Belgique Türkiye’nin AB yürüyüşü çok yavaş. 
     La Derniere Heure Türklerin beklediği işaret gelmedi. Müzakereleri çıkmaz ayın son çarşambasına havale eden bu tavır, Türkiye’de aşırı milliyetçilerin ve AB karşıtlarının ekmeğine yağ sürüyor. 
     
     RUSYA 
     Kommersant Tarih verilmemesinin nedeni aslında söylendiği gibi Türkiye’nin siyasi yetersizlikleri değil, büyük ekonomik potansiyeli. Türkiye, ekonomik potansiyel açısından AB içerisinde en az beşinci sırada yer alabilecek bir ülke. Tabii ki, AB liderleri, böyle güçlü bir rakibi istemiyor. 
     
     İTALYA 
     La Stampa Türkiye’ye tarih verilmemesi AB genişlemesinde "tarihi sürecin henüz tamamlanmadığını" gösteriyor. Bush yönetimi İtalyan hükümetinden AB içinde Ankara yanlısı lobi yapmasını istedi. Bu nedele İtalyan hükümeti, Türkiye’ye müzakere tarihi verilmesi için çalıştı ancak başta kuzey Avrupa ülkeleri olmak üzere AB içinde Türkiye’ye karşı daha sert tutum takınanların baskısıyla "daha fazla zorlamanın zamanı değil" kararına varıldı. 
     



 DÜNYA 












</TEXT>
</DOC>
