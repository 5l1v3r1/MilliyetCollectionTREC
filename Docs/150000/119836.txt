<DOC>
<DOCNO> 119836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/dunya/dun01.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşılama sıcak, görüşme soğuk 
</HEADLINE>
<TEXT>
Schröder Kıbrıs’ı çözün 
Almanya Başbakanı Schröder’le görüşen AKP lideri Erdoğan, Kıbrıs baskısıyla karşılaştı, AB ile müzakere tarihi için destek bulamadı... 
     ABDULLAH KARAKUŞ Berlin 

     AKP Genel Başkanı Recep Tayyip Erdoğan, Avrupa turunun dördüncü durağı olan Almanya’da sıcak karşılandı, ancak AB için tarih konusunda istediği desteği bulamadı. Almanya Başbakanı Gerhard Schröder, Erdoğan ile görüşmesinde tarih için Kıbrıs konusunun halledilmesi, demokrasi ve hukuk devletinin yerine getirilmesi, din devlet işlerinin ayrılması koşullarını öne sürdü. Ayrıca Schröder, Türkiye’deki Alman Vakıflarına dava açılmasını da gündeme getirdi ve, "Bu konuda çok hassasız" dedi. Erdoğan da Schröder’e, "Türk yargısına güvenin" diye karşılık verdi. Schröder, görüşmede ayrıca Kıbrıs konusunun da çok önemli olduğunu vurguladı. 
     Erdoğan, dün akşam saatlerinde geldiği Almanya’da askeri havaalanına indi. Türk bayrağının çekildiği havaalanında vize işlemi ve pasaport kontrolü yapılmadan heyete giriş yaptırılması Almanya’nın bir jesti olarak nitelendirildi. 
     
     AB de test olacak 
     Başbakan Schröder ile yaptığı görüşmede Erdoğan, 12 Aralık’ta Türkiye’ye mutlaka tarih verilmesini istedi, ancak olumlu bir yanıt alamadı. Schröder görüşmesinden sonra Erdoğan, Almanya Dışişleri Bakanı Joschka Ficher ile de bir araya geldi. Görüşmenin ardından düzenlenen basın toplantısında, Erdoğan, "Biz AB’yi bir Hıristiyan Kulübü olarak görmüyoruz ve görmek istemiyoruz. Türkiye test oldu, AB de test olacaktır. Müzakere tarihi verilen diğer ülkelere göre Türkiye müzakareye daha hazırdır" diye konuştu. Ficher ise, Erdoğan ile olmaktan dolayı memnuniyet duyduğunu dile getirdi, ancak tarih verilmesi konusunda olumlu bir söylem içerisine girmedi. Ficher, "Ben kendilerine, Genel Konsey toplantısı hakkında bilgi verdim. Tarih açısından, randevu tarihi ile ilgili kesin bir sonuç çıkmadığını söyledim. Kopenhag kriterleri çok önem taşıyor. Demokrasi ve hukuk devleti, kadının toplumdaki önemi, din ile devlet işleri ayrılığı ve uygulanması önemlidir. Biz bu ilkeleri birer yükümlülük olarak görmekteyiz. Kıbrıs konusunda da Annan’ın raporu önem taşıyor. Bu tıkanıklıkların aşılması önemli" dedi. 
     Gazetecilerin, "Almanya, Kopenhag’da Türkiye için hangi rolü üstlenecek ve ne sonuç bekliyor " sorusu üzerine Ficher, "Kopenhag Zirvesi tarihi bir zirve olacak. Türkiye açısından Helsinki Zirvesi’ndeki karar doğrultusunda herşeyin ilerlemesini istiyoruz. Bundan sonrasına Başkanlık Divanı karar verecek. Biz olumlu sinyal verilmesini istiyoruz ama bu Erdoğan’ın istediği gibi olur olmaz o konuda birşey diyemem" diye kaçamak yanıt verdi. 
     
     Bu politik bir cevap’ 
</TEXT>
</DOC>
