<DOC>
<DOCNO> 138844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/siyaset/siy07.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs’ta çözüm olmazsa trajedi olur’ 
</HEADLINE>
<TEXT>

Birleşmiş Milletler Genel Sekreteri Annan, CNN Türk’te yayımlanan Manşet programında Mehmet Ali Birand’ın sorularını yanıtladı. Annan, 3. planı Kıbrıs’ta açacağını belirtti... 
     ANKARA Mİlliyet 

     ABD’nin Irak operasyonuna verilecek destekle ilgili Türk ve Amerikan heyetleri arasındaki görüşmeler ile BM Genel Sekreteri Kofi Annan’ın Kıbrıs’la ilgili temasları aynı güne denk gelince, başkentte trafik karıştı. ABD askerlerine izin veren tezkerenin Bakanlar Kurulu’nda görüşülmesi nedeniyle Dışişleri Bakanı Yaşar Yakış, Annan’la randevusunu iptal etti. 3. planı Kıbrıs’ta açacağını belirten Annan Türkiye’ye, "Kıbrıs çözülmezse AB süreci tehlikeye düşer" KKTC Cumhurbaşkanı Rauf Denktaş’a da "Reddedersen halkın memnun olmaz" uyarısını yaptı. 
     
     7 Mart’a kadar süre 
     Cumhurbaşkanı Ahmet Necdet Sezer, Başbakan Abdullah Gül ve AKP lideri Recep Tayyip Erdoğan’la görüşen Annan, revize edilmiş Kıbrıs planının üçüncü versiyonunu anlattı. Planı yarın adada Denktaş ve Güney Kıbrıs Rum Kesimi lideri Papadopulos’a verecek olan Annan, yanıt için 7 Mart’a kadar süre tanıyacak. 
     CNN Türk’teki Manşet programında Mehmet Ali Birand ve Yunanlı gazeteci Aleis Papahelas’ın sorularını yanıtlayan Annan, 16 Nisan’a kadar çözüm bulunamaması durumunda adanın Rum kesiminin AB üyesi olacağını anımsatarak, "Çözümsüzlük trajedi olur. Kıbrıslı Türkler bu sonuçtan memmun olmaz ve Türk tarafının bu planla sağladığı kazanımlar ciddi biçimde azalır" uyarısında bulundu. Annan, planın Türk tarafınca reddedilmesi durumunda Türkiye’nin AB’ye girişinin ve Türk-Yunan ilişkilerinin olumsuz etkileneceğini vurguladı. 
     Adada çözüm bulunamazsa planın ortadan kalkacağının ve kendi misyonunun büyük oranda sona ereceğinin işaretlerini veren Annan, "Bu ziyaret son bir çabadır. Her iki lider de cesur ve uzak görüşlü olarak kararlarını vermelidir" dedi. 
     Annan’ın yanı sıra ABD’nin Kıbrıs Koordinatörü Thomas Weston da dün başkentte temaslarda bulundu. Annan ve Weston’un ikna için ortak adresinin AKP Genel Merkezi olması dikkat çekti. Weston, sabah görüştüğü Erdoğan’a, "Zaman daralıyor" derken, Erdoğan da "Çözümden yanayız. Elimizden geleni yapıyoruz" karşılığını verdi. 
     Papadopulos’la görüşmesini Erdoğan’a aktaran Weston, "Klerides’in anlaşma yaptığı konularda geriye dönüş olmayacağını söyledi" diyerek garanti verdi. Annan da görüşmelerde "Papadopulos, Klerides’in kaldığı yerden devam edecek" taahhüdünde bulundu. 
     
     Annan Başbakan Erdoğan 
     Erdoğan - Annan görüşmesinin ardından bir basın açıklaması yapıldı. Annan’ın konuşmasında Erdoğan’a "Sayın Başbakan" diye hitap etmesi dikkat çekerken, "Kıbrıs’ta çözüm konusunda fikir birliği içindeyiz" dedi. 3. Annan Planı’nın 1. ve 2. plana göre çözüm için daha yüklü bir plan olduğunu belirten Erdoğan da "Taraflar masaya çözüm için oturmalı" diye konuştu. 
     
     Bu fırsat bir daha gelmez’ 
     Annan, Sezer ile yaptığı görüşmede ise, "Planı ciddi biçimde değerlendirme-nizi bekliyorum. Böyle fırsat bir daha önünüze gelmez" dedi. Sezer de anlaşma olabilmesi için planda toprak, göçmenlerin geri dönüşü, mal-mülk, egemenlik ve güvenlik gibi temel konularda değişiklik yapılması gerektiğini belirtti. 
     



 SİYASET 















</TEXT>
</DOC>
