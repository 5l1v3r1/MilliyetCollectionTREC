<DOC>
<DOCNO> 112601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sonspo08.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Darüşşafaka - Galatasaray maçı tekrarlanacak... 
</HEADLINE>
<TEXT>

     Türkiye Basketbol Ligi'nin ilk haftasında Darüşşafaka ile Galatasaray arasında yapılan ve 59-54 Darüşşafaka'nın üstünlüğüyle biten maçın tekrarlanacağı açıklandı. 
     Basketbol Federasyonu'ndan yapılan açıklamada, 6 Ekim tarihinde oynanan ve Darüşşafaka'nın ABD'li oyuncu Acie Earl'ün bir önceki sezonun son maçında Türk Telekomspor forması altında maçtan diskalifiye edilmiş olması nedeniyle Galatasaray Kulübü'nün itirazına yol açan Darüşşafaka-Galatasaray maçının, 16 Kasım tarihinde tekrarlanacağı bildirdi. 
     Yapılan açıklamada, Darüşşafaka-Galatasaray maçı ile ilgili yönetim kurulunun Abdi İpekçi Spor Salonu'ndaki federasyon merkezinde biraraya geldiği ve şu kararı aldığı kaydedildi 
     ''Basketbol Federasyonu Yönetim Kurulu, yaşanan gelişmeleri, yürürlükte olan talimatlar kapsamında değerlendirmesi sonucunda 29 Mayıs 2001 tarihinde oynanan Türk Telekomspor-Ülkerspor maçında diskalifiye edilmesi, ancak Disiplin Kurulu tarafından 1 maç ceza almamasına karşın Basketbol Yarışma Talimatı hükümlerine göre bir sonraki müsabakada yer alma hakkı olmayan oyuncunun ilk resmi müsabaka olan Darüşşafaka-Galatasaray maçında Darüşşafaka tarafından oynatıldığı, fakat bu durumun federasyon yetkilisi tarafından, benzerleri diğer kulüplere de yazılan, 4 Ekim 2002 tarihinde Darüşşafaka Kulübü'ne tescil ve lisans uygulamaları konusunda verilen yazının sehven, bu maçta yer almasında bir sakınca bulunmadığı bildirilen oyuncular listesinde Acie Earl'ün de oynamasında bir sakınca bulunmadığı şeklinde yorumlanmasından kaynaklandığı kanaatine varılmıştır.'' Açıklamada, ayrıca şu görüşlere yer verildi 
     ''Oluşan durum karşısında verilecek hükmün ve cezanın halen yürürlükte olan talimatlar kapsamında tam olarak açıklanmadığı görüldüğünden Basketbol Yarışma Talimatı'nın 34. Maddesi ile yönetim kuruluna verilen yetkiye dayanılarak, maçın 16 Kasım tarihinde tekrarına ve bu müsabakada her iki takım kadrosunda 6 Ekim tarihinde oynama hakkı olan sporcuların yer almasına, tekrar edilen müsabakada itiraza konu olan Earl'ün Darüşşafaka takımında yer almamasına, bu oyuncunun fikstürde yer alan diğer müsabakalarda yürürlükteki talimatlar kapsamında Darüşşafaka takım kadrosunda yer almasında bir engel olmadığına ve Galatasaray Kulübü'nün yatırdığı itiraz bedelinin iadesine karar verilmiştir.'' 
     





</TEXT>
</DOC>
