<DOC>
<DOCNO> 101199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sontur25.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, ekonominin yeni patronuyla basın toplantısı düzenledi 
</HEADLINE>
<TEXT>

     Başbakan Bülent Ecevit, Hazine'den sorumlu Devlet Bakanlığı'na atanan Masum Türker'den beklentilerini sıralarken, ''bir kere uygulanan ekonomik programın devamlılığına büyük önem gösterecektir değerli bakanımız. Üretimi hızlandırmaya önem verecektir'' dedi. 
     Başbakan Ecevit, bu sabah görevinden istifa eden Kemal Derviş'in yerine Devlet Bakanlığı'na atanan Masum Türker ile Başbakanlık Merkez binada basın toplantısı düzenledi. Toplantıya Devlet Bakanı ve Başbakan Yardımcısı Şükrü Sina Gürel de katıldı. 
     Ecevit, Kemal Derviş'in Türkiye'yi ekonomik sorunlarından düzlüğe çıkarma çabalarında değerli katkıları olduğunu bildirerek, şunları söyledi 
     ''Bildiğiniz gibi bugün Ekonomiden Sorumlu Devlet Bakanı Kemal Derviş görevinden ayrıldı. Kendisinin Türkiye'yi ekonomik sorunlarından düzlüğe çıkarma çabalarında değerli katkıları olmuştur. Onun için Sayın Kemal Derviş'e teşekkür ediyorum ve bundan sonraki yaşamında ve çalışmalarında da başarılar diliyorum. 
     Bugün Derviş çekildikten sonra Ekonomiden Sorumlu Devlet Bakanlığı'na DSP İstanbul Milletvekili Sayın Masum Türker arkadaşımız gelmiştir. Kendisine başarılar diliyorum. 
     Kendisi hakkında kısaca bilgi vermek isterim. Sayın Masum Türker mali müşavir olarak yıllarca çalışmıştır. Değerli ve deneyimli bir ekonomisttir. Yeminli mali müşavir olarak çalışmıştır. Ayrıca Türkiye Mali Müşavirler Odaları Birliği'nin uzun süre genel başkan yardımcılığını yürütmüştür. Uluslararası Muhasebecilik Federasyonu Komite üyesidir. Aynı zamanda merkezi Roma'da olan Akdeniz Ülkeleri Muhasebeciler Federasyonu Genel Başkan Vekilidir. Ekonomik ve mali konularda kendisinin zengin deneyimi vardır.'' 
     
     ''EKONOMİNİN ESENLİĞE ÇIKMASINA BÜYÜK KATKIDA BULUNACAĞINA İNANIYORUM'' 

     Türker'in TBMM çalışmalarına özellikle ekonomik ve sosyal ve mali alanlarda değerli katkıları olduğunu bildiren Ecevit, ''Bakan olarak ekonominin esenliğe çıkmasına büyük katkıda bulunacağına inanıyorum. Kendisine de başarılar diliyorum'' dedi. 
     Masum Türker'den beklentilerini de özetleyen Ecevit, şunları söyledi 
     ''Bir kere uygulunan ekonomik programın devamlılığına büyük önem gösterecektir değerli bakanımız. Üretimi hızlandırmaya önem verecektir. KOBİ'lerin, esnafın ve sanatkarın gücünü artırmaya gerekli katkıları yapacaktır. Sanayicilere ve tüccarlara büyük katkıda bulunacak, onların önünün açılmasını sağlayacaktır. Gelir dağılımının daha adaletli olması için büyük çaba gösterecektir. 
     İşçi, memur, emekli ve dar gelirlilere ekonomik durumlarının düzelmesi için büyük katkıda bulunacaktır. Bu bakımlardan değerli arkadaşımıza başarılar diliyorum ve kendisinin başarılı olacağına inanıyorum.'' Devlet Bakanlığı'na atanan Masum Türker konuşmasında, Başbakan Bülent Ecevit'in gösterdiği çizgide Türkiye ekonomisinin esenliğe çıkması için çalışacağını bildirdi. 
     Başbakan Bülent Ecevit'in Genel Başkanlığı'nda DSP'de uzun süredir çalıştığını ve Ecevit'in özellikle siyaset alanındaki yol göstericiliğinden çok yararlandığını söyledi. 
     Basın toplantısı sırasında Ecevit'in kendisiyle ilgili beklentilerini dinlediğini belirten Türker, Başbakan Ecevit'in gösterdiği çizgide, Türkiye ekonomisinin esenliğe çıkması için, ''Güçlü Ekonomiye Geçiş Programı''nı özenle uygulayarak ve özellikle makro ekonomide elde edilmiş olan başarıları bu kez birlikte mikro ekonomide, sanayide, ticarette ve özellikle ulusal üretimin arttırılmasında ve gelişmesi için bütün deneyim ve birikimini kullanmaya çalışacağını bildirdi. 
     Türker, şöyle devam etti 
     ''Bu konuda hem bu güne kadar sözü edilen para piyasalarının yanı sıra, özellikle üretim ekonomisinin piyasalarını da gözeterek ekonominin esenliğe çıkmasında elimden gelen katkıyı sunacağım. Bu konuyu da Sayın Başbakanımızın desteğiyle ve sizlerin de Türkiye ekonomisinin iyiye ve esenliğe ulaşmasında vereceğiniz destekle gerçekleştiriceğimize inanıyorum. Ve gösterdiği güvenden dolayı Sayın Başbakamıza da huzurunuzda şükranlarımı sunuyorum.'' 
     
     SORULAR 

     Toplantının ardından bir gazetecinin ''Dün ve bugün Sayın Derviş'in istifası konusunda ve Sayın Türker'in atanması konusunda IMF başkanıyla bir temasınız oldu mu '' şeklindeki sorusu üzerine Başbakan Bülent Ecevit, ''Hayır bugün bir temasımız olmadı. Derviş'e bir teşekkür yazısı gönderdik'' dedi. 
     ''Kemal Derviş'in istifasının ekonomiyi etkileyeceğini düşünüyor musunuz '' şeklindeki başka bir soru üzerine de Başbakan Ecevit, şunları söyledi 
     ''Sayın Derviş'in görevden ayrılması inanıyorum ki herhangi bir şekilde ekonomimizi aksatmayacaktır. IMF ve Dünya Bankası'yla olan ilişkilerimizde hiçbir zorluk çekilmeyecektir. Nitekim iki büyük uluslararası kuruluşunun yetkilileri son günlerde Türkiye'de bir bakanlık değişikliği beklentisi gündeme geldikten sonra yaptıkları açıklamalarda, Türkiye'ye yardımlarının kişilerle ilgili olmadığını, doğrudan doğruya hükümetin çalışmalarıyla ilişkili olduğunu ve olacağını söylemişlerdir. O bakımdan da herhangi bir kaygımız olmayacaktır.'' Bir başka basın mensubunun, ''Derviş ekonomik krizin yaşandığı dönemde sizin talebiniz üzerine Türkiye'ye gelmişti. Şimdi ise yaşanan bu sürecin ardından ittifak arayışları gerekçesiyle görevinden istifa etti. Bu durumu nasıl değerlendiriyorsunuz '' şeklindeki sorusunu Ecevit, ''Sayın Kemal Derviş Türkiye ekonomisinin zor bir dönemden esenliğe çıkmasında değerli katkılarda bulunmuştur. Bundan sonra ne yapar onu bilemem. Fakat sözlerimin başında da belirttiğim gibi şimdiye kadar yapmış olduğu katkılar için kendisine teşekkür ediyorum'' diye yanıtladı. 
     Ecevit, bir başka soru üzerine de Avrupa Birliği AB ile olan ilişkilere büyük önem verdiklerini ve bu önemi bundan sonra da göstereceklerini bildirdi. 
     
     SEÇİM EKONOMİSİ 

     Gazetecilerin, seçim ekonomisi uygulanıp, uygulanmayacağına ilişkin soruları üzerine Masum Türker, şunları söyledi 
     ''57. hükümetten önce biliyorsunuz 56. hükümet DSP azınlık hükümetiydi ve azınlık hükümeti olarak seçime giderken gerek uyguladığı ekonomik politikalar ile gerekse maliye politikaları ile sayın Başbakanımızın o zamanki hassasiyetiyle seçim ekonomisi uygulanmamıştı. Şimdi koalisyon döneminde ve bu koalisyonun bugün bakanlığını üstlendiğim ekonomi ile ilgili olarak uygulanan güçlü ekonomiye geçiş programının aksatılmadan yürütülmesi konusunda benden önce Başbakanımız bir konuşmasında seçim ekonomisinin uygulanmayacağını televizyonda söylemiştir. Kendilerinin bu söyleminden güç alarak seçim ekonomisi uygulamasına gidilmeyecektir. Burada seçim ekonomisinden kasıt, seçim amacıyla bazı harcamaların, bazı ödeneklerin olmayan yeni harcama kalemlerinin yaratılmasıdır. Zaten bunu uygularsak Türkiye ekonomisi için 3.5 yıla yakın bir zamandır katlandığımız sıkıntının bir anlamı kalmaz.'' Mevcut kaynaklar ve olanaklar çerçevesinde programda yer alın reel ekonomiye ilişkin uygulanmamış olan programın gerekli unsurlarının devreye sokulacağını vurgulayan Türker, ''Bu da bir seçim ekonomisi değildir. Biraz evvel Sayın Başbakanımızın beklenti olarak sunduğu ve programda gerçekten yer alan işlemlerdir. Bunun dışında 56. hükümetin seçime giderken takındığı aynı tavır başbakanımızın yine söylemi doğrultusunda bu dönemde de sürdürülecektir'' diye konuştu. 
     Bir gazetecinin, ''Geçen haftaki DSP grubunda Hazine'ye yönelik bazı sözleriniz basına yansımıştı. Seçimlerde Hazine'yi elinde bulunduran partiye ilgisi olduğu yönünde...'' şeklinde söylemi üzerine Masum Türker, ''Yok yanlış yansımıştır. Hazine'nin, ekonominin esenliğe kavuşmasında önemli bir yeri olduğunu söylemiştim. Bu konuda da bana soru yönelten arkadaşların çoğunluğuna doğru olmadığını söylemiştim'' dedi. 
     Basın toplantısının ardından, bir koruma polisi, bir kameranın ses alma kablosunu, ses dağıtımını yapan mixer'den çekmesi üzerine kameranın sahibi Star kameramanın tepkisiyle karşılaştı. Bunun üzerine, korumalarla basın mensupları arasında tartışma yaşandı. 
     





</TEXT>
</DOC>
