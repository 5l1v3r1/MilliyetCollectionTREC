<DOC>
<DOCNO> 110778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo01.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent "Rakibimiz çok fazla savunma yaptı" 
</HEADLINE>
<TEXT>

     Galatasaray Futbol Takımı Kaptanı Bülent Korkmaz, 0-0 biten maçta, Club Brugge'un çok fazla savunma yaptığını söyledi. 
     Bülent, maçtan sonra basın mensuplarının sorularını yanıtlarken, istedikleri futbolu sergileyemediklerini kaydederek, ''Rakibimiz çok fazla adamla savunma yaptı. Birkaç pozisyona girdik, ama değerlendiremedik. Belçika'daki maçta kesinlikle böyle oynamayacağız'' dedi. 
     Hakan Ünsal da, en fazla ihtiyaç duydukları şeyin gol olduğunu, bunu da bir türlü atamadıklarını ifade ederek, ''Gol atamayınca tabii ki emeğinizin karşılığını alamıyorsunuz'' diye konuştu. 
     Bir dönem Trabzonspor'un formasını da giyen Club Brugge'un Norveçli futbolcusu Lange ise kendileri için İstanbul'da alınan bir puanın çok önemli olduğunu söyledi. 
     Lange, ''Takım olarak iyi savunma yaptık. Kendi sahamızda daha iyi oynuyoruz. Zor olacak, ama Galatasaray'ı evimizde yeneceğiz'' derken, takım arkadaşı Clement ''Çok mutluyuz. Galatasaray'ın güçlü bir takım olduğunu biliyorduk. İstanbul'da aldığımız bir puan bizi sevindirdi. Grupta ikinci sırayı alacak takım son iki maçta belli olacak'' diye konuştu. 
     Karşılaşmayı izleyen UEFA Asbaşkanı ve FIFA İcra Kurulu Üyesi Şenes Erzik, karşılaşmanın seyir açısından çok kötü bir maç olduğunu söyledi. Erzik, sözlerini şöyle sürdürdü 
     ''Galatasaray üstün performans gösteremedi. Hoş bir maç değildi. Galatasaray'ın Ali Sami Yen'de çok güzel maçlarını izledik. Rakibi de katı bir savunma yaptı. Galatasaray'ın Moskova'da kazandığı 3 puan, avantajını sürdürmesini sağlıyor. Club Brugge ile deplasmanda oynayacakları maç sıralamayı belirler. Ama Barcelona ve Galatasaray'ın bu gruptan çıkacağını düşünüyorum.'' Milli Takımlar Teknik Direktörü Şenol Güneş ise ''Puan kaybı var, ama bu bir yarış. Alınan beraberlik yıkıcı değil. Sadece geri kaldıklarını söyleyebiliriz. Grup ikinciliği için Galatasaray'ın şansı çok yüksek. Sarı-kırmızılı futbolcular kazanma duygusunu sahaya yansıtmalarına rağmen sonuca gidemedi. Kazanmak zorunda olmanın baskısından gol bulamadıkları için bir türlü rahatlayamadılar. Bence Galatasaray deplasmanda Club Brugge'u yener'' diye konuştu. 
     Bu arada, kulüp başkanı Özhan Canaydın başta olmak üzere Galatasaraylı yöneticilerin karşılaşma sonrasında basın mensuplarının sorularını yanıtlamaktan kaçınmaları dikkat çekti. 
     





</TEXT>
</DOC>
