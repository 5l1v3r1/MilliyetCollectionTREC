<DOC>
<DOCNO> 108729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur13.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın Başbakanlıktaki idam dosyası DGM'ye iade edildi 
</HEADLINE>
<TEXT>

     Terör örgütü elebaşı Abdullah Öcalan'ın Başbakanlık'ta bekleyen idam dosyası, Ankara DGM'ye iade edildi. 
     Kamuoyunda ''AB Uyum Yasaları'' olarak bilinen, 4771 Sayılı Çeşitli Kanunlarda Değişiklik Yapılmasına İlişkin Kanun uyarınca, Başbakanlık'ta bekletilen Öcalan'ın idam dosyası, Adalet Bakanlığı aracılığıyla bugün Ankara 2 No'lu DGM'ye gönderildi. 
     Yeni yasaya göre, Öcalan'ın infaz şartlarını belirleyecek olan 2 No'lu DGM'nin, dosya üzerinden karar verebileceği gibi, duruşma açabileceği de ifade edildi. Mahkemenin, dosyayı iki hafta içinde ele alacağı kaydedildi. 
     Yasaya göre, idam cezaları müebbet ağır hapis cezasına dönüştürülenler hakkındaki hücre cezası terör suçlarında 3 kat olarak uygulanacak. İdam cezaları müebbet ağır hapis cezasına dönüştürülen terör suçluları, Cezaların İnfazı Hakkında Kanunu ile Terörle Mücadele Kanunu'nun şartla salıverilmeye ilişkin hükümlerinden yararlanamayacak. Bunlar hakkındaki müebbet ağır hapis cezası, ölünceye kadar devam edecek. 
     Ankara 2 No'lu DGM, İmralı'da yapılan yargılama sonunda, ''kurduğu terör örgütünü aldığı kararlar ve verdiği emir ve talimatlarla sevk ve idare ederek, devletin hakimiyeti altında bulunan topraklardan bir kısmını devlet idaresinden ayırmaya matuf eylemleri gerçekleştirdiği'' gerekçesiyle, Öcalan'ı, 29 Haziran 1999 tarihinde, idam cezasına mahkum etmişti. 
     Temyiz istemini görüşen Yargıtay 9. Ceza Dairesi de 25 Kasım 1999 tarihinde ölüm cezasını onamıştı. 
     Yerel mahkemeye gelen dosya, daha sonra, TBMM Başkanlığı'na iletilmek üzere Adalet Bakanlığı'na gönderilmişti. Adalet Bakanlığı da dosyayı Başbakanlık'a göndermişti. 
     Başbakan Bülent Ecevit başkanlığında yapılan liderler zirvesinde, Avrupa İnsan Hakları Mahkemesi'nin AİHM Abdullah Öcalan hakkında verdiği ihtiyati tedbir kararına uyulması, bu kararın terör örgütü ve yandaşı çevreler tarafından Türkiye'nin yüksek menfaatleri aleyhinde kullanılmak istenmesi halinde, erteleme sürecinin kesilerek infaz sürecine geçilmesi kararlaştırılmıştı. 
     





</TEXT>
</DOC>
