<DOC>
<DOCNO> 121787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun15.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Süddeutsche Zeıtung "Kıbrıslı Türkler müzakereye hazır" 
</HEADLINE>
<TEXT>

     Alman Süddeutsche Zeitung adlı gazete, Ankara ve Washington'un baskılarından dolayı KKTC Cumhurbaşkanı Rauf Denktaş'ın, BM Genel Sekreteri Kofi Annan'ın Kıbrıs barış planını esas itibarıyla müzakere etmeye hazır olduğunu yazdı. 
     Gazetenin haberinde, Annan'ın, AB zirvesi öncesinde, müzakerelere temel oluşturacak bir anlaşma imzalanmasını sağlamak istediği belirtilerek, şöyle denildi 
     ''Bu anlaşmanın, AB'ye 2004 yılında adanın tümünün üye olarak almasını sağlaması düşünülüyor. Meclisin güvenoyunu alan Ankara'daki yeni Türk hükümeti, Kıbrıs ihtilafının çözümü ile Kopenhag'taki AB zirvesinde kendi şansını artırmayı umuyor. Ancak, Türk Silahlı Kuvvetleri, BM planının bazı maddeleri hakkında tereddütlerini dile getirmiş bulunuyor.'' Cumhurbaşkanı Denktaş'ı görüşmelere ikna etmenin ancak yoğun diplomasi girişimiyle mümkün olduğu ifade edilen haberde, ''Annan'ınn Kıbrıs Özel Temsilcisi Alvarez de Soto, Almanya'yı ziyaret eden Türk Dışişleri Bakanı ile görüşmek amacıyla Salı akşamı Berlin'e gelmişti. Adanın Türk kesiminde ise barış ve AB üyeliği için geçtiğimiz yılların en büyük gösterileri düzenlendi'' şeklinde ifadeye yer verildi. 
     





</TEXT>
</DOC>
