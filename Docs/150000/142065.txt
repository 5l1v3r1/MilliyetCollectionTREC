<DOC>
<DOCNO> 142065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur02.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK üyeliğine Prof. Dr. Türkan Saylan atandı 
</HEADLINE>
<TEXT>

     Akın İzmirlioğlu'nun istifası ile boşalan YÖK üyeliğine Prof. Dr. Türkan Saylan atandı. 
     Resmi Gazete'nin bugünkü sayısında yayımlanan atama kararlarına göre, Cumhurbaşkanı Ahmet Necdet Sezer, Bakanlar Kurulu'na tanınan kontenjana ait olan ve Akın İzmirlioğlu'nun istifası ile boşalan YÖK üyeliğine, Bakanlar Kurulu'nca bir aylık süre içinde seçim yapılmaması nedeniyle YÖK Yasası'nın tanıdığı yetki uyarınca Prof. Dr. Türkan Saylan'ı atadı. 
     Sağlık Bakanlığı Bakanlık Müşavirleri Mustafa Okumuş ve Ahmet Erbaş başka bir göreve atanmak üzere bu görevlerinden alındılar. 
     Devlet Demiryolları İşletmesi Genel Müdür Yardımcılığı ve Yönetim Kurulu Üyeliği'ne A. Kemal Ergüleç getirildi. 
     Tarım ve Köyişleri Bakanlığı Müşaviri Yrd. Doç. Dr. Yakup Deliömeroğlu başka bir görev atanmak üzere görevinden alınırken, Bakanlık Müşavirliği'ne Hayrunnas Çimen atandı. Tunceli Tarım İl Müdürlüğü'ne Ankara Tarım İl Müdürü Şenol Yeşil atanırken, Adana İl Tarım Müdürü Fikret Coşkun başka bir göreve atanmak üzere bu görevinden alındı. 
     Çalışma ve Sosyal Güvenlik Bakanlığı Bakanlık Müşavirliği'ne Prof. Dr. Servet Rüştü Karahan, Turizm Bakanlığı Tanıtma Genel Müdür Yardımcılığı'na ise Nihal Alikaya getirildi. 
     





</TEXT>
</DOC>
