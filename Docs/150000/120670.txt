<DOC>
<DOCNO> 120670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/ekonomi/eko01.html </URL>
<DATE> 2002/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
En keskin muhalife Gel, bizi tanı’ daveti 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Türk Sanayici ve İşadamları Derneği TÜSİAD , Türkiye’nin Avrupa Birliği AB üyeliğine kabul edilmesinin büyük hata olacağı, AB’nin sonunu getireceği yönünde demeç veren Avrupa Konvansiyonu Başkanı Valery Giscard d’Estaign’i İstanbul’a davet etti. 
     d’Estaign’i TÜSİAD’ın ocak ayında yapılacak genel kuruluna davet ettiklerini söyleyen TÜSİAD Başkan Yardımcısı Aldo Kaslowski, konuyla ilgili resmi yazışmaları yaptıklarını, kendisinden cevap beklediklerini belirtti. 
     Fransa eski Cumhurbaşkanlarından d’Estaign, kasım ayı başında Türkiye’nin başkenti Ankara’nın dahi Avrupa’da bulunmadığını söylemiş, Türkiye’nin üyeliğinin büyük hata olacağını belirtmişti. 
     Türkiye’yi daha yakından tanıması için İstanbul’a davet edilen d’Estaign’in çirkin beyanlarda bulunduğunu belirten Kaslowski, "Bunlar vizyonu olmayan, tarihe bakılmadan yapılan beyanlar. Ama yine de ona müteşekkiriz. Böyle birşey yapmış olması bizi destekleyenlerin sayısını artırdı. Çünkü reaksiyon oluşturdu. Farklı kültürlere, farklı inançlara karşı olmayanlar d’Estaign’e tavır aldılar. Açıklamaları bu nedenle iyi oldu" dedi. 
     
TÜSİAD uzun süredir AB için temaslar yapıyor. Bu görüşmelerden nasıl bir izlenim edindiniz 
     Belçika, Fransa, İspanya, Danimarka, İtalya gibi pek çok ülkeyi ve o ülkelerin devlet adamlarını ziyaret ettik. Genel anlamda görüşmelerimiz oldukça olumlu ve samimi bir ortamda geçti diyebilirim. Ancak genel bir değerlendirme yapılacak olursa, kuzey ülkeleri güneydeki ülkelerden daha temkinliler. 
     Bekleyelim, görelim’ gibi bir hava, bir yokuşa sürdürme olayı vardı. Ayrıca Evet Kopenhag’da bir şeyler olacak ama fazla bir şey beklemeyin’ dediler. 
     
Avrupa’nın güneyindeki ülkelerin tavrı ne oldu 
     Güney ülkeleri, Türkiye’nin Avrupa Birliği üyeliğine kuzey ülkelerinden daha sıcak bakıyor. Öyleki bize Gelmenize bile gerek yoktu, biz zaten destek veriyoruz’ dediler. Bunun nedeni ise genişleme politikası ile AB’ye katılacak ülkelerin ağırlıklı kuzey ülkelerinden olması olarak yorumlanabilir. Bu nedenle Türkiye’yi Akdeniz havzasında önemli bir partner olarak görüyorlar. Bu ülkelerdeki resmi ziyaretlerimiz daha samimi bir ortamda geçti. 
     
Yeni hükümeti nasıl görüyorlar 
     Bu seçimde Recep Tayyip Erdoğan’ın başarısını da önemli görüyorlar ama onlar için şaşırtıcı olan, seçmenin eski politikacılara vermiş olduğu ceza. Avrupa’da ziyaret ettiğimiz pek çok kişi diyor ki, "Nasıl oldu da, siz bir celsede bütün eski isimleri politika sahnesinden çıkardınız. Demek ki büyük bir ülkesiniz." 
     
Peki siz yeni hükümeti nasıl değerlendiriyorsunuz 
     Bu hükümet, desteklenecek bir hükümettir. Yeter ki bir hata yapmasın. Vergi indireceğim, altyapı yatırımları yapacağım, yol yapacağım demek güzel. Ama biz artık böyle yetinmiyoruz. Yapılacak ama, neyle yapılacağı da söylenmeli. Söyleyince biz de diyeceğiz ki tamam hesap tutuyor. Bunları söylemeden biz alkışlamayacağız. Keşke bunları yapsalar, fonlarını bulsalar. Türkiye’nin daha güçlü, daha rekabetçi bir duruma gelmesi lazım. Asıl olan reel sektör yatırımlarını artırmak ve global finans kuruluşlarının güvenini sağlamak. 
     
İş dünyası bundan önceki hükümet döneminde "Türkiye’nin başbakanı yok" şeklinde açıklamalar yapmıştı. Şimdiki durumu iş dünyası nasıl değerlendiriyor 
     Bundan önceki hükümet döneminde AB’ye, siyasi bazda ağırlık verilemedi. Malum nedenlerden dolayı başbakanımızın eksikliğini hissettik. Bu büyük bir eksiğimizdi..AKP Genel Başkanı Recep Tayyip Erdoğan konusundaki hukuki sorun nasıl çözülecek zaman gösterecektir. Erdoğan’ın başlattığı Avrupa seyahatleri çok memnun edici. Çoktan beri beklediğimiz bir şeydi. Ayrıca bakanların sayısını düşürdüler bu çok güzel bir gelişme ama başbakanların sayısını çoğaltmamaları lazım. 
     
Aralık ayında yapılacak Yüksek İştişarı Konseyi YİK toplantısında özel bir gündeminiz olacak mı 
     YİK toplantısında yeni hükümetin kurulması hasebiyle resmi ziyaretler yapacağız. Bu nedenle Ankara ziyaretimizi uzatabiliriz. 
     
TÜSİAD yönetimi ocaktaki genel kurulda değişecek. Siz yeni yönetimde, yeniden görev almayı düşünüyor musunuz 
     Bu son dönemde özür dilemiştim. Israr edilince kıramadım. Şu anda ne olur ben de bilmiyorum. Ama herhalükarda işlerimiz yoğun ve yeni yatırımlarımız var. Türkiye’nin fırsatlar ülkesi olma ihtimali yakın. Dolayısıyla hepimizin hazırlıklı olması gerek. TÜSİAD yönetiminde olmak çok güzel. Faydalı olduğumu hissettiğim için beni çok mutlu ediyor. 
     
Son ziyaret Schröder’eTÜSİAD, Kopenhag Zirvesi’ne kadar başka hangi ülkeleri ziyaret edecek 
     AB’de kime gittiysek dediler ki, Biz sizi destekleyeceğiz ama siz gidin Fransa ve Almanya’yı ikna edin.’ Bu nedenle Almanya ziyaretini en sona bıraktık. 4 Aralık’ta Schröder ile görüşeceğiz. Ve zirveden önce de Danimarka’da UNICE’nin toplantısına katılacağız. 
     
AB ülkelerinin Kıbrıs konusunda tavırları nedir 
     AB için yaptığımız temaslarda Kıbrıs konusu da önemli bir yer teşkil etti. Bize "Kopenhag’la yüzde 100 bağlantılı değil ama bağlı olarak bakmak lazım. Bağlantılı olmasada bu işi halledin" mesajıyla kopya veriyorlardı. 
     



 EKONOMİ 
















</TEXT>
</DOC>
