<DOC>
<DOCNO> 105146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur04.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Karayalçın "''Bu seçimin sol ekseni yok" 
</HEADLINE>
<TEXT>

     SHP Genel Başkanı Murat Karayalçın, soldaki partilerde sol politikaların yer almadığını ileri sürerek, ''Bu seçimin sol ekseni yok'' dedi. 
     Karayalçın, Ekin Kültür Merkezi'nde toplanan partisinin Ankara 1. Olağan Kongresi'nin açılışında yaptığı konuşmada, seçim takvimi uyarınca bugün önseçimlerin yapılacağını belirtti. 
     Partilerin çok az merkezde ön seçim yapmasını ve hiçbir partinin Ankara'da ön seçim gerçekleştirmemesini eleştiren Karayalçın, 3 Kasım seçimlerine mevcut yasalarla gidilmesi halinde temsilde adalet sorunlarının yaşanacağını kaydetti. 
     Seçmenlerin yaklaşık yüzde 50'sinin oylarının Meclis'te temsil edilemeyeceğini, buna karşın oyların yüzde 20'sini alacak partinin 300'ün üzerinde milletvekili çıkarabileceğini anlatan Karayalçın, bunun parlamentonun meşruiyetinin tartışılmasına neden olacağını söyledi. 
     Solda olduğunu ifade eden partilerin solcu olduklarını söylemekten kaçındığını ve bu partilerde sol politikaların yer almadığını savunan Karayalçın, ''Bu seçimin sol ekseni yok'' diye konuştu. 
     Karayalçın, gazetecilerin, ''YTP ile SHP arasındaki ittifak girişimi'' konusundaki sorularını yanıtlarken, geçen hafta YTP Genel Başkanı İsmail Cem ile görüşerek 4 öneri sunduğunu belirtti. Önerilerinin, seçimde öncelikle sol eksenin inşa edilmesi, ittifakta ÖDP ve HADEP'in de yer alması, güçlü bir hükümet programı sunulması, başbakan adayının kamuoyuna açıklanması konularını içerdiğini bildiren Karayalçın, ''Bizim önerilerimiz bunlardı. Ama YTP ile henüz bu noktada değiliz'' dedi. 
     YTP'nin sadece SHP ile ittifak yapmak istediği, diğer partileri istemediği ifade edilerek, bu durumda görüşmelerin devam edip etmeyeceğinin sorulması üzerine Karayalçın, ''Bizim ortaya koyduğumuz öneriler, bu birlikteliğin başarılı olması için tanımlanmış düşüncelerdi. Burada değişiklikler olabilir, bunlar konuşulabilir'' diye konuştu. 
     





</TEXT>
</DOC>
