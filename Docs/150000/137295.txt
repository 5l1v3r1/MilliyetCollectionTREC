<DOC>
<DOCNO> 137295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko13.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun reel geliri her geçen gün düşüyor... 
</HEADLINE>
<TEXT>

     Memur, 1 kilogram et satın alabilmek için 2 saat 36 dakika, bir çift ayakkabı için ise 26 saat 32 dakika çalışıyor. 
     Türkiye Kamu Çalışanları Sendikaları Konfederasyonu Türkiye Kamu-Sen tarafından yapılan araştırmaya göre, 1963 yılında ortalama 776 lira maaşla çalışan bir memur 1 kilogram dana eti satın alabilmek için 1 saat 48 dakika çalışırken, Şubat 2003'de ise 424 milyon lira maaşı olan bir memurun aynı miktarda et satın alabilmek için 2 saat 36 dakika çalışması gerekiyor. 
     Araştırmaya göre, 1963 yılında memur 44 dakika çalışarak 1 kilogram kurufasulye alırken, Şubat 2003'te 1 kilogram kurufasulye için 1 saat 10 dakika çalışıyor. 1963 yılında 1 saat 9 dakika çalışarak 1 kilogram zeytin satın alabilen memur, bugün aynı miktarda zeytin için 1 saat 40 dakika çalışıyor. Aynı memur, 1963 yılında 1 saat 42 dakika çalışarak 1 günlük ev kirasını ödeyebilirken, bugün aynı tutar için 2 saat 11 dakika çalışmak zorunda. 
     Türkiye Kamu-Sen'in araştırmasına göre, 424 milyon lira maaş alan bir memurun bugün 1 çift ayakkabı satın alabilmesi için 26 saat 32 dakika, bir takım elbise için ise 75 saat 12 dakika emek harcaması gerekiyor. Memur, bugün bir tiyatro bileti için 1 saat 45 dakika, her gün 1 gazete alabilmek için de ayda 2 saat 36 dakika ve 1 kitap için 4 saat çalışmak zorunda. 
     Araştırmada, 4 kişilik bir ailenin yoksulluk sınırının 1 milyar 377 milyon liraya ulaştığı vurgulanarak, bir memurun bugünkü aldığı maaşla bu sınırı yakalayabilmesi için ''Cumartesi ve Pazar günleri de dahil günde 16 saat'' çalışması gerektiği bildirildi. 
     





</TEXT>
</DOC>
