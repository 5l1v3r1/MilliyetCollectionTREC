<DOC>
<DOCNO> 141396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/guncel/gun99.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
kısa kısa.. 
</HEADLINE>
<TEXT>

Güneydoğu’da hareketlilik arttı      Tezkerenin Meclis’te kabul edilmemesinin ardından 2 - 3 günlük bir durgunluk yaşayan Güneydoğu, ikinci tezkere beklentisiyle adeta savaş merkezi oldu. Batman ve Diyarbakır hava üslerinde ABD ve Hollandalı askerlerin modernizasyon çalışmaları devam ederken, Hollandalılar Patriot hava savunma sistemlerini hazır hale getirdi. Önceki sabah 31 araçlık konvoyla İskenderun’dan yola çıkan ABD’liler de Mardin Kızıltepe Organize Sanayi Bölgesi’ne yerleşti. 
     
Liman müdürü açığa alındı...      Mersin Liman İşletmesi Operasyon Müdürü Bekir Küçükşahin, özel izinle limana giren, ancak yükünü boşaltmasına izin verilmeyen Bahama bandıralı "Cec Merıdıan" adlı gemideki ABD askeri malzemesi için limanda boş saha açtırarak "pazarlık gücünü azalttığı" iddiasıyla görevden alındı. 25 yıllık kamu görevlisi Küçükşahin hakkında soruşturma da açıldı. Küçükşahin devlet memuru olduğu gerekçesiyle konuyla ilgili konuşmaktan kaçındı. 
     
Tezkere için CIA kuryeleri devrede      Washington Post gazetesi yazarı Al Kamen, TBMM’nin tezkereyi reddetmesini, Colin Powell’ın yeterince çalışmamasına bağladı. Eski ABD Dışişleri Bakanı James Baker’ı örnek gösteren yazar, Körfez Savaşı öncesinde, Baker’ın Türkiye’yi defalarca ziyaret ettiğini vurguladı. Al Kamen, "Türkiye’yi nasıl hazırlamalı" başlıklı yazısında, "Şimdi CIA’nın özel kuryeleri, ikinci oylamada gereken 3 oyu kazandıramazsa büyük bir kuzey cephesi olmayacak" dedi. 
     
Uzaktan seyretmek mümkün değil ki’      Başbakan Gül, yaşanan gelişmelere Türkiye’nin duyarsız kalamayacağını belirterek "Türkiye’nin gözünü kapatıp Ne olacaksa olsun, ben uzaktan seyredeyim’ demesi mümkün değil" dedi. Gül, Siirt’teki konuşmasında, "Bütün arzular, ümitler, bu krizin savaşsız bir şekilde bitmesi yönündedir" diyerek şöyle devam etti "Hükümet Irak meselesiyle uğraşırken, diğer meselelerin aksadığı sanılıyor. Oysa bütün bakan arkadaşlarımız görevlerini en iyi şekilde yapıyor. Gündemi Irak meselesi gölgelediği için yapılanlar ekranlara gelmiyor. İnşallah bu kriz biter bitmez, neler yapıldığını herkes görecek." 
     
Çift plaka 18 milyon      Emniyet Genel Müdürlüğü sözcüsü Feyzullah Arslan, trafik tescil işlemleri yaptıran vatandaşların bir çift plaka için 18 milyon lira ödeyeceğini açıkladı. 
     Arslan, motorlu taşıt ve lastik tekerlekli traktör plakasının çift 18 milyon, motorlu bisiklet ve motosiklet plakasının tekli 9 milyon lira olduğunu belirtti. 
     
Tren minibüsü biçti 5 ölü      Adana’da halı saha maçına giden gençleri taşıyan minibüs, hemzemin geçitte yolcu treninin altında kaldı. Trenin yaklaşık 20 metre sürüklediği minibüsteki 5 kişi öldü, 11 kişi de yaralandı. 
     Mersin-İslahiye seferini yapan makinistler Sinan Gülşen ve Sedat Güngördü yönetimindeki yolcu treni, Yüreğir ilçesine bağlı Kürkçüler beldesinde kontrolsüz hemzemin geçitte Ali Coşkun’un 37 kullandığı servis minibüsüne çarptı. Mobilya mağazasında çalışanları mesai bitimi halı saha maçına götüren minibüs, trenin altında 20 metre sürüklenip demir yığınına döndü. 
     Kazada Selim Baştaş 35 , Aziz Obaz 30 , Nasıf Mehmet Karatop, Mustafa Kızılkan 34 ve Fevzi Tandoğan 30 yaşamını yitirdi 11 kişi de yaralandı. 
     Minibüsteki yolcuların işten dönüp malzemelerini alarak maça gitmek üzere aynı servisle beldeden ayrıldığını belirten Kürkçüler Belediye Başkanı Ömer Seyfettin Turhan, hemzemin geçitte önlem alınmamasını eleştirerek, "Bu TCDD’nin, devletin hatasıdır. Bu gençleri ne yapsalar geri getiremezler Yazıklar olsun. Yıllardır buraya kontrollü bir hemzemin geçit yapmadılar" dedi. 
     
Özel okul başvuruları uzatıldı      Özel Okullar Sınavı’na başvuru süresi 17 Mart Pazartesi akşamına kadar uzatıldı. Kararın yoğun talep nedeniyle alındığı bildirildi. 1 Haziran’da sınav yapacak bazı liseler şunlar Antalya’da Antalya, Bursa’da İnal Ertekin, Eskişehir’de Atayurt, İçel’de Çağ ve Tarsus Amerikan, İstanbul’da Alman, Amerikan Robert, Anabilim, Ar - El, Atacan, Bahçeşehir, Bilgi, BJK, Doğan, Doğuş, Eyüboğlu, FMV Işık, Gökdil, İtalyan, Koç Özel, Kültür, MEF, Mimar Sinan, Notre Dame De Sion, Fransız, St. Benoit, St. Georg, St. Joseph, St. Michel, St. Pulcherie, Üsküdar Amerikan, İzmir’de İzmir Amerikan, St. Joseph Fransız, İzmir Özel Tevfik Fikret ve Şanlıurfa’da Fırat Lisesi. 
     



 GÜNCEL 
















</TEXT>
</DOC>
