<DOC>
<DOCNO> 135326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur25.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet savaşa, AK Parti kurucusu Bağdat'a 
</HEADLINE>
<TEXT>

     AK Parti Kurucular Kurulu Üyesi Fatma Ünsal Bostan, Türkiye'ye gelen ''canlı kalkan'' grubu ile birlikte yarın Bağdat'a gidecek. 
     İtalya'dan araçlarıyla İstanbul'a gelen İtalyan, İspanyol, Kanadalı ve İsveçli 12 kişiden oluşan ''canlı kalkan'' grubu, yarın Türkiye'den kendisine katılacak gönüllülerle birlikte Ankara'dan Bağdat'a hareket edecek. Gruba Ankara'da katılacak olan Bostan, Irak'ta 2 hafta kalmayı planladığını söyledi. 
     Grupta kendisinden başka Türk vatandaşlarının da bulunacağını belirten Bostan, savaşa karşı tepkisini dile getirmek amacıyla ''canlı kalkan'' olduğunu ifade etti. 
     Bağdat'ta ilk olarak Türk Büyükelçiliği'ni ziyaret edeceğini anlatan Bostan, henüz kesin olmamakla beraber Iraklı kadınlar ve çeşitli sivil toplum örgütleriyle biraraya gelebileceğini belirtti. 
     Irak yönetiminin ''canlı kalkan'' grubuna yer gösterilmesine karşı kendilerinin ''turistik bir gezi için'' gitmediklerini anlatan Bostan, burada okul ve hastanelerde kalacaklarını, halkın içinde bulunduğu durumu bizzat yaşayacaklarını kaydetti. 
     Bostan, AK Parti yönetiminden tepki almadığını vurgulayarak, ''Partimden kurumsal bir tepki gelmedi'' dedi. 
     





</TEXT>
</DOC>
