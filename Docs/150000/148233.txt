<DOC>
<DOCNO> 148233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/siyaset/siy08.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MEB’de eş-dost’ kadrolaşması 
</HEADLINE>
<TEXT>

Milli Eğitim Bakanı Çelik, yakın arkadaşı Şaban Şimşek ile hakkında soruşturma açıldığı iddia edilen Salih Çelik’i müsteşar yardımcılıklarına getirdi. Çelik, DYP’li Bedük’ün kardeşini de Talim ve Terbiye Kurulu üyesi yaptı... 
     BAHAR ATAKAN Ankara 

     Van Yüzüncü Yıl Üniversitesi’nden yakın arkadaşı Şaban Şimşek’i müsteşar yardımcılığına getiren Milli Eğitim Bakanı Hüseyin Çelik, tartışmalı bir atamaya daha imza attı. Soruşturma geçirdiği iddia edilen bakanlık müşaviri Salih Çelik’i müsteşar yardımcılığına getiren Çelik, eski DYP’li Saffet Arıkan Bedük’ü de unutmadı. Çelik, Bedük’ün kardeşi Ahmet Bedük’ü Talim ve Terbiye Kurulu üyesi olarak görevlendirdi. 
     
     Çelik talimat verdi 
     Çelik, devleti 1.5 trilyon lira zarara uğrattığı öne sürülen müsteşar yardımcısı Remzi Sezgin ile İbrahim Barbaros’tan istifasını aldı. Sezgin ve Barbaros’un bakanlık müşavirliğine kaydırılması için talimat veren Çelik, bu kadrolara arkadaşlarını getirdi. Sezgin’in yerine Şaban Şimşek’i, Barbaros’un yerine de Çelik’i getiren Milli Eğitim Bakanı, böylece yeni kadrolaşmalara imza attı. 
     Çelik, DYP’den aday olan arkadaşı Salih Çelik’e Dünya Bankası ile yürütülen tüm ihale işlerini emanet etti. MEB’de daha önce Projeler Koordinasyon Kurulu Başkanlığı yapan Salih Çelik’in, Dünya Bankası çalışmalarında bulunmasına karşın şaibeli işlere imza attığı ve bu nedenle soruşturma geçirdiği iddia edildi. 
     DPT Uzmanı Nurettin Konak APK Başkanlığı’na, APK uzmanlarından Mehmet Can Özel Eğitim, Rehberlik ve Danışma Hizmetleri Genel Müdür Yardımcılığı’na, Çıraklık ve Yaygın Eğitim Genel Müdür Yardımcısı Ahmet Bayraktar Personel Genel Müdürlüğü’ne getirildi. 
     


SİYASET 





















</TEXT>
</DOC>
