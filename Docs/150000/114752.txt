<DOC>
<DOCNO> 114752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/guncel/gun03.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin İnan’a verdiği sözü tuttu ama... 
</HEADLINE>
<TEXT>

Deniz Gezmiş’lerle birlikte idam istemiyle yargılanan Atilla Keskin, 25 yıl aradan sonra Türkiye’de... 
     SEMRA KARDEŞOĞLU İstanbul 

     Orta Doğu Teknik Üniversitesi öğrencisi olduğu yıllarda Deniz Gezmiş’in liderliğindeki Türkiye Halk Kurtuluş Ordusu’na THKO katılan ve idamla yargılanan Atilla Keskin, Türkiye’den ayrıldıktan tam 25 yıl sonra geri dönebildi. Vatandaşlıktan çıkarılan Keskin, 30 yaşında geride bıraktığı ülkesine yazar olarak döndü. Keskin’in şimdi ilk arzusu ise idam edilen arkadaşları Deniz Gezmiş, Yusuf Aslan ve Hüseyin İnan’ın mezarlarını ziyaret etmek. 
     Giderken 30’una yeni adım atmıştı. 1971’de THKO üyesi olduğu için tutuklanmış ve Deniz Gezmiş’le birlikte yargılanmıştı. Dava sonunda idam cezası alan 18 kişiden biriydi. Gezmiş, Aslan ve İnan dışındaki 15 kişinin idam kararı bozuldu ve ağır hapse mahk m oldular. Davada 4 numaralı sanık olan Keskin, bu kararlara idam sehpasından döndü. 
     
     Dede İnan doğdu 
     1977’de cezaevinden çıktıktan sonra Almanya’ya gitti. 1982’de vatandaşlıktan çıkarılan Keskin, Alman vatandaşı oldu. Ancak Türkiye’de olmasa da davalar onu takip etti. Evlendi, çocukları oldu. Keskin, "Dede" olarak tanınan Hüseyin İnan’a idam edilmeden önce bir söz vermişti. Eğer günün birinde evlenir ve bir oğlu olursa onun ismini verecekti. 1980’de ilk oğlu dünyaya geldi. İnan’a verdiği sözü tam 8 yıl sonra yerine getirdi. Ona "Dede İnan" ismini verdi. 
     Ne var ki daha 20’li yaşlarının başında idam edilen İnan gibi, Dede İnan da erkenden yaşama veda etti. Dede İnan 12 yaşındayken kaza geçirip öldü. Keskin acısını unutabilmek için bir yıl sonra yeniden baba oldu. Bu oğluna yine İnan ismini verdi ama kaderi değişsin diye bu kez ardına Can ismini ekleyerek. 
     Keskin hakkında yeni davalar açıldı ve o yıllardır bilgisayar kayıtlarında "aranıyor" gözüktüğü için ülkesine dönemedi. Keskin, sonrasını şöyle anlatıyor "Burdaki avukatların araştırmasına rağmen aranıyor gözüken dosya bir türlü bulunumadı. Sonunda ülkemin hasretine dayanamadım. Havaalanında gözaltına alındım, savcılığa çıktım. Yine arandığım dosya yok ve bu dosya bulunmazsa ben bu kez 25 yıldır gelemediğim ülkemden şimdi çocuklarımın yanına dönemeyeceğim." 
     
     Kitaplarını imzalayacak 
     Keskin, Almanya’da yazdığı kitaplarını TÜYAP’ta imzalayacak. Keskin, en kısa sürede cenaze törenlerine katılamadığı anne, baba ve ağabeyinin ardından Gezmiş, İnan ve Aslan’ın mezarlarını ziyaret edecek. 
     



 GÜNCEL 



















</TEXT>
</DOC>
