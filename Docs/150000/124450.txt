<DOC>
<DOCNO> 124450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo15.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da kongreye doğru... 
</HEADLINE>
<TEXT>

     Türkiye Seyahat Acentaları Birliği TÜRSAB Güney Marmara Bölge Başkanı Hasan Erdem, Bursaspor'un yarın yapılacak olağanüstü genel kurulunda başkanlığa aday olduğunu açıkladı. 
     Hasan Erdem, yaptığı açıklamada, yeşil-beyazlı takımı yeniden eski günlerine kavuşturmak için hazırladıkları güçlü bir yönetimle göreve talip olduklarını söyledi. 
     Bugün yapacakları son toplantıyla listeyi hazırlayacaklarını ifade eden Erdem, AK Parti Bursa Milletvekili Şerif Birinç, MÜSİAD Bursa Şubesi Başkanı Ahmet Özkul, işadamı Hanefi Tekin, eski Nilüfer Belediye Başkanı Faruk Baykal ve Ali Cakalıoğlu'nun listesinde yer alacağını, İçişleri Bakanı Abdülkadir Aksu'nun oğlu Murat Aksu'nun da listesinde olmamasına karşın kendilerine destek vereceğini söyledi. 
     Galatasaray'ın Bursalı başkanı Özhan Canaydın ile iyi ilişkiler içinde olacaklarını da kaydeden Erdem, seçilmeleri durumunda Baliç'i yeniden Bursaspor'a getireceklerini öne sürdü. 
     Erdoğan Bilenser başkanlığındaki mevcut yönetimi başarısızlıkla suçlayan Erdem, ''29 dev adama biz de umut bağladık. Ancak Bursa halkının beklediğini veremediler. Takım ileriye gideceğine geriledi. Bunun önüne geçmek için varız'' diye konuştu. 
     





</TEXT>
</DOC>
