<DOC>
<DOCNO> 122184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/dunya/adun.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan Mehmetçikler 
</HEADLINE>
<TEXT>

Türk subayları tarafından eğitilen Afgan Milli Muhafız Birliği yemin ederek göreve başladı. Görkemli törende göz dolduran Milli Muhafızlar, Devlet Başkanı Karzai’yi koruyacak 
     DIŞ HABERLER SERVİSİ 

     Afganistan’da Taliban yönetimi sırasında halk önünde idamların gerçekleştirildiği Kabil Olimpiyat Stadyumu, hem Afganistan hem de Türkiye için anlamlı bir törene sahne oldu. 
     Afganistan’daki Uluslararası Güvenlik Destek Gücü ISAF bünyesinde görevli Türk subaylarının eğittiği 1. Milli Muhafız Birliği, dün Kabil Stadyumu’nda düzenlenen görkemli törenin ardından göreve başladı. Türk askeri tarafından bir Mehmetçik gibi eğitilen Milli Muhafız Birliği bünyesinde görev yapan Afgan askerler, ülkenin geleceği için çok zorlu bir görev üstlenerek, güvenliği için büyük endişe duyulan Devlet Başkanı Hamit Karzai’nin ikamet ettiği Başkanlık Sarayı’nı koruyacak. 
     Başkent Kabil’de eğitilen 346 er ile 36 subay ve astsubaydan oluşan muhafız birliğinin göreve başlaması dolayısıyla düzenlenen törene ISAF Komutanı Tümgeneral Hilmi Akın Zorlu, Afganistan Genelkurmay Başkanı Asif Dilaver, İçişleri Bakanı Taci Muhammed Vardak, Kültür Bakanı Rahim Mahdum ve Türkiye’nin Kabil Büyükelçisi Müfit Özdeş ile çok sayıda askeri yetkili katıldı. 
     Tümgeneral Zorlu, törende yaptığı konuşmada, birliğin Afganistan’ın geleceği ve Afgan halkı için büyük önem taşıdığını belirterek, eğitilen birliğe hitaben "Hiç korkmadan ve tereddüt etmeden Afgan halkını ve ülkeyi savunacaksız" diye seslendi. 
     
     
     



 DÜNYA 











</TEXT>
</DOC>
