<DOC>
<DOCNO> 108499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/soneko24.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın tarım işçisinin hayali evhanımı olmak... 
</HEADLINE>
<TEXT>

     Uzmanlar, gezici ve geçiçi olarak çalışan kadın tarım işçilerinin, erken yaşta evlenerek tarım işçisi olmaktan kurtulmayı hedefledikleri, ancak bunda da başarılı olamadıklarını belirtiyorlar. 
     Atatürk Üniversitesi Ziraat Fakültesi ve Türkiye Tarım Ekonomisi Derneği tarafından düzenlenen 5. Tarım Ekonomisi Kongresi'nde, ''Gezici ve Geçiçi Olarak Çalışan Kadın Tarım İşçilerinin Çalışma, Yaşama Koşulları ve Sorunları'' konulu bildiride, tarım sektöründeki kadının sorunları anlatıldı. 
     Prof. Dr. Nurettin Yıldırak, Doç. Dr. Bülent Gülçubuk, Yrd. Doç. Dr. Sema Gün, Doç. Dr. Emine Olhan ile Araştırma Görevlisi Mehmet Kılıç tarafından yapılan araştırmayı sunan Yrd. Doç. Gün, tarım işçilerinin, büyük bölümünü mevsimlik tarım işçilerinin oluşturduğunu söyledi. 
     Toplam 9 ilde 1236 kadın tarım işçi ile yapılan araştırmada, genellikle geçiçi işçilerin GAP Bölgesi'nden diğer illere çalışmak için gittikleri, en fazla tarım işçisinin ise yüzde 40.5 ile Şanlıurfa'dan diğer illere gittiği belirlendi. 
     Bunlar arasında yeralan kadın tarım işçilerinin yüzde 56'sının okur-yazar olmadığını, yüzde 12'sinin okur-yazar, yüzde 27'sinin ilkokul mezunu olduğunu, yüzde 0.5'inin ise lise mezunu olduğunu vurgulayan Gün, kadın tarım işçilerinin yüzde 41.5'ninin 20 yaş altında, yüzde 21.9'nun 21- 30 yaş arasında, yüzde 18.8'nin 31-40 yaş arasında, geri kalan bölümünün ise 41 yaş üstünde olduğunu kaydetti. 
     Kadın işçilerinin yüzde 24'nün 15 ve altı, yüzde 38'nin 16-18, yüzde 21'nin ise 19-21 yaş arasında evlendiklerini kaydeden Gün, tarım işçisi kadınlarının ortalama çocuk sayısının 6.7 olduğunu, yüzde 21'nin ise 9 ve daha fazla çocuğa sahip olduğuna dikkati çekti. 
     Kadınların geçici ve gezici tarım işçisi olarak çalışmalarının en önemli faktörünün topraksızlık olduğuna işaret eden Gün, yüzde 41'nin mecburiyetten, yüzde 24'nün geçim koşullarının zorluğundan, yüzde 21'nin işsizlik, yüzde 11'nin aile ekonomisine katkı sağlamak için çalıştıklarını, yüzde 3'nün ise merak ve zevkten dolayı bu işi yaptıklarını söyledi. 
     Emeğinin karşılığını alamadığına inanan kadın tarım işçisinin, yaptığı işten memnun olmadığını anlatan Gün, araştırmayla ilgili şu değerlendirmeyi yaptı 
     ''Kadın tarım işçilerinin büyük bir ev hanımı olmak istiyor. Bir daha dünyaya gelseler kesinlikle tarım işçisiyle evlenmeyeceklerini ifade ediyorlar. Tarım işçiliğinden kurtulmak için erken yaşta evleniyorlar fakat bu işten kurutulamıyorlar. Tarım işçisi kadının hastalanmaya da pek hakkı yok Özlemleri genellikle maddiyatla ilgili. Onlar ekonomik rahatlık istiyorlar.'' 
     





</TEXT>
</DOC>
