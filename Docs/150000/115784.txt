<DOC>
<DOCNO> 115784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko09.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül'de 1.1 katrilyon liralık yatırım teşviği 
</HEADLINE>
<TEXT>

     Hazine Müsteşarlığı, Eylül'de 1 katrilyon 96.4 trilyon liralık yatırım öngören 278 yatırım teşvik belgesi düzenledi. 
     Hazine Müsteşarlığı'nın verilerine göre, Eylül'de düzenlenen yatırım teşvik belgelerinin, 726.5 trilyon liralık yatırım öngören 194'ü imalat, 307 trilyon 59 milyar liralık yatırım öngören 68'i hizmetler sektöründe bulunuyor. Eylül'de, tarım sektöründe 33.7 trilyon liralık yatırım öngören 6, madencilik sektöründe 11.4 trilyon liralık yatırım öngören 6 yatırım teşvik belgesi verildi. 
     Yatırım teşvik belgeleri kapsamında 38.2 milyon dolarlık döviz kullanımı öngörülüyor. Söz konusu yatırımların tamamlanması halinde toplam istihdam 13 bin 261 olacak. 
     Eylül'de yatırım teşvik belgesi düzenlenen 1.1 katrilyon liralık yatırımın 483.2 trilyon liralık bölümünü komple yeni yatırımlar oluşturuyor. Bu yeni yatırımların tamamlanması halinde, 7 bin 980 kişilik yeni istihdam sağlanacak. Eylül'de verilen yatırım teşvik belgelerinde, 373.2 trilyon liralık tevsi, 99 trilyon liralık modernizasyon yatırımı öngörüldü. 
     Yatırım teşvik belgesi düzenlenen yatırımların yarıdan fazlası, 583.6 trilyon lirası Marmara, 246.6 trilyon lirası Ege, 101.3 trilyon lirası da İç Anadolu bölgelerine yönelik oldu. 
     Geçen ay, kalkınmada öncelikli yörelerde KÖY 71.1 trilyon liralık yatırım öngören 34 teşvik belgesi düzenlendi. 
     
     VESTEL'DEN 69.5 TRİLYON LİRALIK TEVSİ YATIRIMI 
     Hazine Müsteşarlığı verilerine göre, Eylül'de yatırım teşvik belgesi düzenlenen en yüksek yatırım, Vestel'in 69.5 trilyon liralık tevsi yatırımı oldu. 
     Vestel Beyaz Eşya San. ve Tic. A.Ş, yılda 300 bin adet üretim kapasiteli buzdolabı fabrikasının kapasitesini 300 bin adet daha artırmak için 69.5 trilyon liralık yatırım yapacak. Teşvik belgesi düzenlenen söz konusu yatırım için 25 milyon dolar döviz kullanılacak ve toplam istihdam 330 kişi olacak. 
     Eylül'de, Abant İzzet Baysal Üniversitesi'nin kuracağı TIP Fakültesi Hastanesi için 34.8 trilyon liralık, Göktrans Turizm ve Ticaret A.Ş'nin İstanbul'daki 5 yıldızlı otel modernizasyonu yatırımı için 31.6 trilyon liralık, Ebitek Eğitim Bilim ve İletişim A.Ş'nin okul yatırımı için 28.6 trilyon liralık yatırım teşvik belgesi düzenlendi. 
     B-Plas Bursa Plas. İnş.ve Tur. San ve Tic. A.Ş, Bursa'daki oto parçaları üretimi fabrikasındaki 28.4 trilyon liralık tevsi yatırımı için yatırım teşvik belgesi aldı. Side Turizm San. ve Tic. A.Ş'nin Ankara'da kuracağı 373 yataklı 5 yıldızlı otel için 28.5 trilyon liralık, Büyükhanlı Kardeler İnş. Tur. ve Tic. A.Ş'nin İstanbul'da kuracağı 5 yıldızlı otel için de 20 trilyon liralık yatırım teşvik belgesi düzenlendi. 
     Eylül'de teşvik belgesi düzenlenen yüksek tutarlı yatırımlar arasında, Boyteks Tekstil'in Kayseri'deki 21.3 trilyon liralık tevsi yatırımı, Toprak Boya-Apre Tekstil Sanayii'nin Aydın'daki 24.1 trilyon liralık tevsi yatırımı, Şen Piliç Gıda San. A.Ş'nin Sakarya'da kuracağı yıllık 12.6 milyon adet kapasiteli, 18 trilyon 645 milyar liralık piliç kesim tesisi, Della Gıda Sanayii'nin Sakarya'daki 14.7 trilyon liralık kola ve meşrubat tesisi tevsi yatırımı, Savcan Tekstil Sanayii'nin Bursa'Daki 16 trilyon 50 milyar liralık tevsi yatırımı bulunuyor. 
     Viking Kağıt ve Selüloz A.Ş de İzmir Aliağa'daki fabrikasında 18 trilyon liralık tevsi yatırım için teşvik belgesi aldı. 
     





</TEXT>
</DOC>
