<DOC>
<DOCNO> 146066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/astro/index.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruhun DNA’sı 
</HEADLINE>
<TEXT>

Astrolojik haritamız evrenin bizle paylaştığı DNA’sı, bir başka ifadeyle hayatımızda ortaya çıkan deneyimlerin bir kodu, şifresi olarak görülebilir 
     DNA’mız yani genetik kodlarımız yaşam boyunca bedensel gelişimimizi, hangi hastalıklara yakalanabileceğimizi, tüm maddi, fiziki biçimimizi saklar. Dört temel nükleik asitten oluşan bu spiral yapı içinde sanki her şey özetlenmiştir. Peki kozmik bir DNA neden olmasın 
     Çoğumuz astrolojik haritaları sadece psikolojik düzeyde ele alırız. Halbuki astrolojik haritamız ruhumuzun yol haritası, sanki bir DNA’sı gibidir. Bu anlamda ruh kuşkusuz, Alaaddin’in lambasındaki cin değil, bize yaşam veren enerjidir. Beden ve ruh bir bütündür. Yaşam sonlanınca, can yani yaşam veren enerji bedeni bırakmış olur. Eğer bu gözle bakarsak aslında astrolojinin kozmik bir bilgi olduğunu da görebiliriz. 
     
Analitik psikoloji ile astrolojiye açılan pencere      20’nci yüzyılda İsviçreli Carl Jung’un analitik psikoloji ekolü altında insan ruh dünyasını açıklamasında da bütünlük duygusu ve kendi kimliğini gerçekleştirme arzusu vardır. Jung ayrıca tüm insanlığın paylaştığı psikolojik imgelerden, arketiplerden söz etmiştir. Örneğin annelik etmek, dinsel yönelimler, şiddet tüm insanlığın paylaştığı ruhsal örneklerdir. Jung arketip sözü ile bu ortak, öz, temel fenomenleri mitolojik hikayelerle açıklamıştır ve astrolojiye yeni bir pencere açmıştır. Zira insan bütünlüğe ulaşmaya ve kendini tamamlamaya çalışır. Tıpkı astrolojik haritalarımızın bir bütünü oluşturması gibi. 
     Astrolojik haritamız evrenin bizimle paylaştığı DNA’sı, başka bir deyişle hayatımızda ortaya çıkan deneyimlerin bir kodu, şifresi olarak görülebilir. Astrolojik haritalarımızda davranışlarımızı, eğilimlerimizi ve sonuçta yaşamımızı tanımlayan gezegenler yani enerjiler, bu enerjilerin ifade bulduğu burçlar ve evler yer almaktadır. 
     1960’lı yıllarda Fransız araştırmacı Michel Gauquelin’in astroloji alanında yaptığı istatistiksel araştırmalarından biri de astroloji ve genetik üzerinedir. Gauquelin doğum anında gezegenlerin konumları ile anne ve babanın astrolojik haritaları üzerindeki benzerlikleri üzerinde durmuştur. Örneğin astrolojik haritanızda Balık burcu güçlü konumdaysa, bu burçta pek çok gezegen varsa, benzer bir tema anne-baba ya da dedenizin haritasında da beklenebilir. Bu çok doğal çünkü sadece fiziksel karakteristikler değil, huylar, yetenekler, tepkiler de kuşaklar boyunca aktarılmaktadır. 
     
Evren canlı ve kendi aklı olan bir bütündür      İngiltere’deki Southampton Üniversitesi’nde Astronomi Profesörü olan Dr. Percy Seymour da durumun kendi teorisi içinde dünya üzerinde oluşan manyetik rüzgarlarla ilgili olabileceğini öne sürmüştür. Astrofizikçi Prof. Seymour’a göre kozmos yani evren canlı ve aklı olan bir bütündür ve hayatta hiçbir şey birbirinden bağımsız ve rastgele değildir. Bu teoride Dünya’ya Güneş’ten gelen doğal radyasyonun anne karnında gelişmekte olan bebeğin üzerinde etkili olabileceği savı vardır. Benzer biçimde Gauquelin’in meslekler üzerine yaptığı bir incelemede de belirli gezegenlerin haritamızdaki konumlarının mesleklerle olan ilişkisi istatistiksel olan sınanmıştır. Bu çalışmada, Mars’ın sporcular, Satürn’ün politikacılar, Ay’ın yazar ve şairler ile bağlantılı olduğu görülmektedir. Yaklaşımlar farklı açılardan ama astroloji bize insanın evrenle olan birlikteliğini açıklamaktadır. 
     Astroloji bize ruhumuzun şifresini sunar. Bu alanda pek çok yenilik görmeye hazırlanalım. Mutlu bir hafta sonu dileğiyle. 
     
     


            Faks 287 74 37 
      




</TEXT>
</DOC>
