<DOC>
<DOCNO> 140747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun11.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye, Irak'tan sonra sıranın kendisine gelmesinden korkuyor 
</HEADLINE>
<TEXT>

     Suriye'nin Irak'ta bir savaşa karşı olmasının arkasında, ''sıranın kendisine gelmesi'' korkusunun yattığı ileri sürüldü. 
     Yorumcu ve diplomatlar, Irak'ta rejim değişirse, Suriye'nin ''kendini düşman veya dost olmayan komşularla sarılmış bulacağını'' ve ekonomisi için önemli bir destek sağlayan ucuz Irak petrolü akışının kesileceğini, Irak'ta ABD yanlısı rejim kurulmasından, bölgedeki çok az ülkenin Suriye'den daha fazla zarar göreceğini belirtiyorlar. 
     Suriye'nin eski BM Büyükelçisi Heysem El Killani, ''Irak'ta bir savaştan korktuğumuzu reddetmiyorum. Yönetim katlarında Irak'tan sonra sıranın Suriye'ye geleceği şeklinde bir görüş var'' dedi. 
     Suriye'nin kendini, güneyde İsrail ve Ürdün, kuzeyde Türkiye ve doğuda Irak, bütün sınırlarında ABD'nin müttefikleri tarafından kuşatılmış bulacağını belirten Oxford Üniversitesi Lübnan Araştırmaları Merkezi'nden Nedim Şehadi ise, bu durumda Suriye'nin Ortadoğu denklemindeki rolünü kaybedeceğini söyledi. 
     Yorumcular, nihai hedefi İsrail'in 1967 savaşında işgal ettiği Golan Tepeleri'ni geri almak olan Suriye'nin, bölgede çok az dostu kalması nedeniyle, destek için giderek daha fazla ABD'ye yöneleceğini de kaydediyorlar. 
     Irak'ta rejim değişikliğinin Suriye'nin zaten kötü durumda olan ekonomisi etkileyeceğini belirten Şehadi, ''ortaya çıkacak bir ekonomik krizin, siyasi istikrar üzerinde de etkileri olacağını'' kaydediyor. 
     Bu nedenlerle, Irak'ta savaşı önlemeye çalışan BM Güvenlik Konseyi üyesi Suriye, savaşın önlenemez olması durumunda ise ABD'nin, diğer bölge ülkelerini tehdit edemeyecek kadar Irak'ın yeniden yapılanmasıyla meşgul olacağını umuyor. 
     Suriye'nin elindeki az sayıdaki kozlardan biri ise, ülkeye sığınan muhalif Iraklı gruplarla iyi ilişkisi. 
     Saddam rejiminin devrilmesi durumunda bu grupların, ''gönül borçlarını'' Suriye'nin yeni rejim içinde bazı etkileri olmasını sağlayarak ödeyebilecekleri belirtiliyor. 
     





</TEXT>
</DOC>
