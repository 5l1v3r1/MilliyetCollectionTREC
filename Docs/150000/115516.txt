<DOC>
<DOCNO> 115516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/ekonomi/eko20.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HABER TURU 
</HEADLINE>
<TEXT>

Japon bankalarından batık isyanı      Japonya Başbakanı Junichiro Koizumi’nin baş ekonomi danışmanınca formüle edilen batık kredi sorununun halledilmesi önerisine, ülkenin yedi büyük bankası tepki gösterdi. 
     Asahi gazetesinin haberine göre, Mizuho Bank, UFJ Holdings, Mitsubishi Tokyo Financial Group ve Mitsui Sumitomo Bank dahil, yedi büyük banka ve ekonomi bakanı Heizo Takenaka’nın mali sistemin istikrara kavuşturulmasını hedefleyen önerisinin ekonominin tümünü batırma tehdidi içerdiğine dikkat çekti. 
     Yedi büyük banka, Takenaka’nın, bankaların milyarlarca dolarlık batık kredilerinin temizlenmesi önerisinin gözden geçirilmesini istedi. 
     
En fazla turist Avrupa’dan geliyor      Turizm sektöründe en parlak dönemlerinden birini yaşayan Türkiye’yi, bu yılın dokuz ayında toplam 10 milyon 607 bin 510 yabancı ziyaret ederken, en fazla ziyaretçi Avrupa’dan geldi. 
     DİE’nin hesaplamalarına göre, 6 milyon 405 bin 824 kişinin geldiği Avrupa’nın arkasından Rusya’dan gelenler ikinci sırada. 
     
Dış borç ödemesi 7.6 milyar dolara yaklaştı      Hazine, bu hafta 174.8 milyon dolarlık dış borç ödeyecek. Böylece, Hazine’nin yılın ilk 10 ayındaki toplam dış borç ödemeleri 7 milyar 570.9 milyon dolar düzeyine yükselecek. Hazine’nin verilerine göre, bu haftaki ödemelerin en büyük bölümü çarşamba günü yapılacak. Hazine, çarşamba günü 97.7 milyon dolar, perşembe günü 14.9 milyon dolar, cuma günü ise 62.2 milyon dolarlık dış borç ödeyecek. Bu haftaki ödemenin yapılmasıyla birlikte Hazine’nin ekim ayındaki toplam dış borç ödemeleri 599 milyon dolar düzeyine ulaşacak. 
     Ocakta 406.2 milyon dolar, şubatta 1 milyar dolar, martta 759.7 milyon dolarlık dış borç ödeyen Hazine, nisanda 453.1 milyon dolarlık ödemede bulunmuştu. Mayısta 1.4 milyar dolarla en yüklü ödemeyi gerçekleştiren Hazine, haziranda 1.3 milyar dolar, temmuzda 535.3 milyon dolar, ağustosta 495.1 milyon dolar, eylülde ise 621 milyon dolarlık borç ödemişti. 
     
Oyak Bank Armada’da tatil yok      Ankara’nın en büyük iş ve alışveriş merkezi Armada’nın tek banka şubesi Oyak Bank yılın her günü müşterilerine hizmet verecek. Bankanın ilk alışveriş merkezi uygulaması olan Armada şubesi resmi ve haftasonu tatilleri de dahil olmak üzere yılın her günü açık olacak. Özel bir çalışma programı uygulayacak olan şube, müşterilerine bireysel ve kurumsal bankacılık hizmetlerini kesintisiz sunmayı amaçlıyor. 
     
AnadolubankToprak’ın üç şubesini aldı      İstanbul ve Anadolu’da toplam 45 şubesi bulunan Anadolubank, 18 Ekim 2002 tarihinde yapılan ihale sonucunda Toprakbank’a ait İstanbul Caddebostan, Şanlıurfa ve Antakya şubelerini satın aldı. Bundan böyle toplam 48 şubeyle bankacılık hizmetlerine devam edecek olan Anadolubank, 2003 yılında yeni şubeler ile hizmet ağını genişletmeyi hedefliyor. 
     
İzocam’dan 80 trilyonluk ciro hedefi      Yalıtım sektöründe faaliyet gösteren İzocam yılın ilk dokuz ayında 2.6 trilyon lira k r açıkladı. Ocak - eylül döneminde finansal iş neticelerini ve mali yapıyı açıklayan İzocam, Ocak - Eylül 2002 döneminde net satışlarını 54.2 trilyon liraya çıkarttığını bildirdi. 2002 yılı sonuna kadar 80 trilyon lira ciro hedefleyen firma 13 trilyon liralık da kaynak yaratmayı hedefliyor. 
     
Visa Türkiye satış hacmini artırdı      Visa Türkiye verilerine göre firmanın Türkiye’deki yıllık toplam satış hacmi ocak - haziran döneminde, geçen yıla oranla yüzde 47.5 artarak 18.2 milyar euro’ya ulaştı. Verilere göre yılın ilk altı ayında kredi kartıyla gerçekleştirilen yıllık satış hacmi yüzde 42 artarak 8.3 milyar euro’ya ulaştı. Ocak - Haziran 2002 döneminde Türkiye’de gerçekleştirilen kişisel tüketici harcamalarının yüzde 6’sı Visa kartları aracılığıyla yapıldı. 2002 yılı Ocak - Haziran döneminde toplam 10.3 milyar euro’luk satış hacmi gerçekleştiren Visa Türkiye, böylelikle bugüne kadar herhangi altı aylık bir dönem içinde 10 milyar euro’nun üzerinde satış hacmine ulaşabilen ilk ödeme markası oldu. 
     



 EKONOMİ 















</TEXT>
</DOC>
