<DOC>
<DOCNO> 121547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun04.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz, Ankara'da Irak için destek arayacak 
</HEADLINE>
<TEXT>

     ABD Silahlı Kuvvetleri, ABD Savunma Bakan Yardımcısı Paul Wolfowitz'in gelecek hafta Türkiye'ye yapacağı ziyarette, Irak'a müdahale durumunda Ankara'nın olası askeri ve diğer katkılarının ele alınacağı açıklandı. 
     ABD Silahlı Kuvvetlerinin resmi basın servisi, Wolfowitz'in, gelecek hafta başından 4 Aralık'a kadar, Brüksel'deki NATO merkezi, İngiltere ve Türkiye'yi ziyaret edeceğini duyurdu. 
     Haberde, bu ziyaretin, Amerikalı yetkililerin Irak konusunda çeşitli ülkelere gelecek haftalarda yapacakları gezilerin ilki olduğuna dikkat çekilerek, Irak'ın silahsızlandırılmasında destek aranacağı ve aslında bu meselenin barışçı yollarla çözümünün umulduğu belirtildi. 
     Ancak üst düzeyde bir Amerikalı yetkiliye dayanılarak verilen haberde, ''Irak diktatörü Saddam Hüseyin'in BM kararını ihlal etmesi ihtimaliyle bağlantılı olarak, Wolfowitz ve diğer yetkililerin ziyaretlerinde, Irak'a olası operasyona, hangi ülkelerin askeri ve diğer yönlerden katkıda bulunabileceğinin araştırılması da amaçlanıyor'' denildi. 
     ABD Silahlı Kuvvetlerinin basın servisinin haberinde, Wolfowitz'in gezisinin Türkiye durağında, Irak ve bazı diğer konuların, üst düzeyde Türk yetkilileriyle görüşüleceği belirtildi. 
     Haberde, BM kararı doğrultusunda Irak'ın 8 Aralık'a kadar elindeki kitle imha silahlarının tam ve doğru bir listesini beyan etmek zorunda olduğu hatırlatıldı. 
     ABD Dışişleri Bakan Yardımcısı Marc Grossman da Wolfowitz ile birlikte gelecek hafta Türkiye'yi ziyaret edecek. 
     Grossman'ın da Türkiye gündeminin birinci sırasına yerleşen Avrupa Birliği süreci ve Kıbrıs konularına ağırlık vermesi bekleniyor. 
     





</TEXT>
</DOC>
