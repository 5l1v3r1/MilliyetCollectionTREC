<DOC>
<DOCNO> 122612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/yasam/yas03.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda yağış var 
</HEADLINE>
<TEXT>

Bayram süresince yurdun batı kesimlerinde lodosla birlikte yer yer etkili yağış bekleniyor. Yağışlarla birlikte sıcaklıklarda da azalma olacak 
     ANKARA Milliyet 

     DEVLET Meteoroloji İşleri Genel Müdürlüğü’nden yapılan açıklamaya göre, bugün Marmara’nın batısı, Kıyı Ege ile Batı Akdeniz kıyıları sağanak yağışlı, diğer yerler parçalı ve az bulutlu geçecek. Bayramın ilk günü Marmara’nın batısı, Ege ve Batı Akdeniz yer yer sağanak yağışlı, diğer yerler parçalı bulutlu olacak. Yağışların, kuvvetli lodosla birlikte, kıyı kesimlerde etkili olması bekleniyor. 
     
     Sağanak bekleniyor 
     BAYRAMIN ikinci ve üçüncü günü ise Marmara, Ege, Batı Akdeniz, İç Anadolu’nun batısı ile Batı Karadeniz’in iç kesimleri yağmur ve yer yer sağanak yağışlı, diğer yerler parçalı bulutlu geçecek. Yağışlar lodosla birlikte, Güney Ege ve Batı Akdeniz’de etkili olacak. Yağışlarla birlikte hava sıcaklıkları yurdun kuzeyinden başlayarak azalacak. 
     
Antalya’yı fırtına vurdu      ALİ KÖSE Antalya DHA 

     ANTALYA’DA önceki akşam başlayan şiddetli yağmur ve fırtına, hayatı altüst etti. Saatteki hızı zaman zaman 100 kilometreye ulaşan fırtınada deniz kabardı. Dalga boyu 8 - 10 metreyi bulurken, dalgaların taşıdığı kaya parçaları yüzünden Konyaaltı Sahil Yolu’nun tek şeridi trafiğe kapandı. Birçok araç göle dönen yollarda kaldı. 
     METREKAREYE 12 saat içinde 120 kilogram yağış düşerken, Antalya Limanı’nın balıkçı barınağı olarak kullanılan bölümünde bağlı 22 tekne battı. Kavşaklardaki Altın Portakal Film Festivali’nin simgesi heykeller devrildi. Elektrik tellerinin kopması nedeniyle kentin bir bölümüne 12 saat elektrik verilemedi. 
     



 YAŞAM 



















</TEXT>
</DOC>
