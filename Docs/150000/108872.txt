<DOC>
<DOCNO> 108872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur02.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul servislerinde ''Arabesk'' yasağı... 
</HEADLINE>
<TEXT>

     Okul servislerinde, arabesk müzik yerine gençlerin sevdiği pop müzik şarkıları çalınacak. 
     Ankara İl Milli Eğitim Müdürlüğü, okul servis şoförlerine yönelik hizmetiçi eğitim başlatıyor. 
     Müfettişler, trafik polisleri ve rehber öğretmenlerin katılımıyla gerçekleştirilecek eğitimlerde, trafik kurallarından, araçta çalınacak müziğe kadar servis taşımacılığıyla ilgili her unsur ele alınacak. 
     İl Milli Eğitim Müdür Vekili Onur Kaya, yaptığı açıklamada, eğitimin bu haftasonu başlatılacağını belirterek, rehber öğretmenler, trafik polisleri ve okul müfettişlerinin 2'şer saatlik sürelerde, alanları ile ilgili bilinmesi gerekenleri anlatacaklarını söyledi. 
     Rehber öğretmenlerin desteğinin büyük önem taşıdığını ifade eden Kaya, şoförlerin, ilk ve ortaöğretim çağındaki çocukların dönemsel özelliklerini bilmedikleri için ''hatalı davranışlarda'' bulunabildiklerini kaydetti. 
     ''Çocuklara bağırabiliyor, hareketli özelliklerini anlayamayıp ters davranabiliyorlar'' diyen Kaya, bu tarz davranışların çocukların psikolojisini olumsuz etkilediğini kaydetti. 
     Kaya, eğitimlerde, çocukların dönemsel sorunları, ergenlik çağının özellikleri, gelişim süreçleri hakkında bilgi verileceğini ve şoförlerin araçta konuştukları konulara dikkat etmelerinin isteneceğini kaydetti. 
     
     ARABESK MÜZİĞE SON... 

     Özellikle ortaöğretim çağındaki öğrencilerin ergenlik dönemi nedeniyle bazı duygusal sorunlar yaşadıklarına işaret eden Kaya, ''Derslerden de yorgun çıkıyorlar. Bir de servis şoförü tutup arabesk müzik çalınca, çocukların iyice duygusallaşmasına, yaşama sevincini yitirmesine neden oluyor'' diye konuştu. 
     Araçlarda arabesk müzik çalınmasına müdahale edeceklerini bildiren Kaya, ilköğretim servislerinde çocuk şarkıları, ortaöğretim servislerinde de sevilen pop müzik şarkılarının çalınmasını sağlayacaklarını belirtti. 
     Kaya, ''Sevinç içinde servisten inen, canlı, cıvıl cıvıl öğrenciler olsun istiyoruz'' dedi. 
     
     ''ARAÇLARDA, BİR YETİŞKİN OLACAK'' 

     Servis şoförlerinin trafik kurallarına uymasının, eğitimin devamlılığı açısından büyük önem taşıdığını dile getiren Kaya, ilköğretim ve ortaöğretim çağındaki çocukların, dönemleri itibariyle büyüklerin davranışlarını örnek alma eğiliminde olduklarını söyledi. 
     Trafik ve taşıma kurallarına tam uyulacağını belirten Kaya, servislerde, öğrencilerin camlardan sarkmaması, iniş-binişlerinde sorun yaşanmaması için bir yetişkinin görev yapacağını ifade etti. Kaya, bu kişinin, okul idaresince görevlendirilebileceğini söyledi. 
     Kaya, eğitimlerde Milli Eğitim Bakanlığı, İçişleri Bakanlığı ve Ankara Valiliği'nce yayımlanan konuya ilişkin genelgelerin de ele alınıp, şoförlere anlatılacağını belirtti. 
     ''Öğrenci taşıyan her servis şoförü kurstan geçecek'' diyen Kaya, eğitimi tamamlayan servis şoförlerine belge verileceğini bildirdi. 
     Okul servislerinin sıkı denetim altına alınacağını vurgulayan Kaya, eğitimden geçmeyen şoförlere de gerekli uyarıların yapılacağını ifade etti. 
     Kaya, eğitim süresini, gelecek yıldan itibaren artırarak, 12 saate çıkarmayı amaçladıklarını sözlerine ekledi. 
     





</TEXT>
</DOC>
