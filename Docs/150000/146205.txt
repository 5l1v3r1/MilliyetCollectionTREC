<DOC>
<DOCNO> 146205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/soneko13.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı'nda süre uzatımı... 
</HEADLINE>
<TEXT>

     Bursa Aktif Genç İşadamları Derneği BUGİAD Yönetim Kurulu Başkanı Özkan Özipekliler, Vergi Barışı Kanunu'ndan yaralanma süresinin 21 Nisan'a kadar uzatılmasının, hem devlet, hem de mükellefler açısından faydalı olacağını belirtti. 
     Özipekliler, yaptığı yazılı açıklamada, savaşın yarattığı belirsizlik ortamının, bir çok mükellefin kanundan yararlanma konusunda ikilem içinde kalmasına neden olduğunu ifade etti. 
     Yasadan yararlanmak için beklenilenin ötesinde başvuru yapılmasının vergi dairelerinde yoğunluk yaşanmasına neden olduğunu, bu durumun da mükelleflerin başvurularını zamanında yapmalarını güçleştirdiğini belirten Özipekliler, ''Başvuru süresinin uzatılması, hem devlet, hem de mükellefler açısından yararlı olacak. Verilen bu ek süre, hem devletin gelirlerinin daha da fazla artmasını, hem de başvuru noktasında geciken mükelleflerin istifade etmesini sağlayacak'' dedi. 
     
     ''KAYNAKLAR DİKKATLİ KULLANILMALI'' 
     Özipekliler, yasadan yararlanma noktasında, beklentinin ötesinde talep olmasının, vergi barışına ne kadar fazla ihtiyaç duyulduğunun bir göstergesi olduğunu vurgulayarak, şunları kaydetti 
     ''Gelinen noktada IMF'yi bile şaşırtan bu ek kaynak, şu sıkıntılı günlerde hükümeti bir hayli rahatlatacak. Ancak, elde edilen bu kaynak daha önceki dönemlerde olduğu gibi başka açıkları kapatmaya harcanmamalı. Yıllardır talep ettiğimiz verginin tabana yayılması ve vergi oranlarının düşürülmesi konularında, radikal kararlar alınarak reel sektör rahatlatılmalıdır.'' 
     




</TEXT>
</DOC>
