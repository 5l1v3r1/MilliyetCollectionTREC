<DOC>
<DOCNO> 141875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sontur20.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ile Erdoğan görüşmesi sona erdi... 
</HEADLINE>
<TEXT>

     Ankara kulisleri bugünlerde kaynıyor. Siirt seçimlerinden sonra Tayyip Erdoğan mazbatasını bugün avukatına aldırdı. 
     Erdoğan'ın yarın yada en geç Çarşamba günü yemin etmesi bekleniyor. 
     Başbakan Gül ise yarın önce basın toplantısı ile yaptıklakını anlatacak ardından Köşk'e çıkarak istifasını sunacak. 
     Ve ardından Erdoğan'ın yeni hükümet çalışmaları başlayacak. 
     Kabinede bir değişiklik bekleniyor ve değişikliğin Tayyip Erdoğan'ın kafasında çoktan bittiği belirtiliyor. Gül ile Erdoğan bugün 1 saat başbaşa görüştü. 
     Başbakan Abdullah Gül, Siirt'ten milletvekili seçilen AK Parti Genel Başkanı Recep Tayyip Erdoğan'ın TBMM'deki yemin töreninden sonra, istifasını Cumhurbaşkanı Ahmet Necdet Sezer'e sunacağını bildirdi. 
     Gül, AK Parti Genel Merkezi'nde Erdoğan ile yaklaşık 1 saat süren görüşmesinin ardından, gazetecilerin sorularını yanıtladı. 
     Başbakan Gül, Erdoğan'a, dünkü seçimlerden dolayı tebrik ziyaretinde bulunduğunu ve kısa bir değerlendirme yapma imkanı bulduklarını belirterek, geçen hafta cuma günü Siirt'e gittiğini anımsattı. 
     Seçimden önce sonucun böyle olacağını tahmin ettiklerini kaydeden Gül, demokratik sürecin işleyeceğini bildirdi. 
     Daha önce de ifade ettiği gibi, ''anormal bir yapının oluştuğunu, Türkiye'nin en büyük partisinin genel başkanının 3 Kasım seçimlerine girmemesinin doğru olmadığını'' anlatan Başbakan Gül, bu yanlışlığın önce TBMM'de, sonra da Siirt halkı tarafından düzeltildiğini söyledi. 
     Hükümetin de bugün son Bakanlar Kurulu toplantısını yaptığını anımsatan Gül, ''Genel Başkan mazbatasını aldıktan ve yemin ettikten sonra, yeni bir süreç başlayacak'' diye konuştu. 
     Başbakan Gül, Erdoğan'ın yemin ettikten sonra Cumhurbaşkanı Sezer'e çıkacağını, yeni bir hükümet kurulması için yolu açacağını kaydetti. 
     Gül, bir gazetecinin, Erdoğan'ın ''Yeni hükümeti Sayın Gül ile birlikte oturup değerlendireceğiz'' dediğini hatırlatması üzerine de şöyle konuştu 
     ''Yeni kabinenin başı olacak, Genel Başkan'dır, onun hakkıdır, istişare etmesi onun hakkıdır. Oturup görüşmemiz, konuşmamız... Bu da partinin demokratik sürece ne kadar önem verdiğini gösteren bir unsurdur. Şüphesiz ben nasıl kurarken sorumluluğu alarak kurduysam, yeni hükümeti kurarken de şüphesiz son söz, kabineyi kuracak olan Genel Başkan'a aittir.'' 
     
     ''...YARIN DA OLABİLİR'' 

     Yeni tezkerenin bu süreçteki yerinin sorulması üzerine de Gül, ''Bu süreç bitmeli. Onları o zaman konuşuruz'' dedi. 
     Erdoğan'ın ne zaman yemin edeceği sorusunu yanıtlarken de Gül, bu sürecin hızlandırılması gerektiğini söyledi. 
     Lüzumsuz gecikmelere gerek olmadığını ifade eden Gül, ''Kesin netice dün alındı zaten. Her şey yetişirse, yarın öğleden sonra yemin etmesi mümkün olur, olmazsa çarşamba günü olur'' diye konuştu. 
     ''İstifa gününü belirlediniz mi '' sorusuna da Gül, ''Zaten Genel Başkan yemin ettikten sonra ben de Cumhurbaşkanı'na çıkarım. Yarın yemin olursa, yarın olur'' yanıtını verdi. 
     
</TEXT>
</DOC>
