<DOC>
<DOCNO> 123364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur02.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt seçimlerinin iptali Resmi Gazete'de yayımlandı 
</HEADLINE>
<TEXT>

     Yüksek Seçim Kurulu'nun YSK , Siirt'teki seçimlerin iptaline ilişkin kararı Resmi Gazete'nin bugünkü sayısında yayımlandı. 
     Kararda, CHP Milletvekili Ekrem Bilek, AK Parti Milletvekili Mervan Gül ve Bağımsız Milletvekili Fadıl Akgündüz'e ait milletvekili tutanaklarının iptal edildiği, Siirt'te seçimlerin 9 Şubat 2003 Pazar günü yenileneceği belirtildi. 
     YSK'nın Siirt'teki seçimlerin yenilenmesine ilişkin kararının gerekçesinde, AK Parti'nin ''3 Kasım'da Siirt'in Pervari ilçesi Doğan Köyü'nde seçim yapılmadığı, Kurtalan ilçesi Gözpınar beldesinde ise seçim sandıklarının bulunduğu yerde olay çıkarıldığı, sandığın kırılıp oy pusulalarının dağıtıldığı seçime katılımın kaba güçle önlendiğini'' iddia ederek seçimin iptali ve yenilenmesini istediği hatırlatıldı. 
     AK Parti'nin, itirazında, Doğan Köyü'nde toplam 706 seçmenin kayıtlı olduğu 17, 18 ve 19 numaralı sandıklarda sandık kurullarının usulünce oluşturulmadığı, seçmenin seçim günü oy kullanacağı sandığı hazır bulmadığı öne sürüldüğü hatırlatılan gerekçede itirazda, yalnızca 19 numaralı sandık için 2 tutanak tutulduğu, gerek bu sandık, gerekse diğer 2 sandıkla ilgili olarak yasal işlemlerin yapılıp gerekli tutanakların tanzim edilmediğinin de savunulduğu kaydedildi. 
     AK Parti'nin itiraz başvurusunda, seçmenlere siyasi iradelerini ortaya koyacak olanak sağlanmadığı ileri sürülerek, hukuka aykırı bu durumun partiler arasındaki oy farkı dikkate alındığında seçimlerin sonucuna etkili olacağının belirtildiği ifade edildi. 
     
     SANDIK KURULU ÜYELERİNE TEBLİGAT YOK 
     Somut olayda, getirtilen tutanaklara göre ilçe seçim kurulunca sandık kurullarının Seçimlerin Temel Hükümleri ve Seçmen Kütükleri Hakkında Kanun'un ilgili hükümlerine uygun biçimde hukuken oluştuğu belirtilen gerekçede, şöyle denildi 
     ''Ancak, oy verme günü sabahında ilçe seçim kurulu tarafından oluşturulan kurul üyeleri, oy verme yerinde yeterli sayıda biraraya gelerek yasaya uygun fiili oluşumu sağlayamamışlardır. Başlangıçta itiraz edilen 19 No'lu sandıkla ilgili 2 tutanakta, ilçe seçim kurulu yazısına ekli olarak gönderilen sandık kurulu tutanak defterlerinde sandık başkanı ve vekili isim ve imzaları ile tutulan mühürsüz tutanaklarda yapılan tebligata rağmen kurulun partili üyelerinin hazır bulunmadığı ve ayrıca oy vermek üzere herhangi bir seçmenin sandık başına gelmediği, bu sebeple de sandık kurulunun oluşmadığı hususlarına yer verildiği görülmektedir. 
     Sandık kurullarının partili üyeleri, Cumhuriyet savcısına verdikleri ifadelerde, kendilerine herhangi bir tebligat yapılmadığını savunmuşlar, dosyada mevcut belgelere göre partili sandık kurulu üyelerine bu görevleriyle ilgili tebligatı yapma görevinin yasaya uygun düşmeyecek şekilde ilgili parti başkanlıklarına verildiği görülmüş, dosyada tebliğe ilişkin bir belgeye de rastlanmamıştır.'' Pervari İlçe Seçim Kurulu'nun, itiraz üzerine verdiği kararında, ''sandık kurullarının oluşmamasının seçmenlerin seçimi boykot etmesinden kaynaklandığını'' belirttiği, Siirt İl Seçim Kurulu'nun da aynı görüşü benimsediği ifade edilen YSK kararında, sandık kurulu partili üyelerinin bir kısmının görevli olduklarını bilmedikleri için, bir kısmının ise görevleri kendilerine tebliğ edilmiş olsa da yine köye hizmet verilmediği gerekçesiyle oy vermek için sandık başına gitmeyeceklerini bildirdikleri kaydedildi. 
     
     47 KİŞİDEN DİLEKÇE 
     YSK'nın gerekçeli kararında, her 3 sandıkta da resmi görevliler ve eşlerinin oy kullanmadıkları, valilik kanalıyla YSK'ya dilekçe gönderen 47 vatandaşın sandık kurulu oluşmadığı için istedikleri halde oy kullanamadıklarını ileri sürdükleri de belirtildi. 
     YSK'nın kararında, gerek ilçe seçim kurulunun gerekse her 3 sandığın başkan ve memur üyesinin sandık kurulunu oluşturma çabasına rastlanmadığı gibi sandık kurulu oluşmadığı gerekçesiyle sandık başı işlemlerinin de yapılmadığı kaydedilerek, şöyle denildi 
     ''Nedeni ister görevlilerin ihmali, ister köyde oluşturulan baskıya dayalı olsun, Doğan Köyü'nde 17, 18 ve 19 No'lu sandıklarda sandık kurullarının fiili teşekkülü sağlanmamış, seçmenin iradesinin sandığa yansıtılmasına imkan verilmemiş, kişilerin en tabi hakkı olan seçme hakkı engellenmiş, seçim işlemi tam kanunsuzlukla sakatlanmıştır. Muteriz parti ile 3'üncü milletvekiliğini kazanan parti arasındaki bu milletvekilliğine ilişkin 111 adet oy farkı nazara alındığında, itirazın kesin surette seçim sonucuna müessir olacağı anlaşılmıştır. 
     Siir'te AK Parti 14 bin 677 geçerli oyla bir milletvekiliği çıkarmış, bağımsız aday 11 bin 450 oyla ikinci milletvekiliğini almış, CHP ise 7 bin 449 oyla üçüncü milletvekilini almıştır. Bu durumda AK Parti'nin üçüncü milletvekilliği için artık oyu 7 bin 338 olup, milletvekilliği 111 oy farkla CHP tarafından kazanılmıştır. Oysa ki oy kullanılmayan 3 sandıkta 706 seçmen kayıtlıdır.'' 
     
     MAZBATALAR İPTAL 
     YSK'nın gerekçeli kararının sonuç bölümünde, Siirt ili seçim çevresinde yapılan seçimin Milletvekili Seçimi Kanunu'nun ilgili hükümleri gereğince iptaline karar verildiği belirtildi. 
     Kararda, milletvekili genel seçimi sonucunda tutanakları verilen milletvekileri CHP'li Ekrem Bilek, AK Parti'li Mervan Gül ve bağımsız Fadıl Akgündüz'e ait milletvekili tutanaklarının da iptal edildiği kaydedildi. 
     Siirt ili seçim çevresinde seçimlerin yeniden yapılmasına karar verildiği ifade edilen YSK'nın kararında, oy verme günü, kararın Resmi Gazete'de yayımından sonra gelen 60. günü takip eden ilk Pazar günü olan 9 Şubat 2003 olarak belirlendi. 
     Oybirliği ile alınan kararın örneği, TBMM Başkanlığı'na, seçime katılan siyasi partilerin genel başkanlıklarına, Siirt il ve ilçe seçim kurulu başkanlıkları ile davacı partinin genel başkanlığına, davacı milletvekili adayına, tutanakları iptal edilen milletvekillerine ve bağımsız adaylara tebliğ edildi. 
     





</TEXT>
</DOC>
