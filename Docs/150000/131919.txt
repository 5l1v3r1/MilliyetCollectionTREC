<DOC>
<DOCNO> 131919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/spor/bbas.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ZAMAN FAKİRLERİ 
</HEADLINE>
<TEXT>

Basketbol Milli Takımı’nın, Hollanda ve Litvanya maçı kadrolarına çağrılan 14 oyuncusundan 8’i, kulüp takımlarında kenarda oturuyor. Kadroda bulunan 6 oyuncu ise banko oynuyor 
     GÖKHAN TÜRE 

     Az süre alıyorlar 
     HOLLANDA ve Litvanya ile oynayacak A Milli Basketbol Takımı’nın kadrosu, çoğunluğu kendi takımında az süre alan "zaman fakiri" yıldızlarla kaynıyor. 14 kişilik aday kadrodaki sekiz isim, kulüplerinde yeteri kadar yer bulamamalarına karşın, Milli Takım kadrosuna çağrıldılar. Altı oyuncu ise gerek Milli Takım’da, gerekse kendi kulüplerinde zaman sıkıntısı yaşamıyorlar. 
     
     Beşok da yedekte 
     MİLLİ Takım’ın gelecekte pota altını domine edeceğine kesin gözüyle bakılan Fatih - Vedat ikilisi, bu sezon kulüpleri Ülker ve Darüşşafaka’da neredeyse hiç oynayamadan kenarda beklediler. Maccabi’de aynı sıkıntıyı yaşayan Hüseyin Beşok ile birlikte Efesli Ömer, Alper ve Ender, Ülkerli Serkan ve Tutku da zamanın büyük bölümünü kenarda geçiren oyuncular arasında yer aldılar. 
     
     Kaya tırmandı 
     KAYA ise geçtiğimiz yıllara oranla bu sezon Efes’te ilk kez fazla süre almaya başlarken, Milli Takım’ın da "banko" isimleri arasına katıldı. Panathinaikos’ta performansı yükselen İbrahim, Montepaschi Siena’nın ribaund makinesi Mirsad, Ülkerli Haluk, Efesli Kerem ve Oyak Renaultlu genç yetenek Rasim ise "süre zengini" oyuncular olarak göze çarptılar. 
     
Aslan’a yeni ABD’li      GALATASARAY basketbolda, denemek üzere ABD’li pivot Chris Burgess’i İstanbul’a getirtti. Menajer Tamer Oyguç, 23 yaşındaki ve 2.11 metre boyundaki Burgess’i bir hafta boyunca deneyeceklerini, beğenmeleri durumunda da kendisiyle sözleşme imzalayacaklarını söyledi. Burgess’in iki sezon önce Utah Üniversitesi’nde oynadığı ve 11 maçta 13.2 sayı, 7.2 ribaunt ortalamasına ulaştığı da açıklandı. 
     



 SPOR 

























</TEXT>
</DOC>
