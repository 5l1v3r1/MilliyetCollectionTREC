<DOC>
<DOCNO> 144599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sontur10.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Kuzey Irak'a onbinlerce Türk askeri girmeliydi" 
</HEADLINE>
<TEXT>

     CHP Genel Başkanı Deniz Baykal, Kuzey Irak'a Türk askerinin girişinin ABD'nin iznine bağlı olduğunu savunarak, "Oraya onbinlerce Türk askeri girmeliydi" dedi. 
     Baykal, yarın yapılacak belediye meclis üyeliği seçimi için Çorum'a geldi. 
     Parti otobüsünde gazetecilerle sohbet eden Baykal, hükümetin Irak Savaşı'na yönelik politikasını eleştirdi. Hükümetin Irak konusunda söylediklerinin hep tersinin çıktığının öne süren Baykal, "Hükümet, ters kündeye geldi. 90 milyar dolarla başladılar, sıfıra indiler. Ellerinde sadece ABD'nin Ankara Büyükelçisi Robert Pearson'ın kağıdı kaldı. Bu kağıt da, ekonomik politikanın destekleneceğini içeriyor" diye konuştu. 
     Kuzey Irak'a Türk askerinin girişinin ABD'nin iznine bağlı olduğunu iddia eden Deniz Baykal, Kuzey Irak'a onbinlerce Türk askerinin girmesi gerektiğini kaydetti. Baykal, Türkiye'nin Kuzey Irak'a asker gönderemediğini ve savaştan sonra yeniden şekillenmesinde de söz sahibi olamayacağını savundu. 
     Türkiye'nin Kuzey Irak'ta istemediği gelişmelere karşı caydırıcı olabilmesi için o bölgeye asker göndermesi gerektiğini belirten Baykal, Kuzey Irak'ta inisiyatifin ABD'ye teslim edildiğini öne sürdü. 
     





</TEXT>
</DOC>
