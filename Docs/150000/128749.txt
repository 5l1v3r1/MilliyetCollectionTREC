<DOC>
<DOCNO> 128749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sondun15.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi "Bize katılmak isteyen balkan ülkelerine kapımız açık" 
</HEADLINE>
<TEXT>

     Avrupa Komisyonu Başkanı Romano Prodi, Avrupa Birliği'nin AB temel ilkelerini yerine getiren her Avrupa ülkesinin birliğe üyelik başvurusunda bulunabileceğini belirtti. 
     Prodi, Atina'da yayınlanan To Vima gazetesinde yer alan makalesinde, AB'nin kendisine katılmak isteyen diğer Balkan ülkelerine kapısının açık olduğunu kaydederek, ''En yakın zamanda onları bu kapıdan geçmeleri için davet edeceğimizi umuyoruz'' dedi. 
     AB'nin Kopenhag Zirvesi'nde 10 ülkeyi üyeliğe kabul ederek, diğer ülkelerin üyelik öncesi stratejilerini güçlendirdiğini belirten Prodi, AB'nin bu kararının Avrupa kıtasının birleşmesine yönelik ''tarihi bir adım'' olduğunu bildirdi. 
     Genişlemenin bundan sonraki durağının Atina olacağını ve bu konuda Yunanistan'a önemli rol düştüğünü vurgulayan Prodi, Batı Avrupa'da başlayan bütünleşmenin tüm kıtanın birleşmesini öngören bir plan olarak geliştiğini belirtti. 
     Romano Prodi, ''Bu da, üye ülkelerin toplumlarının her yönünü kapsayan iç reformlara doğru ilerliyoruz anlamına gelmektedir. Genişleme birlikteliğimizi, çeşitliliğimiz, paylaşmakta olduğumuz ortak değerleri ve AB'nin özelliklerini ortaya çıkaracaktır. Genişleme ayrıca, bizleri uluslararası ilişkilerde yeni bir felsefe oluşturmaya yönlendirmektedir'' dedi. 
     AB'ye katılması kararlaştırılan 10 ülkeyle oluşacak genişletilmiş yeni AB'nin komşu ülkelerle olan ilişkilerini daha açık temellere oturtması gerektiğinin altını çizen Prodi, ''Genişlemenin, bu stratejiye katılmayan ülkelerin dışarıda kalacakları anlamına gelmediğini gösterebilmeliyiz'' ifadesini kullandı. 
     Prodi, AB'nin diğer ülkeleri bünyesine kabul etmesinin ve yeni koşullara uyum sağlamasınınsa zaman alacağını kaydetti. 
     Balkanların, AB'nin komşu ülkelere karşı izlediği siyasi stratejisinin bağlantı noktasını oluşturduğunu ve bu nedenle Balkan ülkelerinin kalkınması için inisiyatif üstlenmesi gerektiğini belirten Prodi, ''Haziran ayında Selanik'te Batı Balkan ülkelerinin liderleriyle gerçekleştireceğimiz toplantı genişleme açısından son derece önem taşımaktadır'' dedi. 
     AB'nin sınırlarında bir ''dostlar kuşağına'' ihtiyacı olduğunu belirten Prodi, bu kuşağı oluşturan ülkelerle özel ilişkiler içerisinde olması gerektiğini de vurguladı. 
     Romano Prodi, ''AB, Rusya'dan Akdeniz'e kadar uzanan sınırlarındaki ülkelere bir işbirliğinden daha fazlasını vermeli. Ancak, onları tam üyeliğe kabul edecek kadar uzağa gitmemekle birlikte bu olasılığı da kesin olarak reddetmemeli'' dedi. 
     Bu yaklaşımın ''kurumların dışında her şeyin paylaşılması'' anlamına geldiğini kaydeden Avrupa Komisyonu Başkanı Romano Prodi, bunun gerçekleşmesi için de, komşu ülkelerin AB ile göçmen konusu, sınır sorunlarının çözümü ve siyasi sığınma hakkı gibi konularda yakın ilişki içinde olmalarını gerektirdiğini vurguladı. 
     





</TEXT>
</DOC>
