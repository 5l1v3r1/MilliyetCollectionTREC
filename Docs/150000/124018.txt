<DOC>
<DOCNO> 124018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur09.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Bizi oyalamak, kurnazlıklar yapmak çok yanlış olur'' 
</HEADLINE>
<TEXT>

     Başbakan Abdullah Gül, hükümetin yaptığı girişimlerin Avrupa'yı şaşırttığını kaydederek, ''Bunlar biraz da Avrupa Birliği'ni çok şaşırtmıştır doğrusu...Sıkıntı da oradan gelmektedir. Avrupalı liderler bizden böyle bir performans beklemiyorlardı'' dedi. 
     Başbakan Abdullah Gül, Kayseri Gazeteciler Cemiyeti Yönetim Kurulu üyelerini Başbakanlık'ta dün akşam geç saatlerde kabul ederek bir süre görüştü. Başbakan Gül, görüşme sırasında gazetecilerin sorularını da yanıtladı. Gül, AB ile ilgili sorular üzerine, ''Türkiye'nin müzakere tarihini alacağını tahmin ediyorum. Çünkü Türkiye, gerçekten üzerine düşeni yaptı. Eğer hükümetimizin 3 hafta içinde yaptıkları bundan 6 ay önce yapılmış olsaydı, bugün hiç şüpheye gerek kalmadan 2003 için tarih alınırdı ve herşey kesin yerini bulurdu. Ama geç de olsa bunlar yapılmıştır'' diye konuştu. 
     Gül, hükümetin yaptığı girişimlerin Avrupa'yı şaşırttığını da kaydederek, şunları söyledi 
     ''Bunlar biraz Avrupa Birliği'ni çok şaşırtmıştır doğrusu. Sıkıntı da oradan gelmektedir. Avrupalı liderler bizden böyle bir performans beklemiyorlardı. Tam tersi birşey bekliyorlardı. Avrupa'ya karşı biraz mesafeli duracağımızı tahmin ediyorlardı. Ama tam tersine bir davranışla karşı karşıya kaldılar. Seçim öncesi başlayan bu bizim Avrupa Birliği hareketimiz, seçim sonrası da somut hale dönüştü. Avrupalı liderler gerçekten bir şaşkınlık içindeler. Bugün belirsizlik gibi ortaya çıkan manzaranın esas sebebi budur. Ama eğer Avrupa liderleri gerçekten kapasiteleri büyükse, ufukları genişse bu şaşkınlığı hemen giderip Kopenhag'da doğru karar vermeleri gerekir. Eğer Türkiye'yi içlerine almazlarsa bu demektir ki, dar bir Avrupayı tercih edeceklerdir. Bu demektir ki, hıristiyan kulübü şeklinde bir Avrupayı tercih edeceklerdir. Bu ise ilerde Avrupa Birliği'ni dünyada cazip olmaktan çıkartır. Hatta Avrupa Birliği kendi meseleleriyle uğraşan bir birlik haline de dönüşür. Türkiye'nin katılımı kesinlikle sadece Türkiye'ye değil AB'ye de büyük kazançlar getirir.'' 
     
     ''AB'YE AYNI İLGİ VE HEYECANI DUYMAYIZ'' 

     Başbakan Abdullah Gül bir başka soru üzerine, koalisyon hükümetinin parlamentodan 3 Ağustos'ta geçirdiği paketin de önemli bir başarı olduğunu kaydederek, ''Bunlar da gerçekten ciddi adımlardır. Bunu burada teslim etmek gerekir. Biz onun üzerine bugün bu iki paketi getirdik. Üçüncüyü de aslında hazırlamak üzereyiz. Meclise yakında sunacağız. Bugün yapılanlar daha önce yapılmış olsaydı demek bir suçlama değil. Onlar da ciddi işler yaptılar. Tamamlanmış olsaydı bugün çok daha fazla mesafe alınmış olurdu'' diye konuştu. 
     Türkiye'nin AB'ye üyelik konusunda üzerine düşenleri yaptığını yineleyen Başbakan Gül, Şunları söyledi 
     ''Yani girmek istediğimiz kulübün şartlarını yerine getirdik. Şimdi çok büyük bir cesaretle ve başımız dik olarak, biz buraya gireceğiz diyoruz. Avrupalılara da, ben hep şunu söylüyorum Türkiye'de yeni bir liderlik anlayışı var. Yeni siyasi liderlik, açık dürüst, mert ve cesaretli davranıyor. Bizim bu yeni stilimizi iyi analiz edin, ve doğru karar verin. Daha önceki hükümetlere yapıldığı gibi bizleri bekleme salonuna almak, oyalamak veya bazı kurnazlıklar yapmak çok yanlış olur. Çünkü biz, ne pahasına olursa olsun aynı ilgi ve heyecanı Avrupa Birliği'ne duymayız. Duymayabiliriz. 2003 yılı için bekliyoruz. Avrupa Birliği'nin 15 üye ülkesi var. Yeni üyeler girmeden bu işin kesinleşmesi gerekir.'' 
     





</TEXT>
</DOC>
