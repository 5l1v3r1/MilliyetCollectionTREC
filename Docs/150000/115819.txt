<DOC>
<DOCNO> 115819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur12.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İflah olmaz hırsız Hayatını kurtaran adamın telefonunu çaldı 
</HEADLINE>
<TEXT>

     Kütahya'nın Domaniç İlçesi'nde, çaldığı otomobil ile trafik kazası geçiren hırsız, kendisini hastaneye kaldıran kişinin cep telefonunu da çalınca yakalandı. 
     Bursa İnegöl'de çaldığı 16 PJ 591 plakalı otomobil ile Kütahya'ya gitmek isteyen Sabahattin Balyoz, Domaniç-Tavşanlı karayolunun 5. kilometresinde, otomobilin devrilmesi sonucu yaralandı. Kaza yerinden, minibüsü ile geçmekte olan İlhan Doğan, yaralı Sabahattin Balyoz'u otomobilden çıkardı. Minibüs sürücüsü, kazayı yol üzerindeki Jandarma Karakolu'na bildirdikten sonra, yaralıyı Domaniç Sağlık Ocağı'na götürdü. 
     Doğan, sağlık ocağından ayrıldıktan sonra cep telefonunu bulamayınca, durumu Jandarma'ya bildirdi. Jandarma, kayıp telefonu, sağlık ocağında tedavi edilmekte olan yaralının üzerinde buldu. 
     Bunun üzerine, soruşturma başlatan Jandarma, otomobilin de Bursa'nın İnegöl İlçesi'nden çalındığını belirledi. 
     Cep telefonunu, minibüs sürücüsünün Jandarma'ya bilgi vermek için araçtan indiği sırada çaldığı tespit edilen Sabahattin Balyoz, tedavisinin yapılmasının ardından sevk edildiği nöbetçi mahkemece tutuklanarak cezaevine konuldu. 
     





</TEXT>
</DOC>
