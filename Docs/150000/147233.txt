<DOC>
<DOCNO> 147233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun30.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırbistan ve Karadağ, Avrupa Konseyi'nin 45. üyesi oldu 
</HEADLINE>
<TEXT>

     Sırbistan-Karadağ, bugün düzenlenen törenle Avrupa Konseyi'nin 45. üyesi oldu. 
     Sırbistan-Karadağ Cumhurbaşkanı Svetozvar Marovic ve Dışişleri Bakanı Goran Svilanovic, törende, ülkeleri adına Avrupa İnsan Hakları Sözleşmesi'ne imza attılar. 
     Avrupa Konseyi Genel Sekreteri Walter Scwimmer, törende yaptığı konuşmada, Sırbistan-Karadağ'ın son yıllarda demokratikleşme yolunda önemli adımlar attığını belirtti ve tam üyeliğin Belgrad'ın bu alanda göstereceği çabaları artıracağına inandığını söyledi. 
     Avrupa Konseyi Parlamenterler Meclisi AKPM Başkanı Peter Schieder da konuşmasında, bir suikast sonucu hayatını kaybeden eski Başbakan Zoran Cinciç'in anısı önünde saygıyla eğildiğini belirterek, Cinciç'in ülkesinin demokratikleşmesi için gösterdiği çabaları övdü. 
     Tören sonunda, ülke bayrağı, milli marş eşliğinde Avrupa Konseyi binası önünde göklere çekildi. 
     Avrupa Konseyi Bakanlar Komitesi, 26 Mart'ta yaptığı toplantıda, Sırbistan-Karadağ'ın tam üyeliklerini onaylamıştı. 
     Avrupa Konseyi, 1949 yılından bu yana kıtada demokrasinin ve insan haklarının gelişmesi için mücadele ediyor. 
     





</TEXT>
</DOC>
