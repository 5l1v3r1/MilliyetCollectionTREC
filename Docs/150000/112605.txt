<DOC>
<DOCNO> 112605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur01.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit AKP'nin niyeti laiklik karşıtı düzen 
</HEADLINE>
<TEXT>

     Başbakan Bülent Ecevit, AKP'lilerin gerçek niyetlerini sakladığını savunarak "Herhalde laiklikle pek bağdaşmayan bir düzen kurmak istedikleri belli" dedi. 
     Star Televizyonu'nda soruları yanıtlayan Ecevit, "AKP'nin ne olduğunun belli olmadığını, AKP'lilerin düşüncelerini açıklamadığını" söyledi. AKP yetkililerinin "değiştik" açıklamalarının anımsatılması üzerine Ecevit, "Değiştiler de nasıl değiştiler. Onları bilmiyoruz. Çünkü, bir kere iktidara gelirlerse neler yapacaklarını veya yapmayacaklarını kesinlikle açıklamıyorlar" diye konuştu. 
     Ecevit, "Anayasayı değiştireceklerini söylüyorlar. Ne düşünüyorsunuz" sorusunu da "Değiştirecekler ama nasıl değiştirecekler. Bunlar belli değil. Yani, daha sınanması gerekli AK Parti'nin" yanıtını verdi. 
     Ecevit, AKP Genel Başkanı Recep Tayyip Erdoğan'ın lider sıfatını hak edip etmediği sorusu üzerine ise "Daha kesinlikle ortaya çıkmadı. Bunun için beklemek gerekiyor. Liderlik o kadar kolay elde edilecek bir paye değildir. Gerçek niyetlerini özenle saklıyorlar AK Partililer" dedi. 
     Ecevit, "Sizce gerçek niyetleri nedir" sorusunu da "Herhalde laiklikle pek bağdaşmayan bir düzen kurmak istedikleri belli" diye yanıtladı. 
     
     KUZEY IRAK'TAKİ DURUM KAYGI VERİCİ 
     Ecevit, "Kuzey Irak'ta fiili bir hükümet kuruldu gibi görünüyor. Peki ne yapacak Türkiye" sorusu üzerinde de "Bizi kaygılandıracak ölçülere vardı Kuzey Irak'taki durum. Biz de dikkatle üzerinde duruyoruz" diye konuştu. 
     Ecevit, "Türkiye'nin somut bir adım atması için gerekli kritik nokta, devlet ilan edilip AB üyelerinin o ülkeyi tanıması gibi bir nokta mıdır" sorusuna ise şu karşılığı verdi 
     "Öyle bir noktaya yaklaşıyoruz gibi görünüyor. Çok dikkatli davranmamız gerekiyor. Özellikle ABD'yi bu konuda sürekli uyarmamız gerekiyor. Çok dikkatli davranmak zorundayız. Bir kritik noktaya doğru yaklaşılıyor. O konuda ABD'nin bundan sonra daha dikkatli davranacağını umuyorum." Ecevit, "Kuzey Irak'ta Kürdistan'ın kurulması halinde AB ülkelerinin KKTC'yi tanımazken orayı tanımaları bölgede ikinci bir İsrail-Filistin gibi Türkiye-Kürdistan sorunu yaratır mı" sorusuna da "O kadar ileri gitmeyi göze alabileceklerini sanmıyorum. Bölgemiz ABD için çok önemli. Bölgede de Türkiye çok önemli. O bakımdan dikkatli davranacaklarını umarım" yanıtını verdi. 
     





</TEXT>
</DOC>
