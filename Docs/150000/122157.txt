<DOC>
<DOCNO> 122157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur05.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis, bu hafta 1 gün çalışacak... 
</HEADLINE>
<TEXT>

     TBMM Genel Kurulu, bu hafta Ramazan Bayramı tatili nedeniyle sadece 3 Aralık Salı günü toplanacak. 
     Genel Kurul'un Salı günü saat 15.00'de yapacağı toplantıda komisyon üyelikleri için seçim yapılması bekleniyor. AK Parti ve CHP Grup Yönetim Kurullarında belirlenen adayların listesi, Genel Kurul'da işaret oyuyla oylanarak seçim tamamlanacak. 
     İhtisas komisyonlarında AK Parti 16, CHP 8 milletvekili ile temsil edilecek. 40 kişilik Plan ve Bütçe Komisyonu'nda ise AK Parti'den 26, CHP'den 13, bağımsızlardan 1 milletvekili görev yapacak. 35 üyeden oluşacak KİT Komisyonu'nda 23 Ak Parti'li, 11 CHP'li, 1 de bağımsız milletvekili yer alacak. 
     TBMM Dilekçe Komisyonu ile Hesapları İnceleme Komisyonu ise 15 üyeden oluşacak. Bu komisyonlarda AK Parti 10, CHP 5 ile temsil edilecek. 
     Komisyonların, üye seçiminin tamamlamasının ardından görev dağılımı yaparak çalışmaya başlamasının bir sonraki haftaya kalması bekleniyor. 
     





</TEXT>
</DOC>
