<DOC>
<DOCNO> 136111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/ekonomi/aeko.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni işçi alana teşvik geliyor 
</HEADLINE>
<TEXT>

Devlet Bakanı Ali Babacan mevcut işçilerinin üzerine ek işçi alanlar için yeni bir teşvik sistemi üzerinde çalışma yaptıklarını söyledi 
     ANKARA Milliyet 

     Devlet Bakanı Ali Babacan, dün ailesinin ilk konfeksiyon mağzasını açtığı ve çok sayıda aile dostunun dükkanı bulunduğu Çıkrıkçılar Yokuşu’nu ziyaret etti. Esnafla ve vatandaşla bayramlaşan Babacan’ın ziyareti çok sayıda renkli diyaloğa sahne oldu. 
     Babacan, esnafın işportacılardan şikayet etmesi üzerine, işsizliğin ciddi bir sorun olduğunu, ilave istihdam yaratılması için bir çalışma yapıldığı söyledi. Mevcut işçilerinin üzerine ek işçi alanların istihdam vergisinde indirim yapmayı düşündüklerini kaydeden Babacan, "Bu en az bir yıl sigortasız çalıştırılan işçilere kadro verilmesi ve işsizlerin işe alınması halinde geçerli olacak" dedi. 
     Gazetecilerin, Irak krizi nedeniyle Türkiye’nin zararlarının telafisi ve IMF ile görüşmeler konusundaki soruları üzerine görüşmelerin sürdüğünü dile getiren Babacan, bu aşamada bir açıklama yapmayacağını belirtti. Barış için henüz ümitlerin bitmediğini vurgulayan Babacan, "Ümit ediyorum bir savaş olmaz" dedi. 
     
     Elitist ekonomi yönetimi 
     Çok sayıda dükkana girerek esnafla sohbet eden Babacan, sonra da yakın aile dostları Nevzat Gürlek’in Gürlek Milli Kıyafet mağazasına geldi. Babacan, burada açıklaması boyunca başına seymen fesi taktı. Dedesinin 1955 yılında ilk dükkanını Çıkrıkçılar Yokuşu’nda açtığını söyleyen Babacan, "İlkokula başlamadan önce ardiyeden dükkana mal taşırdım. İlkokuldan sonra tezgahta durdum, fatura kestim ve mal sattım" dedi. 
     Okuldan fırsat buldukça çarşıya gelip çalıştığını anlatan Babacan, bayram öncesinin önemini bildiklerinden doğrudan gelir desteği gibi önemli ödemeleri bayram öncesinde yaptıklarını belirtti. Babacan, "Sırça saraylarda elitist ekonomi yönetimi Türkiye’yi bu hale getirdi" diye konuştu. 
     
Babacan’a Döverim seni’ dedi      Babacan, yaşlı bir vatandaşın da "dayak tehdidiyle" karşılaştı. Babacan’la ilk başta el sıkışan vatandaş, "Sizi tek başınıza iktidara getirdik. Bari siz memleketi kurtarın. Yoksa size hakkımızı helal etmeyiz" dedi. Yaşlı adam sonra da, "Bak sen benden gençsin. Yoksa seni döverim" diye konuştu. Bu sözlere gülen Babacan da eğilip yaşlı adamın elini öptükten sonra "Size layık olmaya çalışıyoruz" dedi. 
     
Vergi indirimi hedefleniyor      Devlet Bakanı Ali Babacan vergi konusunda şunları söyledi 
     "Vergi oranları yüksek. Ama KDV ciddi bir gelir kalemi ve 1-2 puanlık düşüşün maliyeti çok büyük. KDV düştüğünde orta ve uzun vadede toplam tahsilat yükselecek. Geçiş dönemi yaşıyoruz. Gelir kaybıyla ilgili bir formül bulunması halinde hemen vergi indirimini gerçekleştirmeyi düşünüyoruz. Çalışmalar bir yıl içinde netleşecek." 
     Açıklamasının bir yıl içinde KDV oranlarında indirime gidileceği olarak algılanması üzerine Babacan, sözlerine açıklık getirdi. Bunun bir yıl içinde KDV’de indirim yapılacağı anlamına gelmediğini bildiren Babacan, "KDV konusu vergi reformunun içinde ele alınacak." 
     
Kahkonen eteği bunlar      "Kahkonen etekleri bunlar" sloganıyla etek satan bir esnafın dükkanına giden Babacan’a esnaf, "Sayın Bakanım şu Kahkonen’e ne zaman etek satacağız " diye sordu. Soruyu önce anlamayan Babacan, esnafın tekar etmesi üzerine "Yakında inşallah" yanıtını verdi. 
     



 EKONOMİ 


















</TEXT>
</DOC>
