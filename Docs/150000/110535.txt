<DOC>
<DOCNO> 110535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sondun06.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kofi Annan ''Kıbrıs-AB görüşmeleri bizim işimizi zorlaştırır'' 
</HEADLINE>
<TEXT>

     BM Genel Sekreteri Kofi Annan, ''Kıbrıs Rum Yönetimi ile AB arasında tam üyelik görüşmeleri başlasa bile KKTC Cumhurbaşkanı Rauf Denktaş ile Rum yönetimi lideri Glafkos Klerides arasındaki müzakerelerin devam edeceğini'' belirtti. 
     Bir grup Yunanlı ve Rum gazetecinin sorularını cevaplandıran Annan, bu konuda ne yapacağına AB'nin karar vereceğini belirterek, , ''Ancak işimiz biraz daha zorlaşır'' diye konuştu. 
     Denktaş ve Klerides ile 3-4 Ekim'de New York'ta bir araya gelecek olan BM Genel Sekreteri Annan, ''Bu görüşmeler yoluyla en kısa sürede ilerleme sağlamaya çalışacaklarını'' sözlerine ekledi. 
     Bu arada New York görüşmelerinin programı resmen açıklanmamakla birlikte, Genel Sekreter'in önce iki liderle ayrı ayrı temasta bulunacağı, daha sonra onları bir araya getireceği, diplomatik kaynaklar tarafından ifade ediliyor. Kaynaklar ''Annan'ın, Denktaş ve Klerides'i, muhtemelen perşembe akşamı, yemekte bir araya getirmeyi planladığını ve samimi havadan yararlanarak görüşmelerde ilerleme sağlamaya çalışabileceğini'' kaydettiler. 
     -DENKTAŞ, WESTON İLE YEMEKTE BULUŞACAK- Bu arada, dün öğleden sonra THY uçağıyla New York'a gelen KKTC Cumhurbaşkanı Denktaş, Millennium Hotel'de istirahata çekildi. Denktaş'ın yarın ABD Dışişleri Bakanlığı Kıbrıs Özel Temsilcisi Tom Weston ile öğle yemeğinde bir araya geleceği ve Kıbrıs sorunuyla ilgili görüşme yapacağı öğrenildi. Denktaş'ın aynı gün öğleden sonra da İngiltere'nin Kıbrıs temsilcisi Sir David Hannay ile bir araya gelmesi bekleniyor. 
     -WESTON, KLERİDES İLE DE GÖRÜŞECEK- A.A muhabirine bilgi veren Rum ve Yunanlı diplomatik kaynaklar, Klerides'in de Tom Weston ile çarşamba öğleden sonra buluşacağını anlattılar. Weston'un aynı akşam New York'tan ayrılacağı ve perşembe ile cuma günleri Genel Sekreter Annan ile Denktaş ve Klerides arasında yapılacak görüşmeler sırasında kentte bulunmayacağı kaydedildi. 
     Denktaş ve Klerides ise 2 gün sürecek görüşmelerin tamamlanmasının ardından 5 Ekim cumartesi günü New York'tan ayrılacak. 
     





</TEXT>
</DOC>
