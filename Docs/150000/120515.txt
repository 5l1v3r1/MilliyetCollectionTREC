<DOC>
<DOCNO> 120515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/ekonomi/aeko.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ötelemenin lafını bile kullanmak istemiyorum’ 
</HEADLINE>
<TEXT>

Devlet Bakanı Ali Babacan, "Ötelemenin lafını bile kullanmak istemiyorum. Gündemimizde yok" dedi 
     SEÇKİN ÜREY Ankara 

     Devlet Bakanı Ali Babacan, "Borç ötelemesinin lafını bile kullanmak istemiyorum" dedi. Babacan, Yeni Delhi’de yapılacak G - 20 ülkeleri Ekonomi Bakanları toplantısına katılmak üzere, Hindistan’a hareketinden önce havalimanında açıklamalarda bulundu. Gazetecilerin, borç ötelemesi’ konusundaki görüşlerini sorması üzerine Babacan, "Kullandığınız kelimeyi kullanmak bile istemiyorum. Böyle bir şey gündemimizde yok. Borç dinamikleri çok hızlı iyileşti. Problemimiz yok. Faizlerdeki gerileme mutlaka borçlanma üzerinde de olumlu etkiler yapıyor" diye konuştu. 
     Toplantı sırasında katılımcı ülkelerin ekonomi bakanları ile de görüşmeler yapacağını belirten Babacan, IMF Birinci Başkan Yardımcısı Anne Krueger ile yapacağı görüşmenin bir tanışma toplantısı olacağını söyledi. 
     IMF heyetinin aralıkta geleceğini belirten Babacan, "IMF ile görüşmeler konusunda şu anda bilgi vermek istemiyorum. Neticelenince açıklama yapılacak. Görüşmeler iki kademeli olacak. Önce üst düzey heyet, sonra teknik heyet gelecek" şeklinde konuştu. 
     
2003 enflasyonu, yüzde 20’nin 1 - 2 puan altı veya üstü olabilir’      Önceki gün Milliyet’e yaptığı açıklamada, Merkez Bankası ile görüşerek 2003 yılı enflasyon hedefini değiştirebileceklerini belirten Ali Babacan, bu görüşüne de açıklık getirdi. Babacan, "Hedef yüzde 20’nin 1 - 2 puan altında veya üstünde olabilir" dedi. 
     Merkez Bankası’nın en az ilgilenmeleri gereken kurum olduğunu, aralıkta bir araya gelerek hedefi belirleyeceklerini ve bunun resmi enflasyon hedeflemesi’ olmayacağını belirten Babacan, "Ama belirlenecek hedef kesinlikle tutturulacak" açıklamasını yaptı. 
     Babacan şöyle konuştu 
     "2002 sonu enflasyonunun yüzde 31 - 32 seviyesinde çıkacağını tahmin ediyoruz. 2003 yılı için IMF ile daha önce yapılan görüşmelerde müzakare edilen ve 57. hükümet tarafından açıklanan yüzde 20’lik yıl sonu hedefi, üzerinde anlaşılmış bir hedef değil. Önemli olan söylenen hedefi tutturabilmek. Geçmişte kasıtlı operasyonlar sonucu açıklanan hedefler, iç borç stokunun düşürülmesi için tutturulmadı. Biz hedefi 12’den vurmak istiyoruz." 
     
Hedefi revize etmeye gerek yok’      Merkez Bankası Başkan Yardımcısı Fatih Özatay, "2003 yılı için yüzde 20 olan enflasyon hedefini revize etmeye gerek yok. Hedef gerçekçi" dedi. 
     Londra’da katıldığı bir konferans sırasında, Babacan’ın enflasyon hedefini revize edebiliriz’ açıklamasını değerlendiren Özatay, "Hedefin gerçekçilikten uzak olduğunu düşünmüyorum. Bana göre müzakere edilecek bir şey yok. Büyüme için bir tehdit oluşturmuyor. Neden yukarı doğru revize edilmesi gerektiğini anlamıyorum" dedi. 
     Babacan’ın revizyon olabilir’ açıklamasını enflasyon hedefte yukarı yönde bir revizyon olarak yorumlayan analistler, AKP’nin büyümeye yoğunlaşan Acil Eylem Planı’nın ilkelerini yansıttığı yorumunu yapıyor. 
     



 EKONOMİ 
























</TEXT>
</DOC>
