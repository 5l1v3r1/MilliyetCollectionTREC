<DOC>
<DOCNO> 143062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur21.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te bürokratlarla ilgili tartışma tansiyonu yükseltti... 
</HEADLINE>
<TEXT>

     TBMM Plan ve Bütçe Komisyonu'nda, bütçe görüşmeleri sırasında AK Parti Diyarbakır Milletvekili Aziz Akgül'ün bazı bürokratlardan ''utanmazlar'' diye söz etmesi tartışmalara yol açtı. CHP'li milletvekilleri bakanlara ''Ya bürokratlarınıza sahip çıkın, ya gereğini yapın'' uyarısında bulunurken, Maliye Bakanı Kemal Unakıtan, bürokratların özel sektörle kıyaslanamayacak kadar düşük ücretlerle gece yarılarına kadar çalıştıklarını belirterek, devlette çalışan tüm bürokratlara teşekkür ettiğini söyledi. 
     TBMM Plan ve Bütçe Komisyonu'nda, Devlet Planlama Teşkilatı DPT ve Hazine Müsteşarlıkları ile Maliye Bakanlığı'nın 2003 yılı bütçeleri üzerindeki görüşmeler sürüyor. Söz konusu bütçelerin tümü üzerinde görüşlerini açıklayan AK Parti Diyarbakır Milletvekili Aziz Akgül, Hazine'nin hayali rakamlarla kamuoyunu yanılttığını söyledi. Hazine'nin hesaplarını iyi yapmadığını ve tam olarak geliri ile giderini bilmediğini iddia eden Akgül, ''Yüzde 6.5 faiz dışı fazlanın önemli olduğu ifade edildi. Sayıştay'ın raporuna göre faiz dışı fazla falan yok. Aksine faiz dışı açık var. Bunun hesabını bürokratlar ve siyasetçiler vermelidir'' dedi. 
     Yap-İşlet Devret'in Yap-İşlet-Hüplet modeline dönüştüğünü kaydeden Akgül, görev zararları raporuna göre de yüzde 628 faiz uygulandığının anlaşıldığını belirterek, ''Nasıl oluyor da kamuoyu bu kadar yanıltılıyor. Hazine'nin hesapları 1999'dan beri ibra edilmemiş. Buradan söylüyorum Hazine'nin hesapları reddedilmeli'' diye konuştu. 
     Kötü yönetimden vazgeçilmesi gerektiğini ifade eden Akgül, Hazine Müsteşarlığı KİT Genel Müdürü Mehmet Rastgelener ile Türk Telekom Genel Müdürü Mehmet Ekinoğlunu başarısız, yetersiz, yeteneksiz, performansı düşük bürokratlar olarak nitelendirdi. Akgül, TBMM'de oluşturulan özel bir komisyona bilgi vermek üzere davet ettikleri KİT Genel Müdürü Mehmet Rastgelener'den ''Yazılı bir başvuru yapmanız gerekiyor'' yanıtı aldıklarını belirterek, ''Bu ne terbiyesizlik, bu ne utanmazlık. Neyin yazılısını istiyorsun '' dedi. 
     Akgül'ün bu sözleri üzerine CHP'li milletvekilleri, bürokratlara hakaret edilmemesi, bürokratlarla uğraşılmaması gerektiğini söylediler. CHP İstanbul Milletvekili Ali Kemal Kumkumoğlu, komisyonda hazır bulunan bakanlar Ali Babacan ile Kemal Unakıtan'a, ''Ya bürokratlarınıza sahip çıkın ya da gereğini yapın'' uyarısında bulundu. 
     Komisyon Başkanı Sait Açba, Akgül'den bürokratlardan özür dilemesini istedi. Akgül, önce ''Hiçbir şekilde sözümü geri almıyorum. Tüyü bitmemiş yetimin hakkını savunma konusunda hassasım'' dedi ancak, sözleri hakaret unsuru taşıyorsa özür dilediğini ifade etti. 
     
     ''SİZDEN 100 YIL İLERDEYİM'' 

     CHP İstanbul Milletvekili Algan Hacaloğlu, Akgül'e seslenerek, ''Sen ne yaptın '' diye sordu. Akgül de ''Sizin Türkiye'ye yaptığınız hizmetlerin 100 katını yaptım. Sizden 100 yıl ilerdeyim'' dedi. 
     Maliye Bakanı Kemal Unakıtan da bu arada söz alarak, aslolanın siyasi irade olduğunu, bürokratların siyasilerden aldıkları talimatları yerine getirmek durumunda olduklarını ifade etti. Özel sektör ile kıyaslanamayacak kadar düşük ücret alan bürokratların gece yarılarına kadar çalıştıklarını dile getiren Unakıtan, devlette görev alan bütün bürokratlara teşekkür ettiğini söyledi. 
     CHP Tekirdağ Milletvekili Enis Tütüncü, AK Parti'nin iktidara geldiğini ancak muktedir olamadığını ifade etti. Tütüncü, ''Bürokrasiye kızmayalım. Onlar özveriyle çalışıyorlar. Politikalarda kararsızlık, belirsizlik varsa bürokrasi ne yapsın'' dedi. 
     Ülkenin Acil Eylem Planı gibi şeylerle yönetilmeye kalkışılmaması gerektiğini ifade eden Tütüncü, ''Ülke yönetimi, belediye yönetmeye benzemez. Bunda ısrar ederseniz, ülke gerçeklerine ters, popülist bir kulvara girersiniz. Nitekim girdiniz'' dedi. 
     Tütüncü, AK Parti'nin yolsuzlukla mücadelede kararlı ise önce dokunulmazlıkları kaldırması gerektiğini belirterek, ''Ayrıca bir önerim var. Naylon üretimini kaldıralım, böylece naylon faturanın da önüne geçmiş oluruz'' diye konuştu. 
     AK Parti Samsun Milletvekili Musa Uzunkaya da konuşmasında Acil Eylem Planı uygulamasının sonucu alınmadan yapılan eleştirinin acil bir eleştiri olduğunu söyledi. Ahlak dışı yüksek faizin de bir çeşit soygun olduğunu ifade eden Uzunkaya, ''Yalnız bu, kurallara uygun soygun'' dedi. 

     
</TEXT>
</DOC>
