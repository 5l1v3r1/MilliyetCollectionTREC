<DOC>
<DOCNO> 109404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/guncel/gun07a.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KIRIKKALE’DE İKİNCİ SKANDAL 
</HEADLINE>
<TEXT>
Yetenek sınavında torpil konuştu 
Üniversitenin spor bölümü sınavında bazı adayların puanı yükseltildi. Karşı çıkan profesör görevden alındı 
     AYDIN HASAN Ankara 

     Kırıkkale Üniversitesi, rektör adayı Prof. Bedriye Saraçoğlu’nun kadın kimliğini hedef alan saldırının ardından spor branşları için yapılan özel yetenek sınavı skandalıyla çalkalandı. Spor Yüksekokulu’na alınması istenen bazı öğrencilerin puanlarıyla oynanırken, olaya tepki göstererek rektörlük tarafından hazırlanan ikinci listeye imza koymayan sınav komisyonu üyesi ve Yüksekokul Müdürü Okşan Arman Başoğlu, görevinden alındı. 
     Özel yetenek sınavına, 33’ü milli yaklaşık 1200 aday başvurdu. Ancak sınav komisyonu, uzmanlar yerine veteriner, arkeolog, fizikçi ve biyologlardan oluşturuldu. 
     
     Liste değişti 
     Sınavı kazanan 200 kişi, 4 Eylül’de asılan listeyle açıklanırken, listede Prof. Ersin İstanbulluoğlu, Prof. Hüseyin Aktaş, Prof. İrfan Albayrak ve Yrd. Doç. Okşan Arman Başoğlu’nun imzası yer aldı. 17 Eylül’de asılan ikinci listede sınavı kazanan bazı öğrencilerin listeden çıkarıldığı, bazılarının kazandığı bölümlerin de değiştiği görüldü. 4 Eylül’de ilk listenin açıklanmasından sonra elindeki aday dosyasına göre puanların belirtildiği dosyadaki bilgiler üzerinde oynama yapıldığını kaydeden Başoğlu, ikinci listeyi hazırlamadığı için görevinden alındığını söyledi. 
     
     Veliler dava açtı 
     Öğrenci bilgileriyle bilgisayarda oynandığını dile getiren Başoğlu’nun yerine Bilgisayar Teknolojileri Bölüm Başkanı Abdullah Aydın atandı. İdare Mahkemesi’ne başvuran 12 öğrenci velisinin ardından altı veli de, "yürütmeyi durdurma" istemiyle mahkemeye başvurdu. 
     



 GÜNCEL 
















</TEXT>
</DOC>
