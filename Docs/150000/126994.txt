<DOC>
<DOCNO> 126994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/sondun15.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lefkoşa'da Denktaş'ı protesto mitingi... 
</HEADLINE>
<TEXT>

     KKTC'de, bazı siyasi partiler ve sivil toplum kuruluşları tarafından düzenlenen ''Çözüm, Avrupa Birliği, Barış ve Demokrasi Mitingi'' yapıldı. 
     Lefkoşa İnönü Meydanı'ndaki mitingde, Cumhurbaşkanı Rauf Denktaş, ''40 yıldır Kıbrıs sorununu çözmemekle'' suçlanarak, ''istifa etmesi'' yönünde sloganlar atıldı. 
     Mitingde yapılan konuşmalarda, ''Kıbrıs Türk halkının Annan planı temelinde bir çözüm ve Avrupa Birliği üyeliği istediği'' görüşü savunuldu. 
     Eski Devlet Bakanı ve Başbakan Yardımcısı, Toplumcu Kurtuluş Partisi TKP Lefkoşa Milletvekili Mustafa Akıncı, konuşmasında, ''Cumhurbaşkanı Denktaş'ın, izlediği politika ile Kıbrıs'ı kalıcı taksime götürdüğünü'' öne sürdü. Akıncı, bir hukukçu olan Denktaş'ı, ''uluslararası hukuktan korkmakla'' suçladı. 
     Cumhuriyetçi Türk Partisi CTP Genel Sekreteri Ferdi Sabit Soyer de ''Annan planına halkın sahip çıktığını'' söyledi. 
     Mitingde, CHP Genel Başkanı Deniz Baykal, Genç Parti Genel Başkanı Cem Uzan ve Cumhurbaşkanı Denktaş'ın Danışmanı Prof. Dr. Mümtaz Soysal'a, Kıbrıs konusundaki açıklamaları nedeniyle tepki gösterildi. 
     Mitingin yapıldı saatlerde bazı sendikalar, iş bırakma eylemi yaptı. Öğretmen sendikalarının da mitinge katılmak amacıyla greve gitmesi nedeniyle okullarda ders yapılamadı. 
     KKTC'nin resmi haber ajansı Türk Ajansı-Kıbrıs TAK ve Bayrak Radyo Televizyon Kurumu BRTK çalışanları da kayıtlı oldukları sendikanın grev kararı alması üzerine, iş bırakarak mitinge katıldı. 
     Miting, olaysız sona erdi. 
     





</TEXT>
</DOC>
