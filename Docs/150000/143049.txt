<DOC>
<DOCNO> 143049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur08.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 2003 yılında 93.4 milyar dolarlık borç ödemesi yapılacak 
</HEADLINE>
<TEXT>

     Devlet Bakanı Ali Babacan, ''Ülkemizin yüksek kamu borç stoku, sürdürülebilir büyüme ve kalıcı istikrarın önündeki en önemli engel olarak durmaktadır'' dedi. Babacan, 2003'te 82 milyarlık bölümü iç borç ve 11.4 milyarlık bölümü dış borç olmak üzere toplam 93.4 milyar dolarlık borç ödemesi yapılacağını açıkladı. 
     Babacan, TBMM'de Plan ve Bütçe Komisyonu'nda yaptığı konuşmada, Türkiye'nin kamu borç stokunun, gelişmekte olan piyasa ekonomileri ortalamalarının oldukça üzerinde olduğunu söyledi. 
     Babacan, 1990 yılında GSMH'nın yüzde 29'u seviyelerinde olan net kamu borcunun 2002 yılı sonu itibariyle yüzde 80 seviyesinde olduğunu belirterek,''net kamu borcunun GSMH'ya oranın 2003 yılı sonu itibariyle yüzde 78 seviyesine düşmesi beklenmektedir'' diye konuştu. 
     Yüksek reel faizlerin büyümenin önünü kestiğini hatırlatan Babacan, şunları kaydetti 
     ''1990 yılında her 100 liralık vergi gelirinin 30.6 lirası faiz ödemesine giderken, 2002 yılında bu rakam 87 liraya ulaştı. Bu durum bütçe esnekliğini büyük ölçüde azaltmakta ve kamunun asli görevlerini yerine getirilmesi için dahi yeterli kaynak bırakmamaktadır. Bu nedenle 2003 yılı bütçesinde, yüksek faiz dışı fazla verilmesi ve uygun borçlanma politikaları suretiyle her 100 liralık vergi gelirinin, faiz ödemesine gidecek tutarın 76.1 liraya düşürülmesi hedeflenmektedir'' 
     
     BORÇ STOKU VE EKONOMİK KIRILGANLIK 

     Babacan, borç stokunun düşmesini sağlayacak önlemler alınmadığı takdirde ekonominin son derece kırılgan hale geleceğini, bütçe ve para poltikalarının git gide etkisizleşeceğini ifade ederek, şöyle devam etti 
     ''Ekonomi veya siyasi alandaki en küçük bir olumsuz gelişme ya da haber bir anda faizlere yansıyarak sürdürülebilirlik endişelerini arttırır. Ayrıca sermaye hareketleri de bu tür dalgalanmaları büyütür. Bu durum finansal sistemin kaynakları üzerindeki baskı ve vade uyumsuzlukları yaratarak, bankacılık sistemindeki kırılganlığı da arttırır. Ülkenin tasarrufları, üretken yatırımları finanse etmek yerine, kamunun borcunun finanse edilmesinde kullanılır ve bu nedenle arzu edilen hızda büyüme olmaz.'' Babacan, ''2003 yılında konsolide bütçede yıl içinde borçlanmaların anapara ve faiz yükü de dahil yaklaşık 82 milyarlık bölümü iç borç ve 11.4 milyarlık bölümü dış borç olmak üzere toplam 93.4 milyar dolarlık borç ödemesi yapılacak'' diye konuştu. 
     Babacan, 2003 yılı program finansmanı kapsamında uluslararası sermaye piyasalarından 4.5 milyar dolar borçlanma hedeflendiğini de bildirdi. 
     
     "AMAÇ, BÜYÜMEYİ DEVAM ETTİRMEK" 

     Devlet Bakanı Babacan konuşmasında, ekonomideki yapısal sorunların sadece ekonomik büyümenin potansiyelin altında kalmasına yolaçmadığını, aynı zamanda büyümede dalgalı bir seyire de neden olduğunu vurguladı. Babacan, sürdürülemez boyutlara ulaşan bu yapının değiştirilmesinin zorunlu hale geldiğine de dikkat çekti. 
     Konuşmasında 2003 yılı programının temel öncelik ve hedefleri hakkında da bilgi veren Babacan, temel amaçları, ''Ekonomideki büyümeyi devam ettirmek, düşme eğitimine giren enflasyonu hedefler doğrultusunda aşağı çekmek ve yüksek miktarda faiz dışı fazla vererek kamu borç stokunu sürdürülebilir seviyeye indirmek'' olarak sıraladı. 
     
     ÖZEL SEKTÖRE ÇAĞRI 

     Bu hedeflere ulaşmak için Merkez Bankası para politikasının, kısa dönemde enflasyonu hedeflenen seviyeye çekmeye, orta vadede ise fiyat istikrarını sağlamaya ve korumaya dönük sürdürüleceğini anlatan Devlet Bakanı Babacan, şöyle devam etti 
     ''Mali disiplinin güçlendirilmesi, kamu kesiminde gelirler politikasının enflasyon hedefleri ile uyumlu bir yapıda sürdürülmesi, ileriye dönük endeksleme alışkanlığının yaygınlaştırılması, enflasyonla mücadelede öne çıkan diğer politikalar olacaktır. 
     Enflasyonun aşağı çekilmesi sürecinde özel sektörün de gelirler ve fiyatlama politikasını, enflasyon hedefini dikkate alarak belirlemesi, hedeflenen büyüme hızına ulaşmayı kolaylaştıracaktır. 
     Hükümetimiz, 2003 yılı bütçesini, öngörülen tedbirlerin titizlikle ve zamanında uygulanmasını sağlayacak ve belirlenen hedeflere ulaşacak şekilde uygulamaya son derece kararlıdır.'' 
     
     BAZI HİZMETLER BELEDİYELERE DEVREDİLECEK 

     Devlet Bakanı Babacan, yeni dönemde kamu hizmetlerinde verimlilik ve etkinliğin arttırılması için kamu yönetim reformunun yapılacağını da belirtti. Babacan, merkezi yönetim tarafından yürütülmesi zorunlu olmayan hizmetlerin, kaynaklarıyla birlikte yerel yönetimlere devredileceğini ifade etti. 
     Ekonomik istikrarı kalıcı kılacak, ekonominin şoklara karşı dayanıklılığını, verimliliğini ve rekabetini artıracak yapısal reformların, tüm toplum kesimlerinin katılımı sağlanarak süratle hayata geçirileceğini de bildiren Babacan, bunların ülkede güven ortamı oluşturacağını ve belirsizlikleri azaltacağını vurguladı. 
     Daha sonra kamu yatırımları hakkında da açıklama yapan Devlet Bakanı, ''Kamu yatırımlarında temel amaç, mevcut sınırlı kaynaklar dikkate alınarak toplumun ihtiyaç duyduğu acil ve öncelikli hizmetlerin bir an önce sağlanması olacaktır'' dedi. 
     Babacan, bu çerçevede kamu ve özel kesim kaynaklarının birbirlerini tamamlayan yatırım alanlarına yönlendirileceğini, kamu yatırımlarının da ağırlıkla ekonomik ve sosyal altyapı alanlarında yoğunlaşacağını bildirdi. Babacan, bu doğrultuda 2003'de kamu kaynaklarının tahsisinde eğitim, sağlık, teknoloji alt yapısı, enerji, sulama, kentsel alt yapı ve ulaştırma sektörlerine öncelik tanınacağını vurguladı. 
     
     AB'YE TAM ÜYELİK MÜZAKERELERİ 

     Devlet Bakanı Ali Babacan, konuşmasında Avrupa Birliği ile tam üyelik müzakerelerine de değindi ve tam üyelik müzakerelerinin başlaması ile birlikte AB mali yardımlarının ciddi boyutlara ulaşmasının beklendiğini söyledi. 
     Mali yardımların kullanımında bölgesel projelerin önemli bir yer tuttuğuna işaret eden Babacan, bölgesel politika alanında AB üyesi ülkelerde kullanılan İstatistiki Bölge Sınıflandırmasının ülkemiz için de yapıldığını kaydetti. Babacan, bu sınıflandırma temel alınarak 2003-2005 dönemini kapsayacak şekilde entegre bölge kalkınma planlarını içeren Ulusal Kalkınma Planı hazırlama çalışmalarının DPT bünyesinde başlatıldığını ifade etti. 
     
     HAZİNE BÜTÇESİ 

     Babacan, 2003 yılı bütçesinin hükümetin piyasa ekonomisi kuralları içinde doğru ekonomi politikaları uygulayarak problemleri çözme azmi ve kararlılığının en önemli ifadesi olduğunu söyledi. 
     Hazine Müsteşarlığı'nın 2003 yılı bütçe tasarısında yer alan ödenek teklifinin 73 katrilyon lira olduğunu belirten Babacan, şunları söyledi. 
     ''Bu ödeneğin 65,5 katrilyon lirasını 2003 yılı içinde yapılacak olan faiz ödemeleri oluşturmaktadır. Bu rakam konsolide bütçe ödeneklerinin yüzde 45'ine tekabül etmektedir. Diğer bir deyişle bütçe ödeneklerinin neredeyse yarısı faiz ödemesine gitmektedir. Bu şüphesiz geçmiş yıllardan gelen birikimin ve uygulanmayan veya eksik uygulanan ekonomi politikalarının sonucudur. Hükümetimiz, ekonomi politikası seçeneklerini ciddi biçimde sınırlayan yüksek borç ve faiz sorununun üstesinden gelmekte kararlıdır.'' Kamu borç stokunun GSMH'ya oranın düşürülmesinin iki şekilde gerçekleştirilebileceğini anlatan Babacan, bunlardan birincisinin borç stokunun azaltılması, diğerinin ise GSMH'nın artırılması olduğunu kaydetti. 
     Babacan, kamu borç stokunun azaltılması için en önemli adımın yüksek faiz dışı fazla olduğunu vurgulayarak, şöyle devam etti 
     ''Yüksek faiz dışı fazlanın borç stokunu düşürmedeki bir diğer etkisi, borcun sürdürülebilirliği konusundaki beklentiler aracılığıyla olmaktadır. Yüksek faiz dışı fazla, borcun sürdürülebilirliğine ilişkin kaygıları önlemekte ve güven ortamını pekiştirerek reel faizleri aşağıya çekmekte ve döviz kurlarında istkrar sağlamaktadır.'' Yüzde 6.5'lik faiz dışı fazla hedefi ile tutarlı olan 2003 yılı bütçesinde hükümetin doğru politikalar izlemekteki kararlılığını göstermekte olduğunu söyleyen Babacan, borç stokunda hedeflenen azalmayı gerçekleştirmek için gerekli olan faiz dışı fazla oranın yüzde 6.5'nin altına düşmemesi ile mümkün olduğunu kaydetti. 
     Babacan, hedeflenen faiz dışı fazlanın gerçekleşmesi için gerekli tüm önlemlerin alındığını ve temel amaçlarının borç stokunu indirerek, bütçeyi daha esnek bir yapıya kavuşturmak, Türkiye'nin karar verme ve haraket özgürlüğüne bir an önce arttırmak olduğunu söyledi. 
     Babacan, sıkı maliye politikalarıyla eski ders kitaplarında görülen ekonomik aktiviteyi daraltıcı etkisinin, güven unsurunun devreye girmesiyle Türkiye'de ve borç stoku yüksek olan diğer ülkelerde tersine dönmekte olduğunu bildirdi. Babacan, ''Hedef, güven ortamı sağanarak özel sektör kaynaklı bir büyümeye geçilmesidir'' dedi. 
     
     BORÇ ÖDEMESİNİN YÜZDE 75'İ İÇ BORÇLANMA İLE KARŞILANACAK 

     Babacan, 2003 yılında konosolide bütçede toplam 93.4 milyar dolarlık borç ödenmesi yapılması gerektiğini vurgulayarak ''GSMH'nın yüzde 6.5'i ile uyumlu faiz dışı fazla, bu borç ödemesinin yüzde 13'ünü karşılayacak, geriye kalan finasman ihtiyacının yüzde 11'i dış borçlanma, yüzde 1'i özelleştirme ve nihai olarak yüzde 75'i iç borçlanma ile gerçekleştirilecek'' diye konuştu. 
     2003 yılını program finansmanı kapsamında uluslararası sermaye piyasalarından 4.5 milyar dolar borçlanmanın hedeflendiğini anlatan Babacan, Ocak ayı içinde üç ayrı tahvil ihracı yoluyla yaklaşık 1.7 milyar dolar tutarında kaynak temin edildiğini ve 2003 yılı borçlanma hedefinin üçte birinden fazlasının karşılandığını kaydetti. 
     Babacan, ''enflasyonun düşüş trendine girmesinde Merkez Bankası'nın bağımsızlığı önemli bir rol oynamıştır'' diye konuştu. 
     Hükümetin, sağlıkılı sermaye yapısı güçlü bir bankacılık sektörü oluşturmak amacıyla gerekli tedbirleri altığını ve varolan sağlıkılı yapının devamını sağlamak konusunda kararlı olduğunu anlatan Babacan, ''Bu çerçevede BDDK'nın sektörün denetleme ve düzenleme konusundaki fonksiyonu çok önemlidir'' diye konuştu. 
     
     2003 YILI BORÇLANMA STRATEJİSİ 

     Babacan, 2003 yılı borçlanma stratejisine ilişkin olarak şunları söyledi 
     ''Tek parti iktidarının piyasalara verdiği siyasi kararlılık mesajının da desteğiyle 2003 yılı borçlanma stratejisinin, nakit iç borçlanmada yıllık ağırlıklı ortalama, vadenin piyasa imkanlarının elverdiği ölçüde, endeksli ve döviz cinsinden olanlar dahil, piyasalarada kabul görecek tüm borçlanma enstrümanlarının ihracı suretiyle uzatılması, borçlanma maliyetinin mümkün olduğu ölçüde düşürülmesi, piyasalarca güven verici unsur olarak değerlendirilen nakit rezervi tutma politikasının 2002 yılındakinden daha güçlü bir şekilde sürdürülmesi, kısa vadeli borçlanma enstrümanlarının Merkez Bankası ile eşgüdüm içinde para piyasalarında kulanılmaya başlanması esasları üzerinde kurulmuştur.'' 
     
     EK NİYET MEKTUBU 

     IMF ile yapılan 4.gözden geçirme çalışmaları kapsamında Türkiye tarafından hazırlanan niyet mekubunun imza aşamasına gelmekte olduğunu belirten Babacan, 2003 ve 2004 yıllarında Fon'dan yaklaşık 3.9 milyar dolarlık kaynak kullanılmasının öngörüldüğünü hatırlattı. 
     Dünya Bankası'ndan, Temmuz 2000-Haziran 2003 döneminde toplam 6.2 milyar dolarlık finansman sağlanmasının öngörüldüğünü anlatan Babacan, Aralık 2002 itibariyle toplam 4.5 milyar dolarılık kredi sağlandığını ve aynı dönemde bu kredinin 2.3 milyar dolarlık kısmının kullanıldığını, kalan tutarın ise 2003 yılında kullanılacağını kaydetti. 
     Babacan, ''Temmuz 2003- Haziran 2006 dönemi için Dünya Bankası ile görüşmeler devam etmekte olup, toplam 4.5 milyar dolara kadar finansman sağlanması öngörülmektedir'' dedi. 

     
</TEXT>
</DOC>
