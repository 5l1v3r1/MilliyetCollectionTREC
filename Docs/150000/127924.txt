<DOC>
<DOCNO> 127924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/son/sondun11.html </URL>
<DATE> 2002/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
2002 Almanya'ya ne yenilikler getirdi 
</HEADLINE>
<TEXT>

     Almanya'da 2002 yılı, bir çok yeniliği de beraberinde getirdi. 
     Almanya'da markın yerine yeni para birimi euro'nun kullanılmaya başlanmasının yanı sıra çok sayıda yasa değişikliği de yürürlüğe girdi. 
     Tütün vergisinin sigara başına 1 cent artırılması ve sigorta vergisinin yüzde 15'ten yüzde 16'ya yükseltilmesiyle 1 milyar 500 milyon euro tutarındaki teröre karşı mücadele paketinin finansmanı sağlanacak. 
     Almanya'da kabul edilen ikinci güvenlik paketi, yaklaşık 100 yasada güvenlik kurallarını değiştiriyor, istihbarat teşkilatlarının yetkilerini genişletiyor ve suç işleyen yabancıların sınırdışı edilmelerini kolaylaştırıyor. 
     Askerlik süresi de 1 Ocak 2002 tarihinden itibaren 10 aydan 9 aya düşürüldü. 
     Ailelere birinci ve ikinci çocuklar için bugüne kadar çocuk başına ödenen 31 mark 20 fenik, 301 mark 20 feniğe denk gelen 154 Euro'ya yükseltildi. 
     Ülkedeki 5 aşamalı çevre vergisinin bu yılbaşında yürürlüğe giren dördüncü aşamasıyla birlikte, 1 litre benzine ödenen vergi 3,07 sent, bir kilovat elektriğe ödenen vergi de 0,26 sent artırıldı. 
     Yeni yılda yürürlüğe giren diğer bir değişiklikle de, yabancı sanatçılara 250 euro'ya kadar verilen ücretlerden vergi alınmayacak. 
     Çocuk ticaretine karşı alınan önlemler de diğer bir yasa değişikliğiyle sıkılaştırılırken, evlat edinme işlemleri kolaylaştırıldı. Aile içindeki şiddet olaylarına karşı da yasalar sertleştirildi. 
     






</TEXT>
</DOC>
