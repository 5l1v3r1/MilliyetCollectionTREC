<DOC>
<DOCNO> 144269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/soneko18.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, birinci seansı yüzde 5.89 düşüşle tamamladı 
</HEADLINE>
<TEXT>

     İstanbul Menkul Kıymetler Borsası İMKB haftanın son işlem gününde satışların hızlandığı bir seans yaşadı. 
     İstanbul Menkul Kıymetler Borsası İMKB Ulusal-100 Endeksi, 1. seansı, 568.22 puan kayıpla 9,076.09 puandan tamamladı. Hisse senetlerinin ortalama değer kaybı, yüzde 5.89 olarak gerçekleşti. 
     1. seans 24.91 puan kayıpla açılan endeks, seansın ilk yarısını ise 382.18 puan kayıpla 9,262.13 puandan geçti. Endeks, seans içinde en düşük 8,951.29, en yüksek 9,619.40 puanı gördü. 
     Seans kapanışında mali endeks 872.24 puan kayıpla 10,824.60 puana, sanayi endeksi 493.02 puan kayıpla 9,235.39 puana, hizmetler endeksi 188.81 puan kayıpla 6,030.14 puana geriledi. 
     Böylece, önceki kapanışa göre mali grup hisseler ortalama yüzde 7.46, sanayi grubu hisseler ortalama yüzde 5.07 oranında, hizmetler grubu hisseler ortalama yüzde 3.04 oranında değer yitirdi. 
     İşlem gören toplam 288 hissenin 278'i değer kaybetti, 5'i değer kazandı, 5'inin fiyatı değişmedi. 
     İş Bankası C , Turkcell, Yapı Kredi Bankası, Garanti Bankası ve Akbank en yoğun işlem gören hisseler oldu. 
     
     YORUMLAR 

     Hak Yatırım Araştırma Müdürü Alper Tavukçu, hafta sonu risk almayan yatırımcıların satış fırsatını değerlendirdiğini kaydetti. 
     Piyasada yeni beklentilerin olmamasının da yatırımcıları satışa yönlendirdiğini belirten Tavukçu, ''Portföylerin erimesi, öz kaynak oranını düşürüyor. Bu da yatırımcıları kredileri boşaltmaya zorluyor. Bu unsur düşüşte etkili'' diye konuştu. 
     Borsa Uzmanları Derneği Yönetim Kurulu Üyesi Murat Özkaya da, insanların daha kötü olacağı hissiyle satış yaptıklarını, özellikle kredili satışların geldiğini söyledi. 
     





</TEXT>
</DOC>
