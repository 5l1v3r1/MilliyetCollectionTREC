<DOC>
<DOCNO> 115632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sonspo10.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Jovanovski "Kendi sahamızda daha stresli futbol oynuyoruz" 
</HEADLINE>
<TEXT>

     Samsunspor Teknik Direktörü Gjorji Jovanovski, kendi sahalarındaki maçlarda daha stresli futbol oynadıklarını söyledi. 
     Nuri Asan Tesisleri'nde düzenlenen basın toplantısında Jovanovski, Denizlispor karşısında kazanmak için oynadıklarını, ancak kadrodaki eksiklikler ve orta saha futbolcularının tecrübesizliği nedeniyle sonuç alamadıklarını belirtti. 
     Denizlispor maçının ilk yarısında ortaya koydukları futbolun, şimdiye kadar oynadıkları en kötü ilk yarı olduğunu ifade eden Jovanovski, şunları kaydetti 
     ''Denizlispor maçını normal kadrodan 5 eksik ile oynadık. İlk devre hiçbir şey yapamadık. Bugüne kadar oynadığımız en kötü ilk devreyi oynadık. İkinci devre biraz canlanabildik. Denizlispor'la karşılaştırdığımızda, orta sahadaki futbolcularımız biraz deneyimsiz. Buna rağmen iyi oynadılar. Ben oyuncularıma güveniyorum, benim oyuncularım Avrupa standartlarında koşuyorlar, onlar için biraz sabırlı olunması lazım.'' 
     
     İÇ SAHADA DAHA STRESLİ FUTBOL 
     Deplasmandaki maçlarda daha iyi sonuçlar almalarını, daha rahat olmalarına bağlayan Makedon teknik adam, ''Kendi sahamızda daha stresli futbol oynuyoruz. Bunun nedenlerini araştırıp o konuda çalışacağız'' dedi. 
     Jovanovski, her maçı kazanmak için oynadıklarını da vurgulayarak, hafta sonu deplasmanda yapacakları Malatyaspor maçına da kazanmak için gideceklerini, hedeflerinin ise 3 puan olduğunu söyledi. 
     
     CELİL'İN DURUMU 
     Bir gazetecinin, Celil'in son maçlarda neden kadroya alınmadığıyla ilgili sorusu üzerine ise Jovanovski, sakatlığı nedeni ile Celil'in oynamak istemediğini belirterek, şöyle dedi 
     ''Ben her zaman için futbolcusunu savunan ve sabırlı bir teknik direktörüm. Ancak şunu söylemeliyim ki Samsunspor'da bencil futbolcu oynayamaz. Bu takımda oynayacak futbolcunun cesur, savaşçı ve önce takımını düşünen futbolcu olması lazım. Önce kendini düşünen futbolcu burada oynayamaz. Çünkü takım kaybettiği zaman hepimiz kaybederiz. En çok da Başkan kaybeder. Çünkü para her zaman onun cebinden çıkıyor, biz ise bugün varız, yarın yokuz. Futbolda duygusallık yoktur. Ben futbolcunun geçmişine değil, şu anına ve geleceğine bakıyorum.'' 
     
     HURMA'NIN SÖZLERİ 
     Genel Menajer Süleyman Hurma da takımlarının yeni olduğunu ifade ederek, ''Biz yeni bir takım, yeni bir kulüp yaratmaya çalışıyoruz. Bunun için kendi gerçeğimizle yüzleşmek zorundayız. Yeni olduğumuz için bazı eksikliklerimiz var, her şeyin yerine oturabilmesi için çok çalışmamız gerekir'' dedi. 
     Denizlispor maçında iyi sonuç alamamalarına rağmen, karşı takıma gol pozisyonu vermemelerinin ve eksik kadroyla oynamalarına rağmen oyuncuların paniğe kapılmamalarını ''olumlu'' olarak ifade eden Hurma, olumsuz sonuçlardan sonra eleştirilerin dozunun kaçırılmamasını istedi. 
     ''Kazandıktan sonra oturup konuşuruz, önemli olan sıkıntılı zamanlarda da pozitif düşünerek, birbirimize sarılmamız'' diyen Hurma, ''Böyle olduğu zaman daha iyi sonuçlar alırız. Sıkıntılı sonuçlardan sonra da birbirimize sarılalım'' diye konuştu. 
     Hurma, takımdaki bütün futbolcuların paralarının ödendiğini ve futbolcuların mali olarak bir problemlerinin olmadığını da ifade ederek, kulüplerinin Türkiye'nin en sorunsuz kulüplerinden biri olduğunu söyledi. 
     





</TEXT>
</DOC>
