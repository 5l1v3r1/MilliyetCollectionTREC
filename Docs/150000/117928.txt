<DOC>
<DOCNO> 117928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/spor/ysenay.html </URL>
<DATE> 2002/11/09/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Lucescu ve Sergen 
</HEADLINE>
<TEXT>

     Lucescu’nun Beşiktaş’ı oldukça disiplinli ve komple bir ekip bütünlüğüyle oynuyordu kendi sahasında... Savunmasının kestiği ve orta alancılara indirdiği düzgün toplar, bu bölgeden Pancu ve İlhan Mansız gibi gol adamlarına pek de ince gol hesaplarıyla çıkamıyordu... Yani orta alanda bir pas başı bozukluğundan bahsetmek istiyoruz kısacası... 
     Evet, kanatlara yayılan topları sağdan Kaan Dobra, soldan Serdar başarıyla kullanıyorlar, ancak Beşiktaş’ın ön direk - arka direğe uzun adamlarıyla kafaya çıkmalarını hiç göremiyorduk dün geceki sayısız Siyah - Beyaz ataklarında... Yasin, Tayfur ve Sergen gibi top ustaları ilk yarıda biraz daha ince düşünüp, biraz daha sık eleyerek rahatlatamıyorlardı ki Beşiktaş’ı .. Bunun sebebi, Elazığlı kramponların sahanın her bölgesinde yerden gereğinde kısa paslı, gereğinde uzun paslı çıkışlar yaparak, Beşiktaş’ın topla fazla oynamasını engellemesinden kaynaklanıyordu... Anadolu takımları artık İstanbul deplasmanlarından hiç korkmaz oldular bana göre... Öyle ya, Elazığ arada bir de olsa öyle tehlikeli çıkışlar yapıyordu ki dün ilk yarıda, insanın bu cüretkar atakları gördükçe, futbolumuzun artık yurt çapında bir üst standart yarattığına olan inancı artıyor doğrusu... 
     
     İkinci yarıya eşitlikle giren Kara Kartal, oyundaki bütün viteslerinin hızlarını artırıyor yerden ve kısa paslarla tempoyu ilk yarıdaki dozda yakalamaya çalışan Elazığ ise, Beşiktaş’ı durdurmak adına ölesiye bir futbol emekçiliğini sergiliyordu sahada... Bu arada Tümer’i oyuna alan Lucescu, orta sahadaki pas verimsizliğini görmüş olacak ki, özellikle İlhan Mansız’ı oynatması adına bu yeteneği çok doğru olarak göreve sürüyordu... Bu yerinde değişime imza atan Lucescu, aradığı gol ve gollere belki İlhan Mansız’la değil ama, sahada bir avcı gibi dolaşıp, gol koklayan Sergen’in Tümer’den kalkan korner topuna attığı enfes kafa golüyle çözüyordu oyunun galibiyet kilitlerini... Sergen bir "uslu çocuk" olup çıkmış artık Siyah - Beyazlı formada... Türlü çeşitli ve biraz da acımasız rakip indirmelerine hiç aldırdığı yok... O sadece kimi, nasıl kaçıracağını veya rakibinin neredeki yanlışına zıpkın gibi saplanacağının hesaplarıyla süzüyor her bölgedeki pozisyonlarını... Kısacası Beşiktaş kendi sahasında önce Lucescu’nun mükemmel saha kenarı yönetimi, sonrasında ise büyük usta Sergen’in çeşitli futbol maharetleriyle hem üç puanı kazanıyor, hem de tribündeki taraftar kalabalığının göz zevklerine büyük sunuşlar yapıyordu. 
     Ancak İlhan Mansız’a birkaç laf etmek gerekir sanırım. Bu büyük yetenek, kendini takıma ve pozisyonlara vereceğine, anlaşılmaz bir kişilik kabalığını hakemlere ve rakiplerin üstüne sürüyor. İlhan Mansız, bu kafayla futbolculuk yolculuğunda uzun mesafeler alamaz. Bu genç adamın kısa zamanda önce kendine gelmesini dilemekten başka yapacağımız ne var ki 
     



 SPOR 

























</TEXT>
</DOC>
