<DOC>
<DOCNO> 132119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/spor/spo04.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da buzlar eridi 
</HEADLINE>
<TEXT>

Bir süredir yönetimle arası açık olan taraftarlar, iki haftalık hazırlık kampını tamamlayarak dün evine dönen Bordo - Mavili kafileyi çiçeklerle karşıladı 
     Doğan’dan zeytin dalı 
     ANTALYA’DA çok başarılı bir hazırlık dönemi geçiren Trabzonspor’u, Bordo - Mavili taraftarlar çiçeklerle karşıladı. Uzun zamandır yönetimle arası açık olan Trabzonspor seyircisinin bu sıcak yaklaşımı aradaki buzların eridiğini gösterdi. Taraftarlar Derneği Başkanı Selim Doğan, "Biz yönetimden yardım ve iltimas istemiyoruz. Sadece kendi paramızla gittiğimiz deplasmanlarda tribünlerden çıkartılmamızı engellesinler, bize sahip çıksınlar" diye konuştu. 
     
     Havamız bozulmasın’ 
     ASBAŞKAN Erol Tuna ise "Taraftarsız bir Trabzonspor düşünülemez. Siz, bazı hakların elinizden alındığını savunuyorsunuz. Pankart ve bayraklar konusunu yönetimde görüşeceğiz, sizinle de görüşmemiz olacak" ifadesini kullandı. Tribün gücünün içeride ve dışarıda daha iyi kullanılması için bazı genç yöneticilerin de Başkan Özkan Sümer’le özel bir toplantı yapacağı ve "Artık bu pankart yasağını kaldıralım. Çok iyi hava yakaladık, bozmayalım" diyecekleri öğrenildi. 
     
     Patrick gitti 
     TRABZONSPOR’DA beklediği şansı bulamayan 20 yaşındaki Ganalı oyuncu Patrick, Kore’nin SK Corporation kulübüne gönderildi. Uzun süredir takım arayan ancak bulamayan Patrick için menajerliğe soyunan Bordo-Mavili yöneticiler, bu oyuncuyu Antalya’da kamp yapan Kore kulübüne gönderdiler. Patrick eğer beğenilmezse Trabzon’a geri dönecek. 
     
     Lee hasret giderdi 
     HAVALİMANINDA eşi tarafından karşılanan Koreli oyuncu Lee Eul Yong hasret giderdi. Eşi Sug Lee ve oğlu Tasek’e uzun uzun sarılan Lee, çocuğunu kucağına aldı ve takım arkadaşlarına gösterdi. Minik Koreli Trabzon Havalimanı’nda bir anda ilgi odağı oldu, taraftarlar Tasek’i öpücük yağmuruna tuttu. 
     



 SPOR 
























</TEXT>
</DOC>
