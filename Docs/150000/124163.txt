<DOC>
<DOCNO> 124163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko13.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu deprem sigortasında azami teminat tutarı yükseltildi... 
</HEADLINE>
<TEXT>

     Zorunlu deprem sigortası kapsamında bir mesken için verilebilecek azami teminat tutarı, 1 Ocak 2003'ten geçerli olmak üzere, 28 milyar liradan 40 milyar liraya çıkarıldı. 
     Hazine Müsteşarlığı'nın bugünkü Resmi Gazete'de yayınlanan değişiklik tebliğine göre, söz konusu teminat tutarı tüm yapı tarzları için geçerli olacak. 
     Tebliğle, sigorta bedeli hesabına esas metrekare bedelleri de yeniden belirlendi. 
     Buna göre çelik, betonarme ve karkas yapılar için sigorta bedeli hesabına esas metrekare bedeli 265 milyon lira, yığma kagir yapılar için 190 milyon lira ve diğer yapılar için de 102 milyon lira olarak tespit edildi. 
     Değişiklik öncesi bu bedeller, çelik, betonarme ve karkas yapılar için 210 milyon lira, yığma kagir yapılar için 150 milyon lira ve diğer yapılar için de 80 milyon lira idi. 
     Bu arada 1 Ocak 2003 tarihinde yürürlüğe girecek değişiklikten önce yapılmış sigorta sözleşmeleri için, sözleşmede belirtilen sigorta bedeli tutarı, sözleşmenin sona ermesine kadar geçerli olacak. 
     
     SİGORTA GENEL ŞARTLARINDA DEĞİŞİKLİK 
     Hazine Müsteşarlığı'nın Resmi Gazete'de yayınlanan bir başka Tebliği ile de, zorunlu deprem sigortasının genel şartlarında değişikliğe gidildi. 
     Buna göre, sigortanın kapsamı ve çeşitli hükümler bölümlerinde bazı fıkralarda değişiklik yapılırken, Hasar ve Tazminat başlıklı bölümdeki Tazminat Hakkının Eksilmesi veya Düşmesi başlıklı alt bölümün ikinci fıkrası yürürlükten kaldırıldı. 
     Söz konusu tebliğ de, 1 Ocak 2003 tarihinde yürürlüğe girecek. 
     





</TEXT>
</DOC>
