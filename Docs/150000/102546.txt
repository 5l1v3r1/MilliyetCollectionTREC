<DOC>
<DOCNO> 102546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sonspo04.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor "Hakemler konusunda tereddütümüz yok" 
</HEADLINE>
<TEXT>

     Birinci Süper Futbol Ligi'nin 2. haftasında deplasmanda Gençlerbirliği'ne ikinci yarıda yediği 4 golle 4-1 yenilen İstanbulspor, yenilgiyi kişisel hatalara bağlıyor. 
     Kulüp başkanı Adnan Sezgin, Gençlerbirliği karşısında ilk yarıda iyi oynadıklarını ve 1-0 öne geçtiklerini belirterek, ''Ancak ikinci yarıda çok kötü oynadık ve kaybettik'' dedi. 
     İkinci yarının başında ilk köşe atışında gol yemelerinin oyun düzenlerini bozduğunu ifade eden Sezgin, ''Gençlerbirliği, ikinci yarıda çok iyi oynadı. Biz oyun disiplininden kopunca, çok kişisel hata yaptık. 10 dakikada 3 gol yedik ve farklı skorla yenildik'' diye konuştu. 
     Sezgin, uygun olursa bir transfer daha yapabileceklerini, ancak kadrolarına güvendiklerini ve ilerleyen haftalarda daha iyi olacaklarını kaydetti. 
     
     ''BEŞİKTAŞ MAÇI ÇOK FARKLI'' 
     Sezgin, Gençlerbirliği karşısındaki farklı skorlu yenilginin 3. haftada Beşiktaş ile yapacakları maç için ölçü olmayacağını belirterek, ''Beşiktaş maçı çok farklı olacak. Gerçek oyunumuzu göstereceğiz'' dedi. 
     Beşiktaşlı yöneticilerin Bursaspor maçından sonra hakem Metin Tokat'ı yoğun bir biçimde eleştirmelerinin ardından Kocaelispor maçında hakem Ünsal Çimen'in siyah-beyazlı ekip lehine tartışmalı kararlar vermesi hakkında Sezgin, şöyle konuştu 
     ''Hakemleri yıpratıcı demeçler vermekten herkesin kaçınması lazım. Onlar, rahat bırakıldığı zaman daha sağlıklı karar verebilir. Zaten sahada yükleri ağır. Bizim hakem konusunda hiçbir tereddütümüz olmaz. Haftaya Beşiktaş ile yapacağımız maçının hakemi konusunda da tereddüt etmiyoruz.'' 
     
     BEŞİKTAŞ MAÇI HAZIRLIKLARI 
     Gençlerbirliği maçının ardından bugünü dinlenerek geçiren İstanbulspor, yarın çift antrenmanla Beşiktaş maçı hazırlıklarına başlayacak. 
     Sarı-siyahlılarda, sakatlıkları bulunan Zeki, Caner, Bekir'in hafta içinde takımla birlikte antrenman yapabileceği, Fazlı'nın durumunun ise 20 Ağustos Salı günü belli olacağı bildirildi. 
     İstanbulspor, 21 Ağustos Çarşamba günü açılış töreni nedeniyle Tekirdağspor ile Tekirdağ'da özel maç yapacak. 
     





</TEXT>
</DOC>
