<DOC>
<DOCNO> 119151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/ekonomi/eko02.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
500 milyon dolarlık fon için son raund 
</HEADLINE>
<TEXT>

İstanbul Yaklaşımı’nda bankaların riskinin giderilmesi açısından önemli olan fon için Dünya Bankası’nın sunduğu öneri Bankalar Birliği’ni bekliyor 
     İstanbul Yaklaşımı olarak bilinen, zor durumdaki şirketlerin kurtarılmasına yönelik hazırlanan "Finansal Yeniden Yapılandırma Çerçeve Anlaşması" için Dünya Bankası’ndan beklenen 500 milyon dolarlık fon desteği için çalışmalar sürüyor. Kredinin içeriği konusunda çıkan anlaşmazlığın giderilmesi amacıyla Türkiye Bankalar Birliği TBB Yeniden Yapılandırma Çalışma Grubu ile Dünya Bankası yetkilileri arasında görüşmeler yapılırken, Dünya Bankası heyeti tarafından gruba bir öneri sunuldu. Ekibin tasarladığı modele uygun olması halinde öneri, TBB Yönetim Kurulu’na gönderilecek. 
     
     Çelişki giderilmiş olabilir’ 
     TBB Yeniden Yapılandırma Çalışma Grubu Başkanı ve Garanti Bankası Genel Müdür Yardımcısı Adnan Memiş, gelecek olan fonun, ortaya koydukları modelin yapısıyla örtüşmesi halinde, bankaların da faiz ve vade risklerini nispeten azaltarak Yaklaşım’a daha sıcak bakacağını söyledi. 
     Dünya Bankası’nın önerisi ellerine yeni geçtiği için henüz değerlendirmediklerini belirten Memiş, "Önümüzdeki günlerde bunu değerlendireceğiz. Eğer bizim tasarladığımız modele uygun bir zemin içindeyse, biz de onu TBB Yönetim Kurulu’na ileteceğiz" diye konuştu. 
     Memiş, Dünya Bankası ile fon konusunda yaşadıkları farklılığa ilişkin olarak da "Çelişki yaşıyoruz, şu dakika söyleyecek durumda değilim. Çünkü bu önerdikleri son çalışmada ola ki bu, büyük ölçüde giderilmiş de olabilir. Bizi tatmin etmeyen noktalar varsa, bunu Dünya Bankası ile bir kez daha görüşebiliriz" dedi. 
     Memiş, 500 milyon dolarlık fonun gecikmesinin, İstanbul Yaklaşımı’nın performansını engelleyip engellemeyeceği konusunda da şöyle konuştu 
     "Fon, bu işin kapsama alanını genişletebilecek bir unsur. Fon, ortaya koyduğumuz modelin kendi yapısıyla örtüşen bir yapıya bürünebilirse, doğal olarak bankalar da faiz ve vade risklerini nispeten azaltmış olarak bu yaklaşıma daha da sıcak bakacaklar." 
     
3 milyar dolarlık sürece girildi      Kapsama alanını tek başına olumlu etkileyecek unsurun sadece fonlama tarafı değil, Karşılıklar Yönetmeliği’nde de değişiklikler yapılması olduğunu belirten Memiş, bu konuda henüz yeterince yol alınmadığını söyledi. Memiş, "Yapılacak iyileşmeler, beklentiler karşılanabildiği ölçüde, Yaklaşım çok daha etkin, çok daha geniş kapsamlı bir yapıya bürünecektir ama şu haliyle bile yaklaşık 3 milyar dolara yakın bir yapılanma, süreç içerisinde bulunuyor. Bu da bu kadar eksiğine rağmen bankaların bu konuda gerçekten özverili bir yaklaşım içerisinde olduklarını gösteriyor" dedi. 
     
     169 firma Yaklaşım’da 
     Memiş, fon sağlandığı takdirde bankaların faiz ve vade risklerinin de giderilmiş olacağına dikkati çekti. TBB verilerine göre, ekim sonu itibariyle Yaklaşım kapsamına alınan firma sayısı 169’a ulaştı. Toplam ciro hacmi 1.1 katrilyon, aktif toplamı 2.5 katrilyon lira olan şirketlerin yapılandırılan borç tutarı 405.7 milyon dolar olarak belirlendi. 
     



 EKONOMİ 
























</TEXT>
</DOC>
