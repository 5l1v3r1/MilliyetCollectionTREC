<DOC>
<DOCNO> 132269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur34.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanı "Kanunun suç saydıkları üniversitede de suçtur" 
</HEADLINE>
<TEXT>

     YÖK Başkanı Prof. Dr. Kemal Gürüz, ''Türk üniversiteleri akademik özerklik ve hürriyetler bakımından batı standartlarındadır'' dedi. 
     Prof. Dr. Gürüz, Marmara Üniversitesi'nin 120. kuruluş yıldönümü nedeniyle Sultanahmet'teki Rektörlük binasında düzenlenen kutlama töreninde yaptığı konuşmada, üniversitedeki özerklik kavramının sürekli karıştırıldığını, bunun doğru dürüst bilinmeden tartışıldığını savundu. 
     Prof. Dr. Gürüz, ABD, Fransa, İngiltere, İrlanda, Avusturya ve diğer batılı ülkelerin üniversite sistemleri konusunda bilgi verdi. 
     Üniversitelerin, ülke kanunlarının geçersiz bulunduğu yerler olmadığını belirten Prof. Dr. Gürüz, şunları kaydetti 
     ''Kanunun suç saydığı bir şey varsa üniversitelerde de suçtur. Akademik hürriyet kisvesi altında yapılamaz. Örneğin, 'Türkiye Cumhuriyeti darülharb' diyemezsiniz. Dedirtmedik, dedirtmeyeceğiz. Türkiye'de bir daha, bir tanesi pozitif, bir tanesi dini esaslı ikili sistem olmasına asla müsaade etmeyeceğiz. Türk Rektörler Kurulu ve yükseköğretim camiası bunda kararlıdır. Bütün ülkelerde akademik hürriyetler ülke kanunlarıyla, bilimsellikle sınırlıdır. Bilimsel olmayan, medeniyete karşı hiçbir şey akademik hürriyet kisvesi altında yapılamaz.'' 
     
     ''BENZER SİSTEMLER VAR'' 
     Prof. Dr. Gürüz, başka ülkelerde YÖK'e benzer bir kurulun olup olmadığı yolunda kendilerine sorular yöneltildiğini ve bu yönde eleştiriler yapıldığını hatırlatarak, ABD, Fransa, Avusturya, İngiltere ve İrlanda'da benzer sistemlerin bulunduğunu ifade etti. 
     Bu konularda örnekler veren Gürüz, '' YÖK var mı dediğinizde, Avrupa'da, İskandinav ülkelerinde, Avusturya'da, İsveç ve Hollanda'da bir tek YÖK yok, her üniversitenin başında YÖK var. Onların da üstünde eğitim bakanlığı var. Türk üniversiteleri akademik özerklik ve hürriyetler bakımından batı standartlarındadır. Türk üniversitelerinin tek eksiği, idari, mali konuları fevkalade karmaşık bir yapıda, adeta alelade bir devlet dairesi şeklinde organize edilmiş olmasıdır. Türk Rektörler Komitesi bunu gördü. Bu konuda bir taslak hazırladı. Ancak bunlar hiç kale alınmadı'' diye konuştu. 
     
     ''BU MEVKİLERİN ZEBUNU DEĞİLİZ'' 
     Prof. Dr. Gürüz, YÖK sistemini eleştirenlerin Türk üniversitelerinde geçmişte neler yaşandığını iyi bilmediğini ifade ederek, şöyle konuştu 
     ''Biz geçmişte uyduruk raporlarla nasıl doçent olunduğunu, 22 sene hukukla ilgili bir kelime yazılmadan hukuk fakültesinde nasıl profesör olunduğunu, büyük Atatürk'e, Türkiye Cumhuriyeti'ne en ağır laflarla saldıran bir üniversitenin rektörünün referansıyla nasıl doçent olunduğunu isim isim biliyoruz. Onların şu anda devletin hangi kademelerinde olduğunu biliyoruz. Bütün bunlar ortadayken, şimdi bizim susmamız nasıl beklenebilir Hiçbirimiz bu mevkilerin zebunu değiliz. Hiç kimsenin bizim şahsiyetimizle, sayın rektörlerin şahsiyetiyle oynamaya hakkı yok. Bunların hesabı hukuk düzeni içinde sorulacaktır. Hiç kimse Cumhuriyet'in tam tersi akımları savunan yurtdışı kurumlardan alınan diplomalara sessiz kalmamızı beklemesin. Maliyeti ne olursa olsun bunu yapmayacağız.'' 
     
     3 TEMEL VASIF 
     Üniversitelerde, Atatürk'ün kurduğu Türkiye Cumhuriyeti ve Devleti'nin 3 temel vasfıyla oynatmamakta kararlı olduklarını ifade eden Gürüz, bunların laiklik, dilbirliği, hak ve fırsat eşitliği, yani anayasal vatandaşlık kavramı olduğunu kaydetti. 
     Gürüz, ''Hiç kimse bizden pozitif hukukla şeri hukuk arasında tercih hakkı tanımamızı beklemesin. Laiklik, dilbirliği ve anayasal vatandaşlık Türk Devleti ve milletinin mümtaz vasıflarıdır. Bize bütün bunları bahşeden Türkiye Cumhuriyeti'nin kurucusu, Türk milletinin banisi büyük insan Atatürk'e sonsuz sevgi ve saygı duymuyorsan, bırak Türk demeyi, sen insan bile değilsin'' diyerek konuşmasını tamamladı. 
     Marmara Üniversitesi Rektörü Prof. Dr. Tunç Erem de, ''Hükümet'in Acil Eylem Planı'nın üniversiteleri ele geçirme planına dönüşmemesini dilediklerini'' ifade ederek, bunun takipçisi olacaklarını kaydetti. 
     Prof. Dr. Erem, özgürlük ve özerklikten, ''suç işlenmesinin serbestliğinin'' anlaşılmasını kendilerinin kabul edemeyeceklerini söyledi. 
     Üniversitelerde huzur içinde çağdaş eğitim yapmak istediklerini vurgulayan Prof. Dr. Erem, üniversitelerin politize edilmesinin toplumda büyük huzursuzluklara yol açacağını, geçmişte bunun örneklerinin görüldüğünü belirtti. 
     Konuşmaların ardından Rektör Prof. Dr. Erem, YÖK Başkanı Prof. Dr. Gürüz ile İstanbul Valisi Erol Çakır'a birer şükran plaketi sundu. 
     Caz sanatçısı Kerem Görsev'in konser verdiği, sanatçı Alpay'ın da sevilen şarkılarını seslendirdiği törene, üniversite mensupları, İstanbul'daki bazı üniversitelerin rektörleri ve öğrenciler katıldı. 
     





</TEXT>
</DOC>
