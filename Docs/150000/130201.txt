<DOC>
<DOCNO> 130201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sondun15.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk öğrenciler arkadaşlarının katillerinin bulunmasını istedi 
</HEADLINE>
<TEXT>

     Azerbaycan'da okuyan Türk üniversite öğrencileri, dün öldürülen arkadaşları Bülent Çimen'in katillerinin bulunması talebiyle Türkiye'nin Bakü Büyükelçiliği önünde gösteri yaptı. 
     Başkent Bakü'deki çeşitli üniversitelerde okuyan yaklaşık 50 öğrenci, öğle saatlerinde Büyükelçilik önünde toplanarak, arkadaşlarının öldürülmesini protesto etti. 
     Büyükelçi Ünal Çeviköz ve Müsteşar Suat Akgün ile görüşen öğrenciler, öldürülen arkadaşlarının katillerinin bulunmasını istediklerini ve karşılaştıkları çeşitli sorunları dile getirdiler. 
     Çeviköz, Büyükelçilik olarak gerekli girişimlerde bulunduklarını belirterek, Azeri makamlarının olayın üzerine hassasiyetle gittiğini söyledi. 
     Bu arada, edinilen bilgilere göre, Cumhurbaşkanı Haydar Aliyev de, cinayeti işleyenlerin bulunması ve olayın bir an önce aydınlatılması için özel talimat verdi. 
     Büyükelçilik yetkilileri, saldırıda hayatını kaybeden Türk öğrencinin cenazesinin Pazartesi günü memleketi Çorum'a gönderileceğini bildirdi. 
     Bülent Çimen, ikiz kardeşi Murat ve arkadaşları Soner Kılıç, Bakü'nün merkezinde 3 kişinin bıçaklı saldırısına uğramışlardı. Bülent Çimen hayatını kaybederken, Murat Çimen ve Soner Kılıç yaralandılar. 
     Soner Kılıç, 3 kişinin önce cep telefonlarını ve üzerlerindeki az miktarda parayı gasp ettiklerini, daha sonra bıçakla saldırdıklarını söyledi. 
     





</TEXT>
</DOC>
