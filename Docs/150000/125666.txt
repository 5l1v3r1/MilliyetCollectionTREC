<DOC>
<DOCNO> 125666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sonspo25.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Fenerbahçe ile Beşiktaş, yarın karşı karşıya gelecek... 
</HEADLINE>
<TEXT>

     Türkiye Basketbol Ligi'nde derbi maçında yarın Fenerbahçe ile Beşiktaş karşı karşıya gelecek. 
     2 takım arasındaki maç, Ümraniye'deki Haldun Alagaş Spor Salonu'nda saat 20.30'da yapılacak. Karşılaşmayı, Memduh Öget ve Fatih Aslantürk hakem ikilisi yönetecek. 
     Fenerbahçe Antrenörü Murat Özgül, sezon öncesinde çalkantılar yaşamış iki takımın karşı karşıya geleceğini belirterek, ''Her geçen gün form tutuyoruz, Beşiktaş ile zevkli bir maç yapacağız'' dedi. 
     Özgül, yaptığı açıklamada, son haftalardaki mücadeleleriyle toparlanmaya başladıklarını vurgulayarak, ''Sıralama açısından da önemli bir maç. Ayrıca maçın geç saatte olması nedeniyle taraftarlarımızın salona geleceğini düşünüyoruz. Erdal da kısmen olsa iyileşti. Her geçen gün form tutuyor. Emre ise geldiği günkünden daha iyi durumda. Onu da oynatmayı düşünüyoruz. Rakibimiz Beşiktaş genç ve oturmuş bir kadroya sahip. Yeni yabancısını da oynatacak'' diye konuştu. 
     
     BEŞİKTAŞ CEPHESİ 
     Beşiktaş Menajeri Zeki Can ise ligde yaptıkları son 2 maçı da kazandıklarını, Fenerbahçe'yi de yenerek galibiyet serisini sürdürmek istediklerini dile getirdi. 
     Can, herşeyden önce karşılaşmanın centilmence geçmesini istediklerini kaydederek, şöyle konuştu 
     ''Bu karşılaşmada, 3 büyükler olmadan basketbolun olmayacağını mücadelemizle ve centilmenliğimizle göstermek istiyoruz. İnanç da çalışmalara başladı. Antrenörümüz isterse kendisi oynayabilir. Yeni ABD'li oyuncumuz Todd Lindeman da Fenerbahçe maçında oynayacak. Maçı da kazanmak istiyoruz.'' Zeki Can, Haldun Alagaş Spor Salonu'na kendilerinin taraftar götürmeyeceğini de belirterek, ''İsteyen taraftarlarımız kendi imkanlarıyla salona gelebilir. Emniyet yetkilileri de bu konuda gerekli güvenliği zaten sağlayacak. Ancak taraftarlarımız için herhangi bir organizasyonumuz yok'' diye konuştu. 
     





</TEXT>
</DOC>
