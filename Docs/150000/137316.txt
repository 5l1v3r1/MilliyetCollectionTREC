<DOC>
<DOCNO> 137316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/soneko34.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyet mektubunda sona yaklaşılıyor... 
</HEADLINE>
<TEXT>

     Türkiye Masası Şefi Juha Kahkonen başkanlığındaki Uluslararası Para Fonu IMF heyeti ile ekonomi yetkilileri arasındaki çalışmalar devam ediyor. 
     Edinilen bilgiye göre, Dördüncü Gözden Geçirme çerçevesinde, IMF'ye sunulacak olan niyet mektubu üzerindeki çalışmalarda önemli bir ilerleme sağlandı. 
     Niyet mektubunda, 2003 yılı faiz dışı fazla hedefi ve bunun nasıl sağlanacağı konusunda da IMF heyetiyle bir uzlaşmaya doğru gidildiği kaydediliyor. 
     Faiz dışı fazla hedefinin gerçekleştirilmesinde harcamaları kısıcı önlemler üzerinde ağırlıklı olarak duruluyor. 
     Dördüncü Gözden Geçirme'nin tamamlanması ve Niyet Mektubu'nun da IMF İcra Direktörleri Kurulu'nda onaylanmasının ardından Türkiye, yaklaşık 1.6 milyar dolarlık kredi dilimini alabilecek. 
     Bu arada, Devlet Bakanı Ali Babacan'ın başkanlığında, Hazine'de, Maliye, Devlet Planlama Teşkilatı DPT ve diğer ekonomik birimlerin de katıldığı bir toplantı yapıldığı ve bu toplantıda son ekonomik gelişmelerin ele alındığı öğrenildi. 
     





</TEXT>
</DOC>
