<DOC>
<DOCNO> 110611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sontur09.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP, meclisin tatile girmesi için grup kararı aldı ama ... 
</HEADLINE>
<TEXT>

     DYP, TBMM Genel Kurulu'nun hemen tatile girmesi için oybirliği ile grup kararı aldı. Ancak grup toplantısında, 20'ye yakın milletvekilinin bulunmadığı gözlendi. 
     DYP TBMM Grubu, Genel Başkan Tansu Çiller başkanlığında basına kapalı olarak toplandı. Toplantıda, TBMM'nin hemen tatile girmesine ilişkin önergenin desteklenmesi konusunda oybirliği ile karar alındı. 
     Yaklaşık yarım saat süren toplantı çıkışında gazetecilere açıklama yapan DYP Genel Başkanı Tansu Çiller, toplantıda bağlayıcı grup kararı aldıklarını söyledi. Çiller, daha önce seçimi erteletmemek üzere bir karar aldıklarını belirterek, ''Şimdi de ayrıca TBMM'yi hemen tatile sokmak üzere bir karar daha aldık. Dolayısıyla grubumuz seçimlerin arkasında sapasağlam durmaktadır'' dedi. 
     Edinilen bilgiye göre, basına kapalı toplantıda Çiller, kamuoyu yoklamalarına göre DYP'nin birinci parti konumunda olduğunu savunarak, kamuoyunun seçimin yapılması konusunda baskıda bulunduğunu kaydetti. Vatandaşın seçim isteğine rağmen seçimden vazgeçilmesinin sözkonusu olamayacağını belirten Çiller, seçimi erteletme girişimlerini ''komplo'' olarak niteledi. 
     
</TEXT>
</DOC>
