<DOC>
<DOCNO> 118007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/son/sontur19.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de Başbakandan önce bakanlık pazarlığı... 
</HEADLINE>
<TEXT>

     AKP'de henüz başbakan belirlenmeden bakan pazarlığının başlaması Genel Başkan Tayyip Erdoğan'ı kızdırdı. Erdoğan, parti yöneticilerine bakanlık kulisi yapmamaları uyarısında bulundu. 
     3 Kasım seçimi sonrası ilk kez toplanan MKYK'da 
     Erdoğan'a başbakanı belirleyerek Cumhurbaşkanı ile görüşmelerde bulunmak için yetki verilmesinin ardından Erdoğan, parti yöneticilerine uyarılarda bulundu. Seçimin hemen ardından partililer arasında bakanların kim olacağına ilişkin tartışmalar yapılmasından rahatsız olduğunu belirten Erdoğan, parti yöneticilerine, "Sakın sağda solda kulis yapmayın. İllerde aldığımız oylara göre, oyların fazlalığına göre bakan çıkartacağız diye bana gelmeyin. Bakan belirlerken ölçümüz bu olmayacak. Bakanları ehliyet ve liyakat sahibi olanlar arasından belirleyeceğiz. Esas olan budur" diye seslendi. 
     
     SADECE GÜL KONUŞACAK 
     Erdoğan, her kafadan bir ses çıkmasının partiye zarar vereceği gerekçesiyle Abdullah Gül'ü parti sözcüsü olarak belirlediklerini de bildirdi. Buna göre parti açıklamaları Abdullah Gül tarafından yapılırken diğer yöneticiler parti yönetiminden izin almaksızın medyaya konuşamayacak. 
     
     BAŞBAKANI SORMADI 
     Erdoğan MKYK toplantısının ardından kurul üyeleriyle teker teker görüştü. Edinilen bilgilere göre görüşmelerinde Erdoğan, başbakanın kim olacağı sorusunu sormayarak isim telaffuz edilmesine izin vermedi. Erdoğan, kurul üyelerinin yeni hükümetin nasıl kurulması gerektiği konusunda görüşlerini aldı. 
     





</TEXT>
</DOC>
