<DOC>
<DOCNO> 125294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/ekonomi/eko05.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Düzenlemeler gecikti, 70 milyar dolar gitti 
</HEADLINE>
<TEXT>

Dünya Bankası Türkiye Direktörü Chhibber, Türkiye’nin yeterli düzenlemeleri yapmaması nedeniyle son 10 yılda 70 milyar dolar zarara uğradığını söyledi 
     ANKARA Milliyet 

     Dünya Bankası Türkiye Direktörü Ajay Chhibber, düzenleyici kurulların son derece bağımsız işlemesi gerektiğini söyledi. Kurulların fazla gelirlerinin bütçeye aktarılabileceğini belirten Chhibber, "Dünya Bankası olarak kurulların Meclis denetiminde olmasını benimsiyoruz" dedi. 
     Bağımsız Kurullar ve Piyasa Ekonomisi Arenası’na katılan Chhibber, 1990’lardan bu yana piyasalar için yeterli düzenlemelerin yapılamamasının maliyetinin çok yüksek olduğunu kaydetti. Chhibber, "Finans sektöründeki düzenleme eksikliğinin maliyetinin yaklaşık 40 milyar dolar, enerji sektöründeki düzenleme eksikliğinin maliyetinin 10 milyar dolar, kamu harcama yönetimindeki düzenleme eksikliğinin maliyeti ise yaklaşık 20 milyar dolar tuttu" diye konuştu. 
     
     Kamu İhale Yasası gerekli’ 
     BDDK ve enerji üst kurullarının, bu sektörlerdeki krizlerinin ortasında kurulduğunu vurgulayan Chhibber, "Bu kurulların kendilerini daha da sağlamlaştırarak kök salacak yeterli imk nları olmadı" dedi. "BDDK olmasaydı Türkiye’nin büyük bir bankacılık krizini atlatabilmesi mümkün olmayacaktı" diyen Chhibber, üst kurulların başarılı olması için gerekli unsurlardan birinin yönetimin siyasetten ayrılması diğerinin de çalışanların profesyonel anlamda seçilmesi olduğunu söyledi. Chhibber, doğru kişileri bulmak açısından BDDK’nın son derece başarılı olduğunu kaydetti. 
     Chhibber, Kamu İhale Kanunu’nun çok gerekli bir yasa olduğunu ve bunun en kısa zamanda yürürlüğe girmesini ümit ettiklerini söyledi. 
     
     Çoşkun Kurullara karşı değiliz 
     Sanayi ve Ticaret Bakanı Ali Coşkun ise "Kurulları gözden geçireceğiz diyorsak bu, kurullara karşı olduğumuz anlamı taşımamalı" dedi. ABD’de başkanlık sistemi olduğu için kurulların sağlıklı işleyebildiğini kaydeden Coşkun, parlamenter rejimlerde ise bu kurulların mutlak suretle TBMM’nin denetiminde, gözetiminde olması gerektiğini ifade etti. 
     



 EKONOMİ 






















</TEXT>
</DOC>
