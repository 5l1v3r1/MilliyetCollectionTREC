<DOC>
<DOCNO> 109434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/spor/spo01.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
LUCE’YE TAM DESTEK 
</HEADLINE>
<TEXT>

Beşiktaş Yönetimi, Rumen hocaya sahip çıktı, her sonuçta arkasında olma kararı aldı. Başkan Serdar Bilgili, "Toplantıda hocamızı sorgulamadık, aksine ortak çözüm aradık" yorumunu yaptı 
     BİLAL MEŞE 

     Kadromuz kaliteli’ 
     BEŞİKTAŞ Yönetim Kurulu, Teknik Direktör Mircea Lucescu’ya tam destek verdi. Hafta başında yapılan toplantıya katılan Rumen hoca, yaklaşık iki saat süreyle yönetime, takımla ilgili detaylı bilgi verdi. Rumen çalıştırıcı, "Biz iyi ekibiz. Ancak sakatlıklar ve formsuzluklar en büyük sıkıntımız. Kısa sürede düzlüğe çıkacağız. Merak etmeyin, bize güvenin" diye konuştu. 
     
     Hep yanınızdayız’ 
     LUCESCU’NUN bu açıklamaları, yöneticileri gelecek için umutlandırdı. Başkan Serdar Bilgili, sonuna kadar destek sözü verip, Lucescu’ya "Size ve oyunculara güvenimiz tam. Sıkıntıları sizinle birlikte aşacağız" cevabını verdi. Bilgili, toplantının ardından Lucescu’yu sorgulamadıklarını, tam aksine sorunları masaya yatırıp, ortak bir çözüm formülü aradıklarını açıkladı. 
     
     Sorunumuz yok’ 
     BEŞİKTAŞ Başkanı, parasal hiç bir sıkıntılarının olmadığını da açıkladı. Bilgili şöyle konuştu "Bir takımın, en büyük dezavantajı sürpriz sakatlıklardır. Bu kadar sakata karşın, ligde yine de iyi bir konumdayız. Karamsar olmaya gerek yok. Sakatların düzelmesiyle birlikte, gerçek Beşiktaş’ı izleme olanağı bulacağız. Tüm kulvarlarda iddialıyız." 
     
Beşiktaş’ı bırakmam      TEKNİK Direktör Lucescu, Romanya’nın yüksek tirajlı gazetelerinden Prosport’a Siyah - Beyazlı kulüpteki son gelişmeleri değerlendirdi. Rumen hoca, S.Donetsk takımına gidececeği yolundaki iddiaları yalanlayıp, Beşiktaş’tan ayrılmayı düşünmediğini bildirdi. Tecrübeli teknik adam, "Beşiktaş’ta mutluyum ve kolay kolay ayrılmam. Eminim ki, kısa sürede herşey yoluna girecek" yorumunu yaptı. 
     BAŞARILI olmak için daha fazla çalışmalarının gerektiğini de ifade eden Mircea Lucescu, "İşin anahtarı bizde" dedi. Başarılı hoca, "Sarajevo çıkış için iyi bir fırsat. Bu maçta tur atlarsak, özgüvenimizi yakalarız" şeklinde konuştu. Öte yandan haberde, Lucescu’nun, en yakın arkadaşı Konstantin Anghelache ile önümüzdeki günlerde, kendi adını verdiği futbol okulunu açacağı iddia edildi. 
     
Kartal’dan işbaşı      BEŞİKTAŞ, Ankaragücü ile deplasmanda oynayacağı zorlu maçın hazırlıklarına dün başladı. Siyah-Beyazlı takım, Nevzat Demir Tesisleri’nde yapılan idmanı kondisyon çalışmasının ardından çift kale maçla tamamladı. Beşiktaş’ın dünkü çalışmasını Siyah-Beyazlı yöneticiler de izleyerek futbolculara moral verdi. 
     BREZİLYALI yıldız Zago, İtalya’nın Radioincontro radyosuna canlı yayında bağlanıp, Siyah - Beyazlı takımı bırakmayacağını açıkladı. Spikerin, "Eski takımın Roma sıkıntıda geri dönecek misin " sorusuna Zago şu yanıtı verdi "Çok olanaksız bir şey. Beşiktaş’tan ayrılmak istemiyorum. Söylentiler yalan." 
     
Tercümanlar sahaya indi      BEŞİKTAŞ’TA görevden alındığı iddia edilen tercümanlar Niyazi Yurtsever ve Can Koro, dün Siyah-Beyazlı takımın idmanına çıktı. İki tercüman da antrenman sırasında Teknik Direktör Mircea Lucescu’ya yardımcı oldu. Öte yandan Altyapı Genel Koordinatörü Serpil Hamdi Tüzün bu görevinden alınıp, Futbol Okulları’nın başına getirildi. 
     
Ronaldo müjdesi      GÖZTEPE karşılaşmasında kalçasındaki ağrılar yüzünden sıkıntı çeken, UEFA Kupası’ndaki Sarajevo ve Trabzonspor maçlarında ise sakat sakat oynayan Ronaldo dün MR çektirdi. Beşiktaş’ın Brezilyalı oyuncusunun ağrı hissetmesine küçük bir ödem neden olduğu tespit edildi. Doktorlar, Ronaldo’nun Ankaragücü karşılaşmasında takımdaki yerini alabileceğini açıkladılar. Sambacı dün akşam yapılan antrenmana da katıldı. 
     



 SPOR 


























</TEXT>
</DOC>
