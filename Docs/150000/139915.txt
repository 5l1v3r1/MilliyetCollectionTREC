<DOC>
<DOCNO> 139915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sonspo01.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin "Maçı yukarıdan izlemek hiç hoş değil" 
</HEADLINE>
<TEXT>

     Fenerbahçe Teknik Sorumlusu Oğuz Çetin, Malatyaspor karşısında istedikleri oyunu sahaya yansıtamadıklarını, ancak futbolcularının sergilediği mücadeleden memnun kaldığını söyledi. 
     Özellikle ligde geçen hafta maç oynamamalarının yarattığı konsantrasyon eksikliği ve saha koşullarının zorluğunun performanslarına yansıdığını belirten Çetin, ''Bizim için en büyük handikap lige verilen araydı. Motivasyonu sağlamak da zor oldu. Ancak her şeye rağmen mücadele ve kazanma arzusu, beni oldukça sevindirdi'' dedi. 
     Karşılaşmayı stat locasından izleyen ve yardımcısı Nurettin Yıldız ile telsiz bağlantısıyla haberleşip maçla ilgili taktik veren Oğuz Çetin, cezasıyla ilgili olarak, ''Maçı yukarıdan izlemek hiç hoş değil. Bir taraftar olarak iyi ama teknik adam olarak kötü. Telsiz bağlantısıyla irtibat kurduk. Her şeyi çok daha net gördüm ama ben aşağıda da olsam aynı şeyleri görüyorum'' diye konuştu. 
     Maçın ilk yarısının sonunda oyundan aldığı Ceyhun'un, istediği performansı sergileyemediğini anlatan Çetin, bu oyuncunun milli takımdan yorgun dönmesi nedeniyle konsantrasyon sorunu yaşadığını söyledi. 
     Rebrov'a övgüler yağdıran Çetin, bu oyuncunun sergilediği performansla kalitesini ortaya koyduğunu sözlerine ekledi. 
     Fenerbahçe Futbol Şubesi Sorumlusu Sadettin Saran da River Plate Kulübü'nün yöneticileriyle Ortega'nın transferi konusundaki görüşmelerin olumlu yönde sürdüğünü, ancak henüz kesin bir sonuca ulaşmadıklarını söyledi. 
     Bu arada, Fenerbahçe'nin Ukraynalı futbolcusu Rebrov, sarı-lacivertli formayı giydiği 3. maçında, Birinci Süper Lig'deki ilk golünü attı. 
     
     MALATYASPOR CEPHESİ 
     Malatyaspor Teknik Direktörü Ziya Doğan, maçta oyuncularına çıkan kırmızı kartların üçünün de doğru olduğunu söyledi. Doğan, ''Skordan çok, görülen kırmızı kartlardan dolayı üzüldüm'' dedi. 
     Ziya Doğan, karşılaşmada kesinlikle sert oynamadıklarını ifade ederek, ''Duro'nun kırmızı kartı dışındaki kartlar sertlikten değildi. Galatasaray maçı öncesinde önemli eksiklerimiz oldu. Ama o maçta da elimizden geleni yapacağız'' diye konuştu. 
     





</TEXT>
</DOC>
