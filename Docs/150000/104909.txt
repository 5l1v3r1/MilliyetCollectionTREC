<DOC>
<DOCNO> 104909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/guncel/gun08.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaset uğruna kurban kesilir mi 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Diyanet İşleri Başkanı Mehmet Nuri Yılmaz, seçim meydanlarında siyasetçiler için kurban kesilmesine karşı çıkarak, bunun hiçbir dini dayanağı olmadığını söyledi. Siyasetçilerin Kuran’ı öpüp alınlarına koymasını da eleştiren Yılmaz, "Dini duygular, siyasette ve ticarette araç olarak kullanılamaz" dedi. Yılmaz’ın bu sözleri farklı yorumlara neden oldu. Görüşler şöyle 
     
     Prof. Nasuhi Karaarslan 18 Mart Üniversitesi 
Siyasete alet edilmemeli      Dinin herhangi bir şekilde siyasete alet edilmesi yanlıştır, ayıptır ve günahtır. Böyle şeylerin yapılmaması lazım. Kurbanla seçimin ve siyasetin hiçbir ilgisi yoktur. Kurban Allah için kesilir. Ne zaman kesileceği bellidir. Seçim yatırımı ya da siyaset için kurban kesilmez. Bir kimse adak adadığı için kurban keser. Seçim mitinglerinde ise bunun mantığı siyaset, ileriye yatırımdır. Türkiye bu anlayıştan en kısa zamanda kurtulmalı. Kuran başımızın tacıdır ama siyaset meydanlarında öpülmemesi gerekir. Din hiçbir şekilde siyasete alet edilmemeli. 
     
     Prof. Hamdi Döndüren Uludağ Ü. İlahiyat Fak. 
Gösterişten uzak olmalı      Kurban kesmek, gösteriş için kullanılırsa bundan yarar beklenmez. Şükür kurbanı diye bir kurban vardır. Allah’ın ismi unutulmadan kesildiği takdirde sakıncası yok. Örneğin kişi, "Allah kitlelerin karşısına çıkmayı nasip" etti düşüncesiyle seçim mitinginde kurban kesiyorsa bunda sakınca yok. Niyete bağlı. Kuran ise siyasi amaçlarla kullanılmamalı. Kişi Kuran’ı gerçekten çok iyi niyetle, saygı amacıyla öpüyorsa bunu niyete göre değerlendirmek lazım. Ancak günümüzde siyasi amaca yönelik yapılıyor. Bu topluma, kitleye karşı yapıldığı için gösteriş oluyor. Bu gibi şeylerin gösterişten uzak olması lazım. 
     
     Prof. Dr. Salih Tuğ Marmara Üniversitesi 
Muhtaç olan yararlanıyor      Kurban kurbandır. Herkes tarafından, Allah rızası için kesilir. Kurban kesmek Allah’a yaklaşma vasıtası, rızasını almak, O’na yönelmek duygusudur. Bu iç duygudur. Bu konudaki samimiyet Allah’la kul arasındadır. Siyasetin konuşulduğu bir yerde kurban kesmek olabilir ancak kurbanı kesenin ya da kestirenin iç duygusunu bilemeyiz. İyiye yorumlamamız lazım. Kötü olduğunu, siyasete dair yatırımlar yaptığını söylememiz zan olur. Kesilen kurban orada bırakılmıyor ki yine fakir fukaranın kursağına gidiyor. Önemli olan gerçekten muhtaç olanın o etten yararlanabilmesi. Kuran’ın öpülmesi ise örfe bağlı bir şeydir. Kuran öpülecek değil, okunacak bir şeydir. Ancak ona saygı göstermek anlamında öpülür. 
     
     Prof. Mustafa Fayda Diyanet Vakfı 
Önemli olan niyet      Siyasette kurban kesen, Allah için kesiyorsa bunu bilemeyiz. İnsanların çocuğu doğunca kurban keser. Kurbanı çocuk için değil, çocuğu kendisine ihsan eden Allah’a kurban eder. Allah’n kendisine böyle çok kabiliyetli bir siyasetçi ihsan ettiği için kurban kesiliyorsa bu tabii bir şey. Kurban Allah için kesilir, siyaset için kesilmez. Kurban adağı Allah için olur. Onun için niyetini bilmemiz lazım. Biz her kurbanın Allah için kesilmesini söylemekle yetiniyoruz. Niyet önemli. Kuran’ı birbirimize verdiğimizde de öpüp başımıza koyuyoruz. Öpmek tabii bir gelenektir. Siyasilerin yapması ise yine niyeti konusudur. 
     



 GÜNCEL 














</TEXT>
</DOC>
