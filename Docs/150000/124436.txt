<DOC>
<DOCNO> 124436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo01.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İstanbul'a döndü... 
</HEADLINE>
<TEXT>

     UEFA Kupası 3. turunda Dinamo Kiev ile 0-0 berabere kalarak, 4. tura yükselen Beşiktaş yurda döndü. 
     Yaklaşık 2 saat süren bir yolculuğun ardından İstanbul'a gelen Beşiktaş kafilesine Atatürk Havalimanı'nda çalışan bazı görevliler sevgi gösterisinde bulundu. 
     Dönüş yolculuğu oldukça neşeli geçerken takımın uçağında bulunan taraftarlar, yolculuk boyunca tezahüratlar yaparak 4. tura çıkmanın mutluluğunu yaşadılar. 
     Taraftarlar özellikle Teknik Direktör Lucescu lehine tezahüratlar yaptılar. 
     Asbaşkan Yıldırım Demirören UEFA kupasında hedeflerinin büyük olduğunu belirterek ''Şimdi 4. tura yükseldik. Futbolcularımız zor hava koşullarına rağmen Kiev'de çok iyi mücadele ettiler. Bu kupada gidebileceğimiz yere kadar gitmek istiyoruz'' dedi. 
     UEFA kupasında Beşiktaş gibi 4. tura yükselen Denizlispor'u da tebrik ettiğini kaydeden Demirören, ''Artık Dinamo Kiev maçını unutup önümüzdeki Samsunspor maçına konsantre olmalıyız'' diye konuştu. 
     Menajer Sinan Engin de tur atladıkları için mutlu olduklarını ve Beşiktaş camiasına hayırlı olmasını dilediğini belirtirken Yönetim Kurulu Üyesi İbrahim Altınsay ise Denizlispor'u başkanından yöneticisine ve futbolcularına kadar kutladığını söyledi. 
     Altınsay, Denizlispor'un çok büyük işler yaptığını anlatarak ''Türk futbolu açısından çok büyük bir başarı kazandılar, çok sevindik. İnşallah birlikte çok daha yukarılara çıkarız'' şeklinde konuştu. 
     Önümüzdeki çarşamba günü Denizlispor ile Türkiye kupasında adeta aralarında UEFA kupası maçı oynayacaklarını, bu açıdan da ilginç olacağını belirten Altınsay, artık UEFA'da 2, 3 ve 4'üncü turların Türk takımları için olağan hale geldiğini anlattı. 
     Siyah-beyazlı ekibin kaptanı Tayfur da hedeflerinin 4. tura geçmek olduğunu, bunu başardıklarını ve daha iyi yerlere geleceklerine inandıklarını belirterek Denizlispor'u başarısından dolayı tebrik etti. 
     Ahmet Dursun da Avrupa kupalarında, ligde, Türkiye kupasında da başarılı olmak istediklerini söyleyerek uzun bir aradan sonra kendisinin Dinamo Kiev maçında oynayarak arkadaşlarına yardımcı olduğu için mutlu olduğunu sözlerine ekledi. 
     Tur atlamalarının bütün camia için çok önemli olduğunu, bu başarılarını daha üstlere taşımak istediklerini anlatan Tolga ise ''Bunun adını final diye koyduk. Biz inşallah oraya kadar gideceğiz tabii ki bundan sonraki kuralar da önemli. Bugün kuralar çekiliyor, camia için hayırlısı olsun'' diye konuştu. Öte yandan, siyah-beyazlılar Samsunspor ile 15 Aralık Pazar günü oynayacakları lig maçının hazırlıklarına bu akşam yapacakları antrenmanla başlayacak. 
     





</TEXT>
</DOC>
