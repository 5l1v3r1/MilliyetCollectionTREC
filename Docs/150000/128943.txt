<DOC>
<DOCNO> 128943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sontur11.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'a Rus akını... 
</HEADLINE>
<TEXT>

     Kış turizminin önemli merkezlerinden biri olan olan Uludağ, Rus turistlerin akınına uğradı. 
     Uludağ Ağaoğlu My Resort Oteli İşletmecisi Ali Ağaoğlu, yılbaşından 2 gün önce Ukrayna, Rusya ve Moldova'dan gelmeye başlayan turistlerin ''beyaz cennet''i doldurduklarını söyledi. 
     Şu anda Uludağ'da bulunan tüm otellerde doluluk oranının yüzde 100 olduğunu anlatan Ağaoğlu, ''Otellerin yüzde 95'ini Rus turistler doldurdu. Yabancı turistlerin, kayak için artık Uludağ'ı tercih etmeleri son derece sevindirici bir durum'' dedi. 
     Turizm faaliyetleri sadece kum, güneş ve denize bağlı olmayan Türkiye'de, birçok ülkenin sahip olmadığı kayak tesislerinin bulunduğunu dile getiren Ağaoğlu, bu yıl çalışmaya başlayan kar makinelerinin de yabancı turistlerin ''beyaz cennet''e gösterdiği ilgide önemli rol oynadığını bildirdi. 
     Ağaoğlu, kış sezonu boyunca 4-5 bin yabancı turistin Uludağ'a gelmesinin beklendiğini sözlerine ekledi. 
     Bu arada, Gökay Turizm Seyahat Acentası'nın girişimleri sonucu Çelebi Havacılık Şirketi'nin yer hizmetlerini üstlenmesinin ardından, Yenişehir Uluslararası Havaalanı'na dün 300 yolcu taşıyan 4 uçak iniş yaptı. 
     Gökay Turizm Seyahat Acentası Genel Müdürü Sefer Gökhan Özkurt, bugüne kadar 464 turistin geldiği Yenişehir Havaalanı'na, 4-6 ve 11-12 Ocak tarihlerinde 5 uçağın daha iniş yapacağını ifade ederek, ''Bursa'nın iç ve dış turizm pastasından gereken payı alması için çaba harcamayı sürdüreceğiz'' diye konuştu. 
     





</TEXT>
</DOC>
