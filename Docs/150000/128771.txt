<DOC>
<DOCNO> 128771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/son/sonspo10.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın eski futbolcusu Victoria, Gaziantep'te 
</HEADLINE>
<TEXT>

     Gaziantepspor, Galatasaray'ın eski oyuncusu Victoria ve Brezilyalı forvet oyuncusu Regis ile anlaştı. 
     Kulüp profesyonel futbol şubesi sorumlusu Asım Atmaz, yaptığı açıklamada, 1 sezon önce Galatasaray'da oynayan ve Fatih Terim'in göreve gelmesinden sonra eski kulübü Colombia'ya dönen başarılı savunma oyuncusu Victoria ile menajerleri aracılığıyla temasa geçtiklerini ve bu oyuncunun 2.5 yıllık sözleşmeye imza attığını söyledi. 
     Preko'nun sakatlığının uzun sürmesi ve ikinci yarıya yetişmemesi olasılığı üzerine yabancı oyuncu arayışlarına geçtiklerini kaydeden Atmaz, ''2 sezon önce Brezilya'nın Ponte Preta takımından almak istediğimiz, ancak alamadığımız forvet oyuncusu Regis ile de her türlü şartlarda anlaşma sağlandı. Bu oyuncu da 2.5 yıllık sözleşmeyi kabul etti'' dedi. 
     Victoria ve Regis ile de takımın daha da güçlendiğini, ikinci yarıda başarılı bir Gaziantepspor izlettirmeyi amaçladıklarını belirten Atmaz, şöyle devam etti 
     ''2'si de kalitelerini ispatlamış oyuncular. Bu güçlü transferlerle iddiamızı ortaya koyduk. Regis, çok hızlı, kontraatağa dayalı, çok seri ve kaleyi iyi gören futbolcu. Forvet hattında Preko'nun sakatlığından sonra görünen sıkıntılarımıza ilaç gibi gelecek. Çok çabuk. 28 yaşındaki Regis 1.80 metre boyunda. Victoria'nın ise Galatasaray'da oynadığı yıllarda kalitesi çok iyi biliniyor. Fazla söz söylemeye gerek yok. 2 oyuncu da 7-8 Ocak'ta Gaziantep'te olacak daha sonra Antalya kampına katılacaklar.'' Atmaz, Gaziantepspor'da transferlerin bitmeyeceğini, altyapı için Almanya, Belçika ve Hollanda'da futbol oynayan gurbetçi 5 oyuncunun önümüzdeki günlerde Gaziantep'e gelerek çalışmalara başlayacağını, Almanya Birinci Ligi'nde oynayan bir oyuncuyla da görüştüklerini sözlerine ekledi. 
     





</TEXT>
</DOC>
