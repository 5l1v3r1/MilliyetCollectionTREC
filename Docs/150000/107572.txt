<DOC>
<DOCNO> 107572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/yazar/tamer.html </URL>
<DATE> 2002/09/14/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bir de küskün seçmen var 
</HEADLINE>
<TEXT>

SİAD üyelerinden Baykal’a "Sen milleti es geçersen, millet de seni es geçer" 
     MARDİN 

     Türkiye SİAD Platformu’nun 6. SİAD zirvesi için Mardin’deyiz. Milliyet TIR’ından kalma alışkanlıkla Anadolu’nun dört bir yanından gelmiş sanayici ve işadamının nabzını tutuyoruz bu kez. Fabrikaların yarısı kepenk indirmiş, kalan yarısı ancak yüzde 10 - 15 kapasite ile çalışıyor olsa da Mardin’de gündem ekonomiden çok siyaset. Konumuz aday listeleri. Küskün seçmenlerle dolu etrafımız. Sadece milletvekilinin küskünü olacak değil ya... Seçmenin de küskünü var Hem de istemediğiniz kadar. 
     Değişik illerin SİAD yetkililerinden dinlediğimiz kendi yöreleriyle ilgili ekonomik sorunları bir başka yazıda ele alacağım. Zirvenin onur konuğu, kendisi de Mardinli olan Devlet Bakanı Masum Türker’in siyasi şovunu anlatmayı ise diğer meslektaşlarıma bırakıyorum. Ben bugün size sıcağı sıcağına SİAD’lı küskün seçmenlerden söz etmek istiyorum. 
     Denizli’den Mersin’e, Siirt’ten Hatay’a, Bursa’dan Mardin’e SİAD üyeleri arasında da bol miktarda küskün seçmen mevcut. Çoğu da geçmiş seçimlerde ANAP’lı - DYP’liyken, 3 Kasım’da ilk kez bir sol partiye, CHP’ye oy vermeye niyetlenenler. 
     
Derviş’in peşinden      Kemal Derviş’e bozulan işlerini düzeltemedi diye önceleri soğuk bakmışlar, ama sonradan sivil toplum örgütleriyle kurduğu diyalogtan etkilenmişler Kendilerini de sivil toplum örgütü olarak görüyorlar . Ve ekonomide ikinci çeyrekteki olumlu havanın da katkısıyla Derviş’in peşinden gitmeye karar vermişler. Hatta kimileri, aceleci davranıp Derviş’ten önce YTP’ye kaydını bile yaptırıvermiş. Derviş CHP’yi seçince onlar da CHP demişler. Ama aday listeleri açıklanınca iş değişmiş. Şimdi kendilerine oy verebilecekleri yeni bir parti arıyorlar. 
     Güneydoğu Anadolu’da 10 ilin SİAD’ını çatısı altında toplayan GÜNSİAD’ın Başkanı Bedrettin Karaboğa, aylar önce ısrarla CHP’de siyaset yapmaya davet edildiği için Mardin’den aday adayı olmuş, ama listede en alt sırada bile yok. 
     Merkez Bankası’nın işçi döviz işlemlerinin başında bulunan Yüksel Eğinli de CHP’li yetkililerin ısrarı üzerine Ankara’daki görevinden istifa ederek Mersin’den aday adayı olmuş. O da listede yok. Mersin’de CHP’nin hüsrana uğrattığı bir başka isim ise doktor Hüseyin Çamak’mış. SİAD’çılar onu "Mersin’in Robin Hood’udur. Herkesle çok barışıktır. Parti dışından da oy getirebilirdi" diye hayıflanarak anlatıyorlar. Bursa SİAD’çılar da benzeri şikayetleri dile getirdiler. 
     Hataylı SİAD’çıların anlattığına göre halkın sevgilisi doktor Mehmet Ali Edipoğlu da CHP’ye ısrarla çağrılıp, listede seçilemeyecek sıraya konulanlardan. Hatay SİAD ikinci başkanı yeminli mali müşavir Kemal Altunay, "Hatay’da CHP büyük bir hayal kırıklığı yaşayacak. Sen kentin sevilen adamlarını es geçersen, millet de seni es geçer. CHP beklemediği şekilde hüsrana uğrayacak" diyor. 
     
Fadıl’ın adamı      CHP’ye göre çok daha cılız sesle de olsa DYP’ye de eleştiri var. Örneğin Siirt’te Fadıl Akgündüz’ün yakını Takyeddin Yarayan’ı utanıp sıkılmadan liste başı yaptığı için... Ya da Kayseri’de oy getirmeyeceği besbelli Tuğrul Türkeş ilk sıraya konulduğundan dolayı. 
     Ama SİAD’çıların kafası DYP ile değil, her nedense CHP ile pek meşgul. Hepsinin söylediklerini alt alt sıraladığımda şöyle bir özet ortaya çıkıyor "Yine Baykal, Baykal’lığını yaptı. Bildik tayfasına en tepelerde yer verdi. CHP cephesinde değişen bir şey yokmuş. Boşu boşuna umutlanmışız. Şimdi oy verecek yeni bir parti arayacağız." 
     
Baykal’ın müritleri      Mersin SİAD Yüksek İstişare Konseyi Başkanı Mustafa Güler ise düş kırıklığını şöyle anlatıyor "Derviş’in zihniyeti maalesef CHP’ye taşınamadı. Açıklanan aday listesiyle birlikte büyü de bozuldu. Dalga dalga yükselmekte olan anlayış çöktü. Madem yine eski tas eski hamam olacaktı hiç kimsenin ismini yazmayıp hepsini CHP CHP diye bıraksalardı inanın çok daha fazla oy alırlardı. Hiç değilse o yüksek beklenti devam ederdi. Baykal halkın istediği adayları değil, müritlerinden en sadıklarını seçilebilecek yerlere getirdi." 
     Burada genel kanı Baykal’ın bu tutumundan AKP yararlı çıkar, Türk ekonomisi dolayısıyla da kendileri zarar görür. 
     
     







Yönetemeyen demokrasi 


Dalida’nın ünlü şarkısı, "Palavra, palavra, palavra"... 


Eylül dersleri... 


Çiller’den küskünlere ret 


ABD, Saddam’ı devirmek için Türkiye’den neler istiyor 


Dalgakıran 


Biz de küsüz... ...hem de epeydir... 


ÖSYM diktatörlüğü can yakıyor 4 


Denktaş bir adım daha attı, ama... 


Tolstoy, kadınları yazdığı kadar iyi tanırdı 


Manipülasyon gerçeği 


Şair sözü elbet yalandır... 


Fesih kozu ve liderler 


Bir de küskün seçmen var 


16 Eylül önemli bir gün 


</TEXT>
</DOC>
