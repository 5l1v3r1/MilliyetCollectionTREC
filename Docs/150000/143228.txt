<DOC>
<DOCNO> 143228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sonspo01.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankagüçlü Mehmet'in kolu kırıldı... 
</HEADLINE>
<TEXT>

     Beşiktaş Antrenörü Feyyaz Uçar, Ankaragücü karşısında iyi oynamadıklarını, ancak aldıkları bu galibiyetin Lazio ile yapacakları tarihi maç öncesi kendilerine moral olduğunu söyledi. 
     Teknik Direktör Mircea Lucescu'nun hasta ve sesinin kısık olması nedeniyle maç sonrası basın toplantısını Antrenör Feyyaz Uçar yaptı. Uçar, Lazio ile oynayacakları maçı düşündükleri için futbolcuların Ankaragücü karşısında iyi konsantre olamadıklarını ifade ederek, ''Maçta fazla pozisyon üretemedik, iyi oynayamadık. Ancak önemli olan 3 puandı ve bu galibiyet Lazio maçı öncesi bize moral oldu'' dedi. 
     Artık bu maçı unutmaları gerektiğini vurgulayan Feyyaz Uçar, ''Şimdi önümüzde Beşiktaş camiası için tarihi önem taşıyan Lazio maçı var. Her şeyimizle bu karşılaşmaya hazırlanacağız'' diye konuştu. 
     
     ''İBRAHİM OYNAYABİLİR'' 

     Uçar, sakatlığı nedeniyle uzun süredir forma giyemeyen İbrahim'in, Lazio karşısında oynayabileceğini söyledi. 
     Bu futbolcunun yarın takımla antrenmana katılacağını kaydeden Uçar, sakatlığı süren Tümer'in ise Lazio karşısında forma giyemeyeceğini sözlerine ekledi. 
     Siyah-beyazlılar, yarın öğleden sonra yapacakları antrenmanla Lazio maçı hazırlıklarına başlayacak. 
     
     LAV ''BEŞİKTAŞ'I KUTLUYORUM''- 

     Ankaragücü Teknik Direktörü Tevfik Lav ise Beşiktaş'ı 2 kulvarda birden verdiği istikrarlı mücadele nedeniyle kutladığını söyledi. 
     Siyah-beyazlıların geçen hafta içinde UEFA kupası maçı oynadığını hatırlatan Lav, ''Onların yorgunluğundan yararlanmak istiyorduk. İlk yarıyı gol yemeden bitirmek, rakibi yorduktan sonra da ikinci yarıda gol atmayı amaçladık. Ancak bunu gerçekleştiremedik. İstanbul'a 5-6 oyuncumuzdan yoksun geldik. Her şeye rağmen sahada mücadeleci bir oyun vardı. Beşiktaş'a bundan sonrası için başarılar diliyorum. Biz de kendi yolumuza bakacağız'' diye konuştu. 
     
     MEHMET'İN KOLU KIRILDI- 

     Karşılaşmanın ikinci yarısında Kaan Dobra ile girdiği ikili mücadelede Ankaragücü'nden Mehmet Türkmehmet'in kolu kırıldı. 
     Teknik Direktör Lav, ambulansla hastaneye kaldırılan Mehmet'in kırılan koluna alçı yapıldığını söyledi. 
     





</TEXT>
</DOC>
