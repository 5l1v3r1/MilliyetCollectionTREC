<DOC>
<DOCNO> 135823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/ekonomi/eko05.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardemir’de yaprak dökümü 
</HEADLINE>
<TEXT>

Kardemir Yönetim Kurulu Başkanı Yaşar Turan, Yönetim Kurulu Üyesi A. Emin Müderrisoğlu ile Genel Müdür Yardımcısı Fadıl Demirel görevlerinden istifa etti 
     EBRU SUNGUR 

     Kardemir, yeni hükümetle hareketli günler yaşıyor. Hisse senedi fiyatlarındaki hızlı iniş - çıkışlarla son zamanlarda kamuoyunda geniş yankı uyandıran Kardemir, şimdi de istifalarla gündeme geldi. Kardemir Yönetim Kurulu Başkanı Yaşar Turan ve Yönetim Kurulu Üyesi A. Emin Müderrisoğlu istifa etti. 
     İstifanın ardından Karabük’ten Ankara’ya doğru hareket eden Yaşar Turan, Milliyet’e yaptığı açıklamada, "Siyasiler öyle istedi, biz de Kardemir’in önünü açmak adına istifa ettik" dedi. Kardemir Yönetim Kurulu Başkanlığı’na 14 Ağustos 2002’de yapılan genel kurulda yönetim kurulunun yeniden belirlenmesiyle getirilen Turan, şunları söyledi 
     "Bu yönetim kurulu, borçların yeniden yapılandırılması için o zamanki hükümetin şartıydı. Bugünkü hükümetin şartı da bu. Yeni yönetimi hükümetle uyumlu olarak sendika atayacak." 
     Turan, "İstifanızın yönetim kurulu üyelerinin Kardemir hissesi aldığı haberleriyle ilgisi var mı " şeklindeki soruya da şöyle yanıt verdi "Benim hiçbir zaman hisse senedi yatırımım olmadı. Ama başkalarını da takip etmiyorum. Merak eden Takasbank kayıtlarına bakabilir." 
     Turan, kendisiyle birlikte A. Emin Müderrisoğlu ve Turan Onur’un da istifasının istendiğini vurguladı. İsdemir Yönetim Kurulu’nda da görev yapan Turan şirketin ayın 24’ündeki toplantısında bu görevinden ayrılabileceğini belirtti. 
     
     Siyasetle gittiler’ 
     Çelik - İş Sendikası Karabük Şube Başkanı Ragıp Tunç da istifalar üzerine yaptığı açıklamada, "Siyaseten gelenler siyasetle gitti, istifaları olumlu karşılıyorum. Hükümetin değişmesiyle birlikte bu son kaçınılmazdı" dedi. 
     Turan ve Müderrisoğlu ile aynı zamanda işletmelerden sorumlu Genel Müdür Yardımcısı Fadıl Demirel’de Kardemir’den istifa ettiğini açıkladı. Ancak, bir süre önce Erdemir Genel Müdür Yardımcılığı’na atanan Demirel’in istifasının bu atama nedeniyle olduğu bildirildi. 
     
Hisseleri hızla yükseliyor      Kardemir hisselerindeki yükseliş dün de sürdü. Kardemir A grubu hisseleri yüzde 13.58, B grubu yüzde 15, D grubu da yüzde 17.9 değer kazandı. Böylece hisselerdeki iki günlük artış ortalama yüzde 30’a ulaştı. Kardemir önceki gün Fransız Societe Generale Bankası’na olan 28.3 milyon dolarlık borcunu yeniden yapılandırmak için mutabakat sağlandığını, İsveçli Nordea Bank’a olan 3.5 milyon dolarlık dış borcunun ise yeniden yapılandırıldığını açıklamıştı. 
     



 EKONOMİ 


























</TEXT>
</DOC>
