<DOC>
<DOCNO> 130544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/soneko27.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD toplantısında ilginç gelişme... 
</HEADLINE>
<TEXT>

     Başbakan Abdullah Gül, TÜSİAD raporunun açıklandığı toplantının açılış konuşmalarının ardından, Devlet Bakanı Ali Babacan ve TÜSİAD Yönetim Kurulu Başkanı Tuncay Özilhan ile birer telefon görüşmesi yaptı. 
     Abdullah Gül'ün, TÜSİAD toplantısında yapılan eleştirileri duyunca önce bakan Babacan'ı arayıp "Sen nasıl bir toplantıdasın ki bu tür eleştiriler oluyor" diye sorduğu öğrenildi. 
     Gül'ün ardından telefona TÜSİAD Başkanı Özilhan'ı çağırıp "Bize seçimlerden sonra destek veren iş dünyası niye 180 derece dönüyor. Henüz hiçbir icraatımızı görmeden bu eleştiriler niye" diyerek kızgınlığını dile getirdiği belirtiliyor. 
     Toplantıda yaptığı konuşmanın tamamen bir ''tavsiye, ikaz'' yönünde olduğunu belirten Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Başbakan Gül ile telefon konuşmasının içeriğine ilişkin soru üzerine de, ''Müsaade ederseniz aramızda kalsın'' dedi. 
     Devlet Bakanı Babacan ve TÜSİAD Başkanı Tuncay Özilhan ''Enflasyon ve Büyüme Dinamikleri Gelişmekte Olan Ülke Deneyimleri Işığında Türkiye Analizi'' raporunun açıklandığı toplantının ardından salon dışında gazetecilerin sorularını yanıtladı. 
     Ali Babacan, daha sonra salona geri dönerek Başbakan Gül ile telefonla bir süre görüştü. Babacan, görüşmenin sonuna doğru korumasından, TÜSİAD Başkanı Tuncay Özilhan'ın çağrılmasını istedi. 
     Özilhan salona geri dönerek Babacan'ın cep telefonundan bir süre Başbakan ile görüştü. Ali Babacan, Özilhan'ın Başbakan Gül'le yaptığı konuşma sürerken, yanından ayrılarak salon dışında kahve içti. 
     Tuncay Özilhan görüşmesi bittikten sonra Babacan'ın yanına gelerek cep telefonunu korumasına verdi. TÜSİAD Başkanı, Ali Babacan'a otel çıkışına kadar eşlik ettikten sonra salona geri gelip gazetecilerin sorularını yanıtladı. 
     Yaklaşık beş dakika süren telefon görüşmesinde Özilhan'ın Başbakan Gül'e hükümete yönelik eleştirileriyle ilgili açıklamada bulunduğu ve Devlet Bakanı Kürşad Tüzmen'in Irak ziyaretiyle ilgili görüşünü bildirdiği öğrenildi. 
     Daha sonra soruları yanıtlayan Özilhan, Başbakan Gül ile yaptığı telefon konuşmasının içeriğinin sorulması üzerine, ''Müsaade ederseniz aramızda kalsın'' dedi. 
     Irak ve Kıbrıs konusundaki eleştirilerinin hatırlatılması üzerine Özilhan, bu konularda hükümetin karar mekanizmasının çalışması gerektiğini ifade ederek, ''Bugünkü yapmış olduğum konuşma da tamamen bir tavsiye ikaz yönündeydi'' dedi. 
     
     ''TÜRKİYE, VARINI YOĞUNU ORTAYA KOYMALI'' 

     Türkiye'nin böyle bir kritik ortamda bulunduğu sırada, hiç kimsenin bir savaş istemeyeceğini vurgulayan Özilhan, ''Savaş mevzubahis olamaz ama diğer taraftan da artık gündemdeyse ona göre kararını ve tedbirini almalı'' diye konuştu. 
     Kıbrıs konusunda ise zaman açısından Türkiye'nin önünde bir dönem bulunduğunu ve Türkiye'nin buna en iyi şekilde hazırlanması gerektiğini belirten Özilhan, ''Türkiye varını yoğunu ortaya koyup bir müzakere içinde bulunmalı diye düşünüyorum'' dedi. 
     Türkiye'nin demokratik bir ülke olduğunu belirten Özilhan, dolayısıyla da Avrupa Birliği bu konuda ne gösteriyorsa Türkiye'nin de o sistem içinde bunu göstermesi gerektiğini söyledi. 
     Devlet Bakanı Ali Babacan'ın, eleştirilerine yönelik söylediklerinin hatırlatılması üzerine de Özilhan, şöyle konuştu 
     ''Gayet demokratik... Eleştiriler olacaktır biz de bu eleştirileri göz önüne alıyoruz dedi. Biz de tamamen o inançtayız. Biz de bu eleştirileri Türkiye daha iyi yönde olsun, daha doğru yolda olsun diye veriyoruz. Neticede ekonomiyle ilgili konularda da duydunuz tamamen aynı parelelde düşünülüyor ve temennimiz bu paralelde düşünürken uygulamaların da bu yönde olması diye yorumluyorum.'' 
     
     BİRTAKIM KARARLAR ALINMASI GEREKİYOR 

     Tuncay Özilhan ''Hükümet iki ayını doldurdu bu döneme kadar eleştirilerinizi yöneltmemiştiniz. Ancak bu çıkışınız sert bir çıkış oldu. Bundan sonra hükümeti daha yakın planda izleyip daha fazla eleştireceğiniz anlamına mı geliyor bu '' sorusunu da şöyle yanıtladı 
     ''İki ay oldu, bu iki ay içinde hakikaten daha doğru dürüst konuları gündeme getiremedi dış ilişkilerdeki konuların yoğunluğundan dolayı...Ama tabii zaman işliyor ve bu arada da birtakım kararlar alınması gerekiyor. Bu bahar havasının devam etmesi için alınacak kararlar ki bunlar da çok büyük meseleler değil, herkesin bildiği meseleler, programa bağlılık, enflasyonla mücadele, mali disiplin ve ekonomiyi rahatlatacak birtakım diğer tedbirler... 
     Bunlarda sayın Bakan'ın söylediği gibi, herhangi bir farklılığımız yok. Dolayısıyla önümüzdeki günlerde bunların da bir an evvel ele alınıp uygulamaya geçilmesi ve halkın bunu hissetmesi lazım. Zaman geçiyor, biz herhangi bir zaman süresi de koymadık. Doğru yapılanları takdir ediyoruz. Eğer başka beklentilerimiz varsa da kamuoyunda bunları tartışıyoruz.'' 

     
</TEXT>
</DOC>
