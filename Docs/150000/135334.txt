<DOC>
<DOCNO> 135334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur33.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'daki Kuzey Irak zirvesine İngiltere çağırılmadı 
</HEADLINE>
<TEXT>

     Kuzey Iraklı muhalif grupların yarın Ankara'da Dışişleri Bakanlığı yetkililerinin yanı sıra ABD Başkanı George Bush'un Irak danışmanı Zalmay Halilzad ile yapacağı toplantıya İngiltere'den temsilci davet edilmedi. 
     A.A. muhabirine bilgi veren bir kaynak, İngiltere'de yapılan Iraklı muhaliflerin toplantısına da Türkiye'den temsilcinin çağrılmadığına dikkat çekti. 
     Aynı kaynağın verdiği bilgiye göre, İngiltere Türkiye'den, ABD'nin talepleri çerçevesinde kullanımına izin verilecek üslerde sınırlı sayıda uzman asker bulundurma izni istedi. Ancak TBMM'den çıkacak karar beklendiği için, bu talebine henüz yanıt almadı. 
     İngiltere'nin Türkiye'ye kara birliklerini gönderme talebinde bulunmadığı, hava unsurlarıyla kuzey cephesine destek amacıyla sınırlı sayıda uzman asker göndermek istediği belirtildi. 
     İncirlik üssündeki İngiliz askerlerinin sayısı 150 ile 250 kişi arasında değişiyor. İngiltere'nin Türkiye'deki üslerde bu sayının yaklaşık iki katı kadar asker bulundurmak istediği öğrenildi. 
     NHT-MCT 17 15 05 02 03 
     





</TEXT>
</DOC>
