<DOC>
<DOCNO> 114646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sondun27.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahran'da uyuşturucu ekmek-peynir gibi 
</HEADLINE>
<TEXT>

     İran'ın başkenti Tahran'da uyuşturucu madde bulmanın çok kolay olduğu belirtildi. 
     Kuzeydoğudaki Horasan eyaleti Tıp Bilimleri Üniversitesi danışmanlarından Hamid Salihpur, uyuşturucuyla mücadele yetkililerine yaptığı konuşmada, güvenilir bir araştırma sonuçlarının, başkentte yaşayanların 10 dakikada uyuşturucu madde bulabildiğini gösterdiğini söyledi. 
     Salihpur, uyuşturucu maddeye bu kadar kolay ulaşılabilmesinin ülkede 3 milyon kişinin uyuşturucu bağımlısı olmasına katkıda bulunduğunu, gençler arasında uyuşturucu kullanımının yaygınlaşmasının özellikle son yıllarda ciddi sorun yarattığını belirtti. 
     Uyuşturucu kullanım yaşının ortalama 16'ya düştüğünü, birçok liseli öğrencinin uyuşturucu madde kullandığını söyleyen Salihpur, gençlerin sosyal sorunlarından kaçmak ya da merak ettikleri için uyuşturucu aldığını, uyuşturucuyla mücadele eğitiminin ana sınıftan başlayarak üniversite sonuna kadar verilmesi gerektiğini kaydetti. 
     Salihpur, uyuşturucu kullanımı yüzünden yılda 50 bin kişinin öldüğünü, polisin uyuşturucu kullanımı ve kaçakçılığı konusunda daha fazla çalışması gerektiğine dikkat çekti. 
     Afganistan ve Pakistan'daki uyuşturucunun Orta Asya, Basra Körfezi ve Avrupa ülkelerine nakledildiği uyuşturucu ticareti yolu üzerinde bulunan İran'da, cezaevlerindeki mahkumların yüzde 40'ı uyuşturucu suçundan yatıyor. 
     





</TEXT>
</DOC>
