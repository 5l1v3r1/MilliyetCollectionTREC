<DOC>
<DOCNO> 113456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/soneko05.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası devler liginde 68'inci oldu... 
</HEADLINE>
<TEXT>

     Ziraat Bankası, 2001 yılında gösterdiği performans ile Avrupa liginde büyük sıçrama gösterdi. 
     The Banker dergisinin Avrupa'nın 300 büyük bankası sıralamasında 170'inci sırada yer alan banka 68'inciliğe yükseldi. 
     Dergide yer alan değerlendirmede Ziraat Bankası'nın yükselişinde yeni sermaye eklenmesinin etkisine dikkat çekilirken, banka yetkilileri, bunun sadece yeniden sermayelendirmeye bağlanamayacağına dikkat çekiyor ve bunun belli bir çalışma ve çabanın sonucu olduğunu vurguluyor. Ziraat Bankası yetkilileri, bankanın sıralamadaki sıçramasında temel nedeni olarak bankanın canlanmaya başlamasını gösteriyor. 
     Öte yandan, dergideki sıralamaya göre, HSBC Holdings 35 milyar 74 milyon dolarlık sermaye gücü ile ilk sırada bulunuyor. 
     Fransız Credit Agricole Groupe 28.8 milyar dolarlık sermaye ile ikinci, Deutche Bank da 21.8 milyar dolarlık sermaye ile üçüncü sırada yer alıyor. 
     
     TÜRK BANKALARI 
     Sıralamada 2 milyar 50 milyon dolarlık sermaye gücü ile Ziraat Bankası 68. sırada yer alırken, 1 milyar 396 milyon dolarlık sermaye ile İş Bankası 92'inci sırada, 1 milyar 290 milyon dolarlık sermaye gücü ile de Akbank 95'inci sırada bulunuyor. 
     Garanti Bankası 840 milyon dolar ile 127'inci, Yapı Kredi 729 milyon dolar ile 139'uncu, Halk Bankası da 565 milyon dolar ile 169'uncu sırada kendine yer buldu. 
     Ayrıca, Dışbank'ın sırası 299 milyon dolar ile 243'üncü, Vakıfbank'ın sırası da 234 milyon dolarla 282'inci olarak belirlendi. 
     
     TOPLAM VARLIKLAR 
     Toplam varlıklar bakımından ise Avrupa'nın en büyük bankası 809.2 milyar dolarla Deutsche Bank oldu. 
     Ziraat Bankası, 20 milyar 36 milyon dolarlık toplam varlık ile 104'üncü sırada kendine yer buldu. 
     Toplam varlıklar açısından, İş Bankası 11.3 milyar dolar ile 144'üncü, Akbank da 11 milyar 759 milyon dolar 139'uncu sırada yer aldı. 
     Toplam varlıklara göre, Garanti Bankası 146'ıncı, Yapı Kredi 150'inci, Halk Bankası 151'inci, Vakıfbank da 208'inci sırada bulunuyor. 
     





</TEXT>
</DOC>
