<DOC>
<DOCNO> 138160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun05.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların, Fransızlara komik tepkileri.. 
</HEADLINE>
<TEXT>

     ABD Başkanı George Bush'un BM'yi hiçe sayarak Irak'a savaş açmakta direnmesine karşı çıkan Fransızlar, Amerikalıların tepkisini çekmeye başladı. Ancak bu tepkilerin bazıları, komiklik sınırlarını zorluyor. 
     Bu tepkilerden bazıları şöyle 
     ''Kuzey Carolina'nın Beaufort kentindeki bir lokanta sahibi, Amerikalıların ''French fries'' Fransız kızartması diye adlandırdıkları patates kızartmasının adını değiştirerek ''özgürlük kızartması'' yaptı. 
     Las Vegas'ta bir radyo istasyonu yetkilileri, kiraladıkları bir zırhlı arabayla yola serilen Fransa Cumhurbaşkanı Jacques Chirac'ın fotoğrafı ve Fransız bayraklarıyla bazı ürünlerini çiğnedi. Ezilen ürünler arasında Fransız şarapları, ekmeği ve Paris seyahat rehberi de bulunuyor. 
     Florida West Palm Beach'teki barlardan birinde çalışan bir barmen, kendi çapında protestoda bulunarak müşterilerine Fransız şarabı ve şampanyası satmayacağını açıkladı.'' Eleştirilere, Montana cumhuriyetçi temsilcisi Roy Blunt da bir fıkrayla katıldı ve seçmenlerine, ''Paris'i savunmak için kaç Fransız'a ihtiyaç var, biliyor musunuz '' sorusunu yöneltti. Yanıt alamayınca soruyu kendi yanıtlayan Blunt, ''Bilinmiyor, çünkü hiç denememişler'' açıklamasında bulundu. 
     
     HALKIN YÜZDE 33'Ü OLUMSUZ BAKIYOR 

     Öte yandan, Gallup adlı kuruluş tarafından yapılan bir kamuoyu yoklaması, Fransa'ya olumlu bakan Amerikalıların oranının 20 puan azalarak yüzde 39'a düştüğünü ortaya koydu. 
     Olumsuz bakanların oranıysa yüzde 33. 
     Buna karşılık Almanlara olumlu bakanların oranı yüzde 71, olumsuz bakanların oranı da yüzde 21 olarak belirlendi. 
     
</TEXT>
</DOC>
