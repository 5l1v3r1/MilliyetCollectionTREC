<DOC>
<DOCNO> 147223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sondun20.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Antarktika'da 150 kiloluk dev mürekkepbalığı... 
</HEADLINE>
<TEXT>

     Güney Kutbu'nun Ross Denizi'nde 150 kilo ağırlığında çok nadir rastlanan yırtıcı mürekkepbalığı avlandı. 
     Yeni Zelanda'nın başkenti Wellington'dan 3 bin 600 km güneyde balıkçı teknesi tarafından yakalanan mürekkepbalığını tanıtan deniz biyologları Steve O'Shea ile Kat Bolstad, bu çok nadir balığın bulunmasının heyecan verici olduğunu bildirdi. Biyologlar, asıl dev mürekkepbalığının 900 kiloya kadar geliştiğini, ancak yeni yakalanan türe nazaran tehlikesiz olduğunu belirttiler. Mürekkepbalıkları, dünya canlılarının en büyük gözlerine sahip. Bu gözler, bir yemek tabağı çapında. 
     Bilimsel adı ''Mesonychoteuthis hamiltoni'' olan 5 metre uzunluğundaki çok genç dişi mürekkepbalığının gelişmiş gövdesi, iki dokunacı 13 metre boyunda olabilen diğer tür dev mürekkepbalığından daha ağır oluyor. 
     
     25 BIÇAK KANCA 
     Bu yırtıcı türün dokunaçlarında avını hemen parçalayabilecek, jilet keskinliğinde 25 ''kanca'' bulunuyor. 
     ''Mesonychoteuthis hamiltoni'', 2 metrelik büyük yırtıcı ''Patagonya'' balıklarıyla besleniyor. Onları da kaşalotlar ispermeçet balinası yiyor. 
     Auckland Teknoloji Üniversitesi'nden biyolog O'Shea, ''Bugüne dek 105 dev mürekkepbalığı gördüm, ama bu türü ilk kez görüyorum'' dedi. ''Mesonychoteuthis hamiltoni'' türü, daha önce ''kadırga balığı'' olarak da bilinen, Herman Melville'in 1819-1891 ''Moby Dick'' romanındaki tür olan kaşalot balinalarının midesinde bulunmuştu. Yeni yakalanan mürekkepbalığı, tam hacimli ele geçen ikinci örnek oluyor. 
     Bu tür mürekkepbalığının papağan gagası gibi keskin dudakları olan iki ağzı var. Balığın dokunaçları, 360 derece dönerek avı hemen parçalamada kullanılıyor. 
     Kurgubilimin babası Jules Verne'in 1828-1905 ''Denizler Altında Yirmi Bin Fersah'' romanında Kaptan Nemo'nun Nautilus denizaltısına saldıran canavar mürekkepbalığı da, yeni yakalanan yırtıcı türe oranla çok sakin kalıyor. 
     ''Mesonychoteuthis hamiltoni'', deniz dibine rahatlıkla 2000 metre dalabiliyor. Biyolog Bolstad, ''Kutup sularına düşen bir insan eğer donarak ölmezse, bu mürekkepbalığının pençesinde anında parçalanır'' dedi. 
     Biyologlar, denizlerin ve okyanusların derinliklerinin hala sonsuz sayıda bilinmeyenle dolu olduğunu hatırlatıyor. 
     





</TEXT>
</DOC>
