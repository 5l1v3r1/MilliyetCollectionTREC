<DOC>
<DOCNO> 140197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/siyaset/siy04.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca hesap yapıyor 
</HEADLINE>
<TEXT>

Yasağı sona eren ve SP’nin başına geçmeye hazırlanan Erbakan, tezkere oylamasında fire veren AKP’den milletvekili koparmak için harekete geçti 
     ABDULLAH KARAKUŞ Ankara 

     Saadet Partisi’nin başına geçmeye hazırlanan Necmettin Erbakan, Meclis’teki oylamada yaklaşık 100 AKP milletvekilinin tezkere aleyhinde oy kullanması üzerine AKP’den milletvekili koparma hesapları yapmaya başladı. AKP’de Başbakan Gül ve Genel Başkan Recep Tayyip Erdoğan taraftarları arasındaki bölünmeden yararlanmayı planlayan Erbakan, AKP’den istifa edecek milletvekilleriyle grup kurmayı düşünüyor. 
     Necmettin Erbakan, TBMM’deki oylama öncesinde de yönetim ve hükümete tezkere nedeniyle tepkili olan AKP milletvekillerine, "Bu hükümet ABD’nin istediğini yapıyor. Daha işin başında teslim oldular. Aman ha, sakın siz de yanlış yola sapmayın. Gelin hep beraber milli çıkarlarımızı koruyalım. Gelin hep beraber yeniden büyük Türkiye’yi kuralım" diye mesaj gönderdi. 
     
     AHİRETİNİZ YANAR’ 
     Erbakan’a yakın çevreler de oylama öncesi AKP milletvekillerinin cep telefonlarına ayet ve hadisler göndererek tezkereye destek vermemelerini istedi. Mesajlarda, Milli Görüş bölünmeden önceki Erbakan ve kurmaylarının ünlü tehdidi olan "Ahiretiniz yanar. Oy verirken ahireti unutmayın. Savaşa evet diyenlerin peşinden gitmeyin" denildi. 
     Öte yandan SP Genel Başkan Yardımcısı Mehmet Bekaroğlu da bazı AKP’lilerle görüşmelerin olduğunu belirterek, "Ret oyu veren milletvekilleri tabanımıza yakın milletvekilleridir" dedi. AKP’de sıkıntıların giderek artacağını savunan Bekaroğlu, "Erdoğan’ın otoritesi sarsıldı. Ciddi bir problem ortaya çıktı. Bülent Arınç’ın parti içindeki konumu güçlendi" diye konuştu. 
     
     
     



 SİYASET 




















</TEXT>
</DOC>
