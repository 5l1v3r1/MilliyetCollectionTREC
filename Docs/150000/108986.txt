<DOC>
<DOCNO> 108986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sondun13.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin "İsrail'in istediği kişiler teslim edilmeyecek" 
</HEADLINE>
<TEXT>

     Filistin'in istifa eden Çalışma Bakanı Hasan el Hatib, Filistin lideri Yaser Arafat'la birlikte karargahta bulunan ve İsrail'in teslim edilmesini istediği 20 kişinin ''hiçbir zaman'' teslim edilmeyeceğini belirtti. 
     El Hatib, aksi halde bunun ''siyasi intihar'' anlamına geleceğini söyleyerek, ''Ariel Şaron kuşatmayı istediği kadar uzatabilir, ancak bu kişileri İsrail'e teslim etmeyeceğiz. İsrail'in elinde, aradığı kişilerin isimlerinin bulunduğu bir liste yok, kendileri bize böyle bir liste vermedi, dolayısıyla içeride kimlerin bulunup bulunmadığını tam olarak bilmiyorlar'' dedi. 
     Bu arada, İsrail Savunma Bakanlığı Sözcüsü Yarden Vatikay, Filistinlilere böyle bir liste vermediklerini doğruladı. 
     Filistin kabinesi, güvenoylamasından kaçınmak için 11 Eylül'de istifa etmişti. 
     Öte yandan, Rusya, Arafat'ın karargahındaki kuşatmanın kaldırılmasını ve binaların yıkımının durdurulmasını istedi. 
     Rusya Dışişleri Bakanlığı'nın bildirisinde, ''Filistinli yetkililere topraklarında düzeni yeniden sağlamak için gerçek bir fırsat verilmesi, Filistin yönetiminin de saldırıları durdurma ve terör suçlusu kişilerin tutuklanacağı garantisini vermeleri gerektiği'' vurgulandı. 
     





</TEXT>
</DOC>
