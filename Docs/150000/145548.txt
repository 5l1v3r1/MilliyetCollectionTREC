<DOC>
<DOCNO> 145548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo12.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da Elazığspor maçı hazırlıkları... 
</HEADLINE>
<TEXT>

     Elazığspor maçının hazırlıklarına başlayan Altay'da, teknik direktör Hüseyin Kalpar, Fenerbahçe galibiyetinden sonraki haftayı maç yapmadan geçirecek olmalarının kendilerine avantaj sağladığını söyledi. 
     Büyük takımlar karşısında alınan başarılı sonuçların ardından Anadolu ekiplerinin bazı zaafiyetler yaşadığını belirten Kalpar, verilen arada oyuncuları Elazığspor maçına daha iyi motive etme olanağı bulacaklarını söyledi. 
     Elazığspor ile adeta bir ''ligde kalma maçı'' yapacaklarını kaydeden Kalpar, şöyle konuştu 
     ''Bu maçı kazandığımızda, bir yerde ligde kalışımızı ilan edeceğiz. Başka da bir alternatifi aklımıza getirmiyoruz. Fazla strese de girmeden en iyi biçimde hazırlıklarımızı sürdüreceğiz. Fenerbahçe galibiyetinin atmosferinden uzaklaşarak, tamamen Elazığspor maçını düşünmeliyiz.'' Kalpar, form grafiği giderek yükselen kaleci Ramazan'ın, kart cezası nedeniyle Elazığspor karşısında oynayamayacak olmasının dezavantaj oluşturduğunu kaydetti. 
     Siyah-beyazlılarda, sakatlığı bulunan golcü Ümit'in durumu henüz netlik kazanmadı. 
     




</TEXT>
</DOC>
