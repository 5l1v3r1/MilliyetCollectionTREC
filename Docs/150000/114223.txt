<DOC>
<DOCNO> 114223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/soneko08.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya haftalık bakış... 
</HEADLINE>
<TEXT>

     Borsa'da bu hafta, Irak ile ilgili gelişmelerin yanı sıra Hazine ihalelerinin sonuçları yakından izlenecek. 
     Şekeryatırım Menkul Değerler Kurumsal Finansman ve Araştırma Müdür Yardımcısı Aslı Yüksel, yaptığı değerlendirmede, teknik analiz desteği ile iki haftadır devam eden hareketin, aslında ekonomiden veya iç ve dış siyasetten önemli bir temele sahip olmadığının görüldüğünü kaydetti. 
     Geçen hafta IMF heyetinin açıklamalarının ise Türkiye'nin durumunu özetler nitelikte bulunduğunu ifade eden Yüksel, ''IMF yetkilileri Seçimlere kadar bekle-gör politikası ile belirsizliğin altını çizdi. Piyasanın bu gelişmeyi beklemesi ve olumsuzluğu fiyatlara önceden dahil edişi, gelen satışların sınırlı kalmasına neden oldu. Bunun yanı sıra bono faizlerinde devam eden geri çekilme, hisse senetleri piyasasında alımların sürekliliğini sağladı'' dedi. 
     
     GÖZLER ABD'Lİ ORGENERAL FRANKS'DA 
     ABD'nin Merkez Karargahı Komutanı Orgeneral Tommy Franks'ın Genelkurmay Başkanlığı yetkilileri ile bugün yapacağı görüşme ve açıklamaların önemli olabileceğini dile getiren Yüksel, şunları söyledi 
     ''Yarın yapılacak MGK toplantısı da önemli olacak. Hafta boyunca yüklü itfa ve düzenlenecek ihalelerin sonuçları ise piyasada tetikleyici rol oynayabilir. Hafta boyunca endeksin 9,600-9,700 desteğinin üzerinde tutunması ve geri çekilmelerde hacmin daralışı, yukarı hareketin devam edebileceğinin göstergesi olacak. 
     9,600-9,700 aralığı 100 günlük ortalamalara ve yıl başından bu yana sahip olduğumuz satış trendine denk geldiği için önemli. Yukarı hareketlerde ise işlem hacminin 800 trilyon ve üzerine çıkışı endekste sert dönüş sinyali olabileceğinden dikkatle takip edilmeli. Riski sevmeyen portföyler gün içinde etkin olabilecek 10,000 psikolojik direncini ve hafta boyunca 10,500 direnci dikkatle takip etmeli.'' 
     Yüksel, endekste 9,600-9,200-9,000 seviyelerini destek, 10,000-10,500-11,250 seviyelerini de direnç noktaları olarak gösterdi. 
     





</TEXT>
</DOC>
