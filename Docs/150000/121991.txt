<DOC>
<DOCNO> 121991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur06.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tur paketlerinin gözdesi Türkiye... 
</HEADLINE>
<TEXT>

     Seyahat acentalarının tur programlarını belirledikleri şu aylarda en fazla ilgiyi Türkiye paketinin topladığı bildirildi. 
     Turizm Bakanlığı'ndan yapılan açıklamada, Türkiye'nin dünyanın ve Avrupa'nın önde gelen tur operatörlerinin paket turları arasında yer aldığı ve ''en fazla ilgiyi topladığı'' belirtildi. 
     Açıklamaya göre, Türkiye, dünya basını tarafından en iyi alternatif olarak değerlendirildi. Yabancı basın kuruluşları, dört mevsimi birarada yaşatan iklimi ve büyük tarihi mirasa sahip topraklarıyla Türkiye'nin her türlü turizm alternatifini sunabildiğine dikkat çekti. 
     Singapur'un yüksek trajlı The Straits Times gazetesi, Türkiye'nin kış turizmi açısından mükemmel bir destinasyon olduğunu vurgulayarak, kış aylarına yönelik düşünülen turlarda mutlaka görülmesi gerektiğini belirtti. Gazetedeki haberde, ''kışın Türkiye'yi seçmenin, karda iki gün oynadıktan sonra tatilin geri kalanını şehir turları, tarihi yapıları izleme, eşsiz kültürel deneyimler, Türk Hamamı'nda ter dökme ve cüzdanda İstanbul büyüklüğünde bir delik açılıncaya kadar alışveriş yapabilme seçeneğini kapsadığı'' bildirildi. 
     İsveç'in Aftonbladet Gazetesi ise golf için en iyi 5 tercihi belirlerken Ocak ayında düzenlenen Türkiye turunun en iyi seçenek olduğunu kaydetti. Gazetenin haberinde, Tat Beach Golf Otel'de golf için 2 saha bulunduğu ifade edilerek, otelin tanıtımı yapıldı. 
     Gazete, farklı bir haber başlığı altında da Antalya'nın Kemer ilçesi tanıtarak, tatilini Kemer'de yapanların misafirperver Türk halkını ve mükemmel Türk mutfağını övdüklerini sütunlarına taşıdı. 
     





</TEXT>
</DOC>
