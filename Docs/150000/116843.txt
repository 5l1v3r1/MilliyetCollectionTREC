<DOC>
<DOCNO> 116843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/spor/spo02.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SEYRET, KEŞFET 
</HEADLINE>
<TEXT>

Fenerbahçe idari menajeri Kemal Dinçer, Arjantinli bir oyuncu ile ilgilendiklerini doğruladı, transferde hata yapmamak için 200 kasetten oluşan futbolcu kütüphanesi kurduklarını söyledi 
     YUSUF KOBAL 

     Yeni yöntem 
     YILLARDIR transfer yanlışları nedeniyle büyük tepki alan Fenerbahçe, gelecek yıllarda hata yapmamak için yeni bir yöntem geliştirdi. İdari Koordinatör Kemal Dinçer, haziran ayındaki transfer dönemi öncesi hangi mevkiye oyuncu alınacaksa, şimdiden çok alternatifli liste hazırladıklarını söyledi, "Adayların bu sezon oynadığı maçlardan oluşan 200 kasetli bir kütüphane hazırlıyoruz" dedi. 
     
     Eleme yapılacak 
     SOL kanat için düşünülen River Plateli Chino Garce ile ilgili, "Evet bir Arjantinli oyuncunun üzerinde duruyoruz" açıklamasını yapan Dinçer, anlaştıkları yeni bir firmadan sene sonuna kadar ilgilendikleri futbolcuların kasetlerini alacaklarını da kaydetti. Fenerbahçe teknik heyeti, tüm kasetleri inceleyip transfer çalışmasının içine girecek. Beğeni kazanan oyuncularla temasa geçilecek. 
     
     Ucuza maledilecek 
     DİNÇER, amaçlarının gelecek vaadeden isimleri erken görüp, ucuza maletmek olduğunu da ifade etti. Menajer, "Bize çok sayıda teklif geliyor. Önemli olan yetenekli oyuncuları, mesela İnter’den, Milan’dan, Real Madrid’ten önce keşfedip transfer etmek. Ocak ayındaki transfer içinse şimdiden birşey söylemem mümkün değil. O günleri görmemiz lazım. Eğer takıma takviye gerekirse mutlaka yaparız" diye konuştu. 
     
Bunlar uslanmaz Panathinaikos taraftarları kendilerine bilet verilmeyince Patras maçına zorla girdiler, bir bayan görevliyi dövdüler 
     RULİ DAVRANOĞLU 

     Çılgına döndüler 
     İSTANBUL’DA çıkardıkları olaylar ve taşkınlıklar yüzünden Panathinaikos yönetimiyle arası açılan Yunanlı taraftarlar takımlarının Patras ile deplasmanda oynadığı lig maçında da ortalığı savaş alanına çevirdiler. Fanatik seyirciler, kulüp tarafından kendilerine bilet verilmeyeceğini ve maça alınmayacaklarını öğrenince adeta çılgına döndüler. 
     
     Polis seyretti 
     PANATHİNAİKOS yönetiminin bu kararına bir hayli sinirlenen taraftarlar, maçın biletlerinin satıldığı gişeyi basıp, çalışan görevli bayanı döverek etkisiz hale getirdiler. Ardından 1200 adet bilet alarak zorla stada girdiler. Kasadaki paralara hiç dokunmayan topluluğa polis müdahale edemedi. Panathinaikos maçı 3-0 kazandı. 
     
Mecburi şehir dışı      PANATHİNAİKOS ile yapılacak rövanş maçına bir gün önce gitmeyi kararlaştıran Fenerbahçe’nin stada yakın bir yerde kamp yapma istediği geri çevrildi. Yunan kulübü güvenlik endişesi nedeniyle Sarı - Lacivertli kulüpten şehir dışında kalmasını istedi. Ayrıca Türk taraftarların maça gelmemesinin iyi olacağı bildirildi. 
     
Çarşamba gecesi orucumu bozarım’      YUSUF DURSUN 

     FENERBAHÇE’NİN suskun golcüsü Serhat, Galatasaray maçının kendileri için büyük önem taşıdığını belirtti, "Yenersek düzlüğü çıkarız" dedi. Genç yıldız, "Haftalardır sakat sakat sahaya çıkıyorum. Ayrıca sağbek gibi oynuyorum. İstediğim topları alamıyorum. Göbekte olmam lazım. Eleştirilmemiz normal. Çünkü işimiz gol atmak. Atamayınca da tepki alıyoruz" ifadelerini kullandı. 
     GERÇEK güçlerini sahaya yansıtmaları halinde derbiyi kazanabileceklerini kaydeden Serhat şöyle devam etti "Galatasaray bu sezon süper bir futbol oynamıyor. Ancak nedense bize karşı tüm rakipler olağanüstü direniyor. Buna anlam veremiyorum. Dokuz haftadır gol orucundayım. İnşallah çarşamba günü orucumu Galatasaray’a karşı bozacağım." 
     
Rüştü’ye izin yok      REAL Madrid’in 100. yıl kuruluşu nedeniyle oynanacak özel karşılaşma için Dünya Karması’na davet edilen Rüştü’ye yönetimden vize çıkmadı. 18 Aralık tarihine Türkiye Kupası maçının rastlaması nedeniyle milli kaleciye izin verilmedi. Fenerbahçe’nin dünkü idmanında Lorant gol vuruşları üzerinde durdu. 
     İYİLEŞEN Ortega, Washington, Revivo ve Johnson da antrenmana katıldı. Devre arası kamp programı da belli oldu. Sarı - Lacivertli takım 13 - 20 Ocak arasında Antalya’ya gidecek ve Beşiktaş, PSV, Malmö, Japonya Ligi şampiyonu ile Almanya’dan iki kulübün katılacağı turnuvada mücadele edecek. Ardından yurt dışına gidecek. 
     



 SPOR 
























</TEXT>
</DOC>
