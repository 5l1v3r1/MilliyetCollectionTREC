<DOC>
<DOCNO> 146824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko45.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     ABD Dışişleri Bakanı Colin Powell'ın Türkiye'ye yapacağı ziyaretin iki ülke arasındaki ilişkilerin gelişimi açısından önemli görülmesi, piyasa tarafından da olumlu algılandı. 
     Borsa'da, hisse senetleri ortalama yüzde 3.15 değer kazandı. 
     Serbest piyasada dolar 18 bin 500 lira, Euro da 18 bin lira geriledi. 3 Mart 2004 vadeli kağıdın aynı gün valörlü işlemlerinin bileşik faizi ise 0.09 puan düştü. 
     1. seansta yüzde 0.81 artan İstanbul Menkul Kıymetler Borsası İMKB Ulusal 100 Endeksi, 2. seansta da yüzde 2.33 yükseldi. Endeksin günlük artışı 298.74 puan ve yüzde 3.15 olarak belirlendi. 
     Hisse senetleri piyasasında günlük işlem hacmi 251 trilyon 389 milyar 511 milyon lirayla yılın en düşük rakamını oluşturdu. 
     
     DOLAR GERİLEDİ 
     Kapalıçarşı'da dün 1 milyon 715 bin liradan kapanan dolar ve 1 milyon 867 bin liradan kapanan Euro, güne aynı seviyelerden başladı. Gün sonunda doların satış fiyatı 1 milyon 696 bin 500 liraya, Euro'nun satış fiyatı 1 milyon 849 bin liraya geriledi. 
     Merkez Bankası doların bugünkü efektif kurunu alışta 1 milyon 694 bin 560 lira, satışta ise 1 milyon 706 bin 482 lira olarak açıkladı. Böylece, dolar, Merkez Bankası'nın dünkü kurlarına göre, alışta 4 bin 323 lira, satışta ise 4 bin 3 lira geriledi. 
     
     FAİZ 0.09 PUAN DÜŞTÜ 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli bugün valörlü tahvilin bileşik faizi 0.09 puan düştü. 
     Basit getirisi yüzde 63.49, bileşik getirisi yüzde 64.82'den kapanan bu kağıdın aynı gün valörlü işlemlerinde, dünkü bileşik getiri yüzde 64.91 olmuştu. 
     3 Mart 2004 vadeli tahvilin yarın valörlü işlemlerinde de bileşik faiz yüzde 64.37'den kapandı. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 44.00'den işlem gördü. 
     İMKB Tahvil ve Bono Piyasası verilerine göre, gecelik faizde en düşük oran yüzde 43.10, en yüksek oran yüzde 44.10 olarak belirlendi. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     





</TEXT>
</DOC>
