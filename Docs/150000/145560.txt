<DOC>
<DOCNO> 145560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo24.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Şampiyonlukta da, Türkiye Kupası'nda da iddialıyız... 
</HEADLINE>
<TEXT>

     Gençlerbirliği Kulübü Başkanı İlhan Cavcav, ''Şampiyonlukta da, Türkiye Kupası'nda da iddialıyız. Bir tanesini mutlaka Ankara'ya getireceğiz'' dedi. 
     Ligin başlarında 5-6 hafta süren bir durgunluk dönemi geçirdiklerini, ancak 7-8 maçtır çok iyi bir hava yakaladıklarını belirten İlhan Cavcav, gazetecilere yaptığı açıklamada, ''Önemli olan bunu devam ettirmek. Sporcularımız da bunun bilincinde. Ankaragücü, Gaziantepspor ve Denizlispor maçlarında as oyuncularımızın eksikliğine rağmen performansımızdan hiçbir şey kaybetmedik. Yavaş yavaş hedefimize gidiyoruz. Büyük takım olma yolunda değil, büyük olduğumuza inanıyoruz'' diye konuştu. 
     Gençlerbirliği olarak mutlaka UEFA Kupası'na katılacaklarını ifade eden Cavcav, şampiyonluğun telaffuzunun kolay olmadığını, bunu her takımın isteyeceğini bildirdi. 
     
     TRANSFER SÖYLENTİLERİ 
     Cavcav, bazı futbolcuları hakkında özellikle basın yoluyla çıkan transfer söylentilerinin, sportmenliğe yakışmadığını kaydetti. 
     Ligde iddiasını sürdüren bir takım için bu tip söylentilerin futbolcu konsantrasyonunu bozduğunu belirten Cavcav, şöyle devam etti 
     ''Tüm kulüplere sesleniyorum. Sözleşmesi biten futbolcuyu her kulüp alabilir. Ama bitince. Bizimle anlaşamadıkları takdirde gitmeleri gayet doğal. El Saka ve Ahmed Hassan, 1.5 yıldır Gençlerbirliği forması giyiyor. Ancak bu futbolcular 5-6 yıldır Türkiye'de. Bunları şimdi mi gördüler Bu da Gençlerbirliği'nin büyüklüğünü gösteriyor. Transferde adı geçen futbolcularımızla görüştük. Profesyonel olarak talepleri oldu. Biz de verdiğimiz paranın arkasında durduk. Lig bitince bir daha görüşeceğiz. Gençlerbirliği'nin lig sonundaki derecesine göre de bu futbolcuları tutmaya çalışacağız.'' 
     




</TEXT>
</DOC>
