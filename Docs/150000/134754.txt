<DOC>
<DOCNO> 134754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sondun03.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mekik faciası, ABD'nın Irak planlarını aksatmayacak 
</HEADLINE>
<TEXT>

     ABD Başkanı George Bush'un Irak'ın silahsızlandırılması planlarında, önceki gün meydana gelen mekik faciası nedeniyle değişiklik olmayacağı bildirildi. 
     Beyaz Saray yetkilileri, Bush ve eşi Laura'nın, önceki gün düşen Columbia uzay mekiğinde hayatını kaybeden astronotlar için yarın Teksas'taki Johnson Uzay Merkezi'nde düzenlenecek törene katılacağını belirttiler. 
     Mekik, Florida'daki Kennedy Uzay Merkezi'ne inişe 16 dakika kala Teksas üzerinde parçalara ayrılmıştı. 
     Beyaz Saray Sözcüsü Ari Fleischer, Bush'un, uzay mekiğinin başına gelenleri, uzay yolculuğunun risklerine işaret eden bir ''trajedi'' olarak gördüğünü, ancak bunun dünyadaki diğer olaylarla ilgisinin bulunmadığını düşündüğünü söyledi. 
     Fleischer, Bush'un, her Amerikalı gibi olanlar için yas tuttuğunu ancak uzay mekiğinin düşmesinin, Bush'un, ''barışı ve Amerikan halkını dünyadaki tehlikelerden korumak'' yönündeki sorumlulukları üzerinde etkiye ya da değişikliğe yol açmadığını kaydetti. 
     Sözcü, ABD Dışişleri Bakanı Colin Powell'ın, Çarşamba günü BM Güvenlik Konseyi'ne, Irak ile ilgili yeni istihbarat sunacağını, Powell'ın planlarında da bir değişiklik olmadığını söyledi. 
     Bush, uzay mekiğinde hayatını kaybeden Hint asıllı Amerikalı bayan astronot Kalpana Chawla için, Hindistan Başbakanı Atal Behari Vajpayii'yi dün arayarak başsağlığı diledi. 
     ABD Başkanı'nın, bugün NASA Başkanı Sean O'Keefe ile biraraya gelmesi bekleniyor. O'Keefe daha sonra Amerikan Kongresi yetkilileriyle görüşecek. Bush'un, uzay programlarının devamına destek vermeyi sürdüreceği belirtiliyor. 
     
     ''IRAK POLİTİKASINA TANRI'NIN CEVABI MI ''- 
     ABD'deki kiliseler, Pazar ayinlerinin büyük kısmını, uzay mekiğinde hayatını kaybeden astronotlara ayırdı. 
     Beyaz Saray yakınındaki St. John's kilisesi rahibi Luis Leon, ''Bugün yas tutuyoruz. Çünkü bu astronotlar, bizim içimizdeki en iyiyi temsil ediyordu. Bu parçamızı kaybettik'' dedi. 
     Leon, bazılarının, meydana gelen trajediyi, Bush'un Irak politikalarına karşı ''Tanrının cevabı'' olarak değerlendirdiğini duyduğunu belirtirken, ''Benim inandığım Tanrı böyle bir Tanrı değil. Bu tür yorumlar sadece çöp'' dedi. 
     





</TEXT>
</DOC>
