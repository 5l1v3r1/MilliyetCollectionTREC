<DOC>
<DOCNO> 144885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/agun.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dicle’de pilot avı 
</HEADLINE>
<TEXT>

Bağdat’a bir İngiliz uçağı düştüğünü, pilotların da paraşütle atladığını duyan halk, asker ve polis, 1.5 saatlik aramanın sonunda 2 savaş esirini ele geçirdi... 
     DIŞ HABERLER SERVİSİ 

     Müttefik uçaklarının günlerdir yoğun bombardımana tuttuğu Bağdat, dün heyecanlı bir insan avına tanık oldu. Arap televizyonlarının Bağdat üzerinde bir İngiliz uçağının düştüğü ve pilotların paraşütle atladığını duyurmasının ardından yüzlerce Irak askeri ve polisi, büyük bir arama seferberliği başlattı. 
     El Cezire televizyonu, yaklaşık bir buçuk saatlik arama sonucunda kayıp pilotların Dicle Nehri kıyısındaki sazlıklarda bulunduğunu duyurdu. Saddam Hüseyin’in esir getirene para ödülü vaat etmesi nedeniyle çok sayıda Bağdatlının da insan avına katıldığı görüldü. 
     
     SAZLIKLARI YAKTILAR 
     ABD Savunma Bakanı Donald Rumsfeld, bir uçaklarının kaybolduğu yolunda haberler aldıklarını, bazı askerlerin de esir düşmüş olabileceğini açıkladı. Arap televizyonlarının canlı yayımladığı pilot avı, bazı görgü tanıklarının bir İngiliz uçağının düştüğünü söylemesinin ardından başladı. Kısa bir süre sonra içinde Irak askerlerinin bulunduğu devriye botları hızla Dicle Nehri’nin El Reşid Köprüsü yakınlarına geldi. Devriye botlarına nehir kenarındaki askerler de destek verdi. Yüzlerce Bağdatlı olay yerinde toplanırken, yarı otomatik kalaşnikov tüfekleriyle donatılmış Irak askerleri nehri kurşun yağmuruna tuttu. Askerlerin sazlıkları ateşe verdiği de görüldü. 
     
     KUTLAMA ATEŞİ AÇILDI 
     El Cezire televizyonu yaklaşık bir buçuk saat sonra, pilotların bulunduğunu duyurdu. Alevler içindeki bölgeye hücum eden halk, alkışlar eşliğinde sloganlar atarken, askerler de havaya kutlama ateşi açtı. Halkın, askerleri linç etmiş olabileceğinden endişe edildiği sırada El Cezire milliyetini belirtmediği askerlerin sağ olduğunu duyurdu. Ancak yakalanan pilotların görüntüleri ekranlara yansımadı. Büyük bir koşuşturmacanın yaşandığı insan avı sırasında Dicle kenarındaki ve El Reşid Köprüsü üstündeki trafik felç oldu. 
     Bağdat’ta pilot avı başlamadan önce bir açıklama yapan Irak Savunma Bakanlığı Sözcüsü Hazem Abdülkadir, toplam beş uçak ve iki helikopter vurduklarını iddia etti. Abdülkadir, uçaklardan dördünün Bağdat, diğerinin de Basra üzerinde vurulduğunu, helikopterlerin de Musul ve Simaya’da düşürüldüğünü söyledi. 
     
     


GÜNCEL 
























</TEXT>
</DOC>
