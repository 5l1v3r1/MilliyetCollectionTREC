<DOC>
<DOCNO> 114091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sontur11.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu Işıkları yakacağız ve yarasalar için hayat hakkı kalmayacak 
</HEADLINE>
<TEXT>

     AKP Genel Başkanı Recep Tayyip Erdoğan, başörtüsü ile ilgili soruların muhatabının kendisi olmadığını belirterek, ''Bunu diğerlerine söyleyeceksiniz'' dedi. Erdoğan'dan önce konuşan Erkan Mumcu ise, ''Işıkları yakacağız ve yarasalar için hayat hakkı kalmayacak." dedi. 
     AKP Genel Başkanı Tayyip Erdoğan, partisince Adana İstasyon Meydanı'nda düzenlenen mitingte halka hitap etti. 
     Konuşmasına, 3 Kasım seçimlerinin hayırlı olmasını dileyerek başlayan Erdoğan, pek çok liderin meydanlarda boş vaatlerde bulunduğunu savundu. 
     Diğer siyasilerin, ''kendi belirledikleri kurallarla kendilerini mindere çekmek istediğini'' söyleyen Erdoğan, ''Biz o mindere çıkmayız, biz milletin kurallarını koyduğu alanda konuşuyoruz'' diye konuştu. 
     İnsanı zengin olmayan devlette mutlu insanların olamayacağını dile getiren Erdoğan, AKP'nin, ''İnsanı yaşat ki, devlet yaşasın'' anlayışıyla kurulduğunu ifade etti. 
     Ülke ekonomisinin mevcut iktidar döneminde son derece bozulduğunu söyleyen Erdoğan, ''ekonomiden sorumlu zatın CHP'ye geçtiğini'' anımsattı. Çiftçinin bugün, 2 kilogram pamukla 1 litre mazotu alamaz hale geldiğini söyleyen Erdoğan, 3 Kasım'da milletin iktidardan sandıkta hesap soracağını kaydetti. 
     Bölgesel ayrımcılığı ortadan kaldıracaklarını belirten Erdoğan, Türkiye'nin gelişmiş ve gelişmemiş bölgelerinin aynı standardı yakalayacağını ifade etti. 
     15 bin kilometre duble yol vaadini burada da yineleyen Erdoğan, CHP'den milletvekili adayı olan Türk-İş Genel Başkanı Bayram Meral'in bu projeye yönelik eleştirilerini anımsattı. 
     Zamanında, Meral'in kendilerine gelerek eski Devlet Bakanı Kemal Derviş'i şikayet ettiğini söyleyen Erdoğan, ''Derviş'i kamudaki işçileri çıkardığı için şikayet edenler şimdi kol kolalar. Dürüst ve samimi olalım'' dedi. 
     Ülkenin sorunlarının çözümü için un, şeker ve yağın bulunduğunu, ancak helvacının mutfağa sokulmadığını ifade eden Erdoğan, er ya da geç o mutfağa girileceğini, milletin isteklerinin önüne geçilemeyeceğini kaydetti. 
     
     ''ŞİİRLERİ 3 KASIM'DAN SONRA OKUYACAĞIM'' 
     Meydandakilerin şiir okumasını istemesi üzerine de Erdoğan, şiirleri 3 Kasım'dan sonra okuyacağını ifade etti. 
     Meydandaki vatandaşların türban konusunu dile getirmesi üzerine de Erdoğan, ''Bu soruların muhatabı AKP Genel Başkanı Recep Tayyip Erdoğan değil. Bunu diğerlerine söyleyeceksiniz'' diye konuştu. 
     Düşünce, ifade, din ve vicdan özgürlüğü ile teşebbüs hürriyeti önündeki engellerin AKP iktidarında kalkacağını savunan Erdoğan, meydandakilere, ''Çok çalışmamız lazım çok'' diye seslendi. 
     Gençliğin sorunlarına da değinen Erdoğan, gençlerin iyi eğitim almaları ve kötü alışkanlıklara kapılmamaları için ellerinden geleni yapacaklarını anlattı. 
     Meydandakilerin Berat Kandili'ni de kutlayan Erdoğan, sözlerini, ''70 milyonun bu sıkıntılı günlerden beratını istiyoruz'' diyerek tamamladı. 
     
     MUMCU'NUN SÖZLERİ 
     AKP Isparta Milletvekili adayı Erkan Mumcu da Erdoğan'dan önce yaptığı konuşmada, partisinin iktidara yürüdüğünü ifade etti. Mumcu, ''Işıkları yakacağız ve yarasalar için hayat hakkı kalmayacak. Milletin kanından beslenen yarasaların hayat hakkı yok. Milletle inatlaşmayın, çünkü Atatürk söylemiş, Hakimiyet kayıtsız şartsız milletindir '' diye konuştu. 
     Miting alanında yoğun güvenlik önlemleri alınırken, konuşması öncesinde küçük bir kız çocuğu, Erdoğan'a çiçek verdi. Erdoğan, küçük kızı kucağına alıp öperken, kız da ''Adana'nın yolları taştan, hoşgeldin Tayyip Başbakan'' dedi. 
     





</TEXT>
</DOC>
