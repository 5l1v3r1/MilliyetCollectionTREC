<DOC>
<DOCNO> 145190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/yazar/asik.html </URL>
<DATE> 2003/03/25/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Özel Hariciye.. 
</HEADLINE>
<TEXT>

     CHP Hatay milletvekili, emekli büyükelçi İnal Batu, diyor ki 
     "Büyükelçi pozisyonuna gelmiş bir diplomatın bir yıl sonra ne olacağını bilemeden çalışması hem o kişiye, hem de ülkeye saygısızlıktır. Hükümetin amacı büyükelçilerin kaderini iki dudağı arasında tutarak onları adeta kendine esir etmektir. Anayasa’ya açıkça aykırı olan bu yasanın iptali için Anayasa Mahkemesi’ne başvuracağız." 
     
     Irak ile savaşsaydık 6 milyar dolar, hortumcuyla savaşsaydık 40 milyar dolar kazanacaktık... 
Arman Salepçi 

     Tayyip Erdoğan "IMF’den borç aldık delikanlı olan bunu öder" demiş. Asıl delikanlı olan, borç istemeye utanır. 
Haldun Ertem 

İyimser anket...      Amerika’da USA Today Gazetesi ile CNN’in yaptığı ortak ankette Amerikalıların yüzde 35’i bu savaşta 100’ün altında Amerikan askerinin öleceği tahmininde bulunmuştu. Körfez Savaşı’nda topu topu 148 Amerikan askeri ölmüştü. O yüzden savaşın ilk 5 günlük bilançosu bir şok yarattı Amerika’da... Güven sarsıldı... 
     
Ulusa seslenirken      Başbakan Tayyip Erdoğan, "Ulusa Sesleniş" konuşmasında dedi ki 
     "Milletimiz birlik ve beraberlik ile bundan daha acımasız ve büyük badireleri atlatmasını bilmiştir." 
     Doğrudur... Ancak birlik ve beraberliğin de kimi koşulları vardır... 
     Sen devlette şeriatçı kadrolaşmayı sürdürürsen... Eğitimde geriye dönüş için uğraşırsan... Kafanı üniversitelerle bozmuşsan... Laik ve çağdaş kesimlere neredeyse düşman gibi bakıyorsan.. Birlik ve beraberliği nasıl sağlarsın Erdoğan Bey 
     
Erkeklere ders...      DSP Genel Başkan Yardımcısı Rahşan Ecevit’in 8 Mart Dünya Kadınlar Günün’de yaptığı konuşma bir kitapçık haline getirilmiş. Elimize dün ulaşan konuşmada Rahşan Hanım diyor ki 
     - İsterse Amerika bizimle savaşsın. Ne kadar çok silahı olursa olsun sonunda yenilecek olan Amerika’dır... Neticede Amerika’ya en net meydan okuyan demeç Rahşan Ecevit’ten... 
     
Karizma çizildi...      Irak’ın topu topu iki günlük işi vardı... Amerika ülkeyi 48 saat bombaladıktan sonra tanklar Bağdat’a girecek, halk kendilerine demokrasi ve özgürlük getiren Amerikan askerlerini çiçeklerle karşılayacaktı. O arada Irak ordusu çoktan ayaklanmış ve Saddam’ın hesabını görmüş olacaktı. 
     Ne var ki senaryoda ufak tefek sapmalar oldu Figüranlar esas oğlanları çiçek yerine tüfekle karşıladılar. Amerikan zırhlı birlikleri Şii aşiretleri karşısında sapır sapır döküldüler. Neden Çünkü o saf köylünün Amerika’nın petrol hırsızlığına geldiğini anlayacak kadar aklı, ülkesini savunacak kadar onuru vardı.. Buna karşılık 
     - Amerika’ya hizmette kusur etmeyelim yoksa borsa düşer faizler yükselir, diye teslim çağrısı yapan mandacıları yoktu... 
     Amerikan füzeleri şaşkınlıktan İngiliz dostlarını vurdu... 
     Akıllı füzeler rotayı şaşırdı Suriye’ye, İran’a, Urfa’ya uçtu... 
     Amerika Irak’ın işini çabucak bitirip Suriye’nin ve İran’ın hesabını görecek, Ortadoğu’da haritayı yeniden çizecekti. 
     Haritayı çizemeden karizmayı çizdirdiler. 
     Savaşın daha birinci haftası dolmadan şimdi kara kara girdikleri bataklıktan nasıl çıkacaklarını düşünüyorlar... Ki daha Bağdat var önlerinde... 
     Öte yanda da Irak’tan sonra sıranın kendisine geleceğini düşünen Kuzey Kore huysuzlanıyor. Bir anda Güney Kore’deki Amerikan birliklerine saldırabilir. 
     
     Ortadoğu’da çıkmaza girdiğini algılamaya başlayan Washington’un bölgede bizden başka dostu yok. Ürdün kara ve hava sahasını açmıyor. O yüzden kapımızı yeniden çalacaklar. Sakin olalım... Sağlam duralım... Borsayı kurtarırız. Onurumuzu kurtaramayız. Tesadüfler onursuz bir pozisyona düşmemizi önledi. Buradan daha geriye gitmeyelim... 
     
Savaş şiirleri      Muhabbet 
     Bombalarla şehirler 
     Kucak kucağa ölülerle toprak 
     Beni de alnımdan bir kurşun öptü 
Cahit Irgat 

     Davet 
     Dürüst olalım beyler İlk adım sizden 
     Sökün savaş gemilerinden Can simitlerini 
Sunay Akın 

     Amerikalılar 1. tezkere, 2. tezkere derken, sonunda Güneydoğu’dan da tezkereyi aldılar. 
     
     







</TEXT>
</DOC>
