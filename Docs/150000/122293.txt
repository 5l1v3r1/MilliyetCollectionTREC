<DOC>
<DOCNO> 122293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko30.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Kürşat Tüzmen AB'den oyalama değil, tarih istiyoruz 
</HEADLINE>
<TEXT>

     Devlet Bakanı Kürşad Tüzmen Türkiye'nin AB'den oyalama değil hakkettiği müzakere tarihini istediğini söyledi. 
     Atina'da yapılan 6. Türk-Yunan İş Konseyi toplantısına katılan Tüzmen, yaptığı konuşmada, Türkiye ile Yunanistan arasındaki ilişkilerin her alanda geliştirilmesinin gereğini vurguladı. 
     Hükümet programında da açıkça ifade edildiği gibi Yunanistan ile karşılıklı ekonomik çıkarlara dayanan ilişkilerin arttırılarak sürdürüleceğini ve bu yolla sağlanacak güven ortamı sayesinde daha karmaşık siyasi sorunların çözümü için zemin hazırlanacağını söyleyen Tüzmen, Türk- Yunan İş Konseyi toplantısının bu hedefler yönünde önemli bir vesile olduğu kanısını dile getirdi. 
     AB'ye üyeliğin Türk Hükümeti'nin hedeflerinin başında geldiğini de vurgulayan Tüzmen, Türkiye'nin AB ile bütünleşmesinin Türk-Yunan ilişkilerine de son derece olumlu yansıyacağını vurguladı. 
     Tüzmen, '' Türkiye, Kopenhag kriterlerini tam olarak yerine getirme konusunda kararlıdır. Ancak, üyelik sürecinin 2 yanlı çaba gerektirdiği unutulmamalıdır. Bu çerçevede Kopenhag zirvesinde Türkiye'ye müzakere tarihi verilmesini beklediğimizi bir kez daha vurgulamak istiyorum. Ben, 1958 doğumluyum ve gözümü açtığımdan bu yana Türkiye'nin AB üyeliği süreci devam ediyor. Burada açıkça söylemeliyim ki galiba bir çifte standart var ortada. Biz artık oyalama değil tarih istiyoruz. Bunu da hak ediyoruz. Bu konuda, Yunanistan'dan destek alacağımıza da inanıyorum'' diye konuştu. 
     
     GERÇEK İŞBİRLİĞİ POTANSİYELİ 
     Bu arada, Türkiye ile Yunanistan arasındaki ekonomik ilişkilerin gerçek potansiyelinin çok gerisinde olduğuna dikkat çeken Tüzmen, bu ilişkilerin geliştirilmesinin ''Kaçınılmaz'' olduğunu vurguladı. 
     Türkiye ve Yunanistan'ın 2000 yılının başından bu yana 13 anlaşma ve protokol imzalamış olmalarının memnuniyet verici olduğunu belirten Tüzmen, şöyle dedi 
     ''Aramızdaki son ikili anlaşmanın 1970 yılında imzalanan 'Karayolu Nakliyatına dair' anlaşma olduğu dikkate alındığında, 2000 yılında gelinen aşamanın ne denli önemli olduğu açıkça görülmektedir. Bu noktada, müzakereleri devam etmekte olan çifte vergilendirmenin önlenmesi anlaşmasına büyük önem verdiğimizi vurgulamak istiyorum. Bu anlaşma özellikle deniz taşımacılığını kolaylaştıracak ve ortak yatırımların artmasını sağlayacaktır.'' Türkiye ile Yunanistan'ın gerek iki ülkede gerekse 3. ülkelerde gerçekleştirecekleri ortak projeleri konuşmaya başlamaları gerektiğini kaydeden Tüzmen, hedeflerin büyütülmesi gerektiğini vurguladı. 
     Tüzmen, yeterli düzeyde işbirliğini yansıtmayan, bankacılık, inşaat ve denizcilik sektörlerinde ilerlemeyi sağlayacak adımların mutlaka atılması gerektiğini de belirtti. 
     Dünya deniz taşımacılığında önemli bir rol oynayan Yunanistan'ın gemi üretimi ve onarımı hizmetlerinin gereksinmesine karşılık verebilecek nitelikte olmadığını kaydeden Tüzmen, ''Türk gemi inşa ve yan sanayi son dönemde önemli gelişme sağlamıştır. Bu çerçevede, firmalarımız Yunan firmaları ile gemi üretimi ve onarımı konusunda işbirliğine gidebilirler.'' diye konuştu. 
     Enerji sektörünün de iki ülke arasındaki ilişkilerin önemli bir boyutunu oluşturduğunu belirten Tüzmen, hedefin bu yıl sonunda hükümetlerarası anlaşma ile doğalgaz alım satım anlaşmasının imzalanması ve 2005 yılında Türkiye'den Yunanistan'a doğalgaz arzının başlaması olduğunu söyledi. 
     Türkiye ve Yunanistan'ın karayolu ve deniz taşımacılığı ile turizm alanındaki işbirliğini geliştirmelerinin gerekli olduğunu da vurgulayan Tüzmen, ''Ülkelerimiz arasındaki ticari ve ekonomik ilişkileri daha da geliştirmek için ticaretin önündeki engelleri kaldırmak en önemli görevimizdir. Her iki ülkenin de karşı ülkenin işadamları ve yatırımcılarına destek olması, bu çerçevede, vize alımı, şirket kurma, çalışma ve oturma izinlerinin alınması gibi bürokratik işlemleri mümkün olduğunca kolaylaştırmaları gerektiğini düşünüyorum'' dedi. 
     Atina'ya kısa bir süre önce geldiğini ve temaslarda bulunduğunu da belirten Tüzmen, ''Hayat iniş ve çıkışlarla dolu. Son seyahatimden sonra müsteşarlık görevimden ayrıldım. Ancak,şimdi askerlik arkadaşlarım ve akrabalarımın sayısı artmış olsa da Sayın Loverdos benim görevimden ayrıldığım dönemde arayan kişiydi. Burada kendimi evimde hissediyorum. Yunanistan kıyılarını da iyi biliyorum özellikle iyi bir dalgıç olduğum için Poseidon'un ilgi alanı içerisinde olan yerleri'' diye konuştu. 
     
     LOVERDOS'UN KONUŞMASI 
     Ekonomik ilişkilerin sağlamlığının siyasi ilişkileri doğrudan etkilediğini belirten Yunanistan Dışişleri Bakan Yardımcısı Andreas Loverdos ise bu nedenle iki ülke arasında ''Siyasetin saygı göstereceği'' ekonomik ilişkiler oluşturmaya çalıştıklarını söyledi. 
     Loverdos, şöyle dedi 
     ''Ülkelerimiz arasındaki ticaret hacmi yükseliyor. Biz de bundan sevinç duyuyoruz. Yunanistan'ın Türkiye'ye yatırımları yüzde 45 oranında artmıştır. Yeterli değildir ancak doğru yolda olduğumuzun göstergesidir. Yunan tarafının Türkiye'de 65 yatırımı vardır. Bu geleceği olan bir başlangıçtır. 2003 yılının ilk 3 ayı içinde çifte vergilendirmenin önlenmesi anlaşmasını imzalayacağımızı umuyorum. Bu ne kadar çabuk gerçekleştirilirse o kadar iyi olacaktır.'' Türkiye ile Yunanistan'ın özellikle enerji ve turizm sektörlerinde yapacakları işbirliğinin geleceği olduğunu vurgulayan Loverdos, ''Diğer bir işbirliği alanı olan spor ise ülkelerimizi yakınlaştırır, birleştirir. 2008 Avrupa Futbol Şampiyonusı'nı ortak düzenlememiz bunun iyi bir örneği olacaktır. Spor çerçevesinde iyi mesajlar verebiliriz. Fenerbahçe- Panathinaikos maçında yaşanan olaylardan çıkarılacak sonuç negatif değil, pozitif olmalıdır'' dedi. 
     
     TARA'NIN KONUŞMASI 
     Türk-Yunan İş Konseyi Eşbaşkanı Şarık Tara ise konuşmasında, iki ülke arasındaki ticaret hacminin 25 milyar dolara çıkarılması gerektiğini söyledi. 
     Tara, ''Türk hükümeti adına konuşamam ama yeni hükümet Kıbrıs sorununu çözmeye kararlıdır, yeter ki müzakere edilsin. Atina ve Ankara bu yönde başı çekmelidirler. Yunanistan'ın Kopenhag'da Türkiye müzakere tarihi verilmesi için elinden geleni yapması gerektiğine inanıyorum. Hatta tarih verilmezse, bunu veto etmesi gerekir'' dedi. 
     Türk-Yunan İş Konseyi'nin, bu akşam sona erecek, toplantısında, bankacılık, enerji, gemi inşaatı ve turizm sektörleri temsilcilerinin yapacakları toplantıların ardından, Türk ve Yunan firmaları ikili görüşmeler gerçekleştirecekler. 
     Devlet Bakanı Tüzmen, yarın Atina'dan ayrılarak Türkiye'ye hareket edecek. 
     





</TEXT>
</DOC>
