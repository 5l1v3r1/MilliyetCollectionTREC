<DOC>
<DOCNO> 127702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/spor/aspo.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Feyenoord’un golcüsü santrfor arayan Fenerbahçe’ye göz kırptı 
</HEADLINE>
<TEXT>
HOOIJDONK MESAJ ATTI 
Hollandalı yıldız, Sarı - Lacivertli takıma gelebileceğini ifade etti, "Son bir Avrupa macerası yaşamak istiyorum. Kulübümden izin almaya çalışacağım" diye konuştu 
     MEHMET DEMİRCAN 

     Çok teklif gitmişti 
     AVRUPA’DA transfer arayışlarını aralıksız sürdüren Fenerbahçe’ye Feyenoord’un golcü oyuncusu Pierre van Hooijdonk’tan haber geldi. Hollandalı yıldız kulübü ile yakında bir görüşme yapacağını, izin alması halinde Sarı - Lacivertli takıma seve seve geleceğini söyledi. Hooijdonk daha önce Türkiye’de top koşturmak istediğini kaydetti, "Birkaç yıl önce teklifler almıştım. İstanbul’a gelmek benim için ilginç olacak" dedi. 
     
     Yaş önemli değil’ 
     HOLLANDALI golcü 33 yaşına gelmesine rağmen çok formda olduğunu söyleyerek "Kendimi kanıtlamak zorunda değilim. Şimdiye kadar yaptıklarım ortada. UEFA Kupası’nı kazandığımızda müthiş oynadım. Fenerbahçe’de de çok gol atarım" diye konuştu. Bu arada Hooijdonk’un Feyenoord yöneticilerine son bir Avrupa macerası yaşamak istediğini ilettiği, maddi konuda sorun yaşatmayacağı öğrenildi. 
     
Pierre van Hooijdonk kimdir      1969 yılında dünyaya gelen Van Hooijdonk, golcü özelliğini güçlü fiziğiyle birleştirince kısa sürede yıldızlaştı. NAC, Celtic, Nottingham Forest, Vitesse ve Benfica takımlarında forma giydikten sonra Feyenoord’a geldi. 1.93’lük Van Hooijdonk, finalde attığı iki golle takımına UEFA Kupası’nı kazandırdı. Hava toplarına hakimiyeti yanında etkili serbest vuruşlarıyla da tanınan Hollandalı futbolcu, 2001 - 2002’de hem ligde, hem de UEFA Kupası’nda gol kralı oldu. 
     



 SPOR 






















</TEXT>
</DOC>
