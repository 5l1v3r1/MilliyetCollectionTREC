<DOC>
<DOCNO> 101171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sonspo06.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yönetimi'nden Lorant'a destek 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Trabzonspor maçı sonrası eleştirilerin hedefi olan teknik direktör Werner Lorant'a sahip çıktı. 
     Nihat Özdemir, yaptığı açıklamada, Lorant'ın her zaman arkasında olduklarını ve desteklediklerini belirterek, ''Biz yönetim olarak onu her zaman için destekliyoruz ve Fenerbahçe'yi başarıya taşıyacağına da inanıyoruz. Trabzonspor maçının teknik analizini yapmak bizim işimiz değil. Biz yöneticiyiz. Lorant'ın kendine göre prensipleri ve planları var. Ayrıca Trabzonspor'un gücünü, özellikle evinde oynadığı maçlardaki performansını da göz ardı etmemek gerekir'' dedi. 
     Lorant ile uyumlu bir şekilde çalıştıklarını belirten Özdemir, şöyle devam etti 
     ''Biz teknik direktörümüzün isteklerini her zaman için yerine getiriyoruz. Çok iyi bir uyumumuz var. Son olarak da takımımıza Stevic'i kattık. Bu futbolcu Lorant ile 6 yıl birlikte çalışmış. Fenerbahçe'de de başarılı olacağına inanıyoruz.'' 
     
     ''FEYENOORD MAÇININ STRESİ'' 
     Trabzonspor ile oynadıkları sezonun ilk maçını değerlendirirken, 3 gün sonra oynayacakları Feyenoord maçının da düşünülmesi gerektiğini vurgulayan Özdemir, ''Avrupa Şampiyonlar Ligi ön eleme turundaki rakibimiz Feyenoord çok güçlü bir ekip. Dolayısıyla futbolcularımız bu maçın stresindeydiler. Trabzonspor karşısında iyi oynayamamamız da bundan kaynaklandı'' diye konuştu. 
     
     ''TRABZONSPOR'U KUTLUYORUM'' 
     Özdemir, Trabzonspor'un gücünü de kimsenin yabana atmaması gerektiğini ifade ederek, şunları söyledi 
     ''Trabzonspor'u 7 yıldır deplasmanda yenemiyorduk. Fenerbahçe ile evlerinde oynadıkları maçlarda hep iyi performans sergiliyorlar. Buna sezonun ilk maçı olması, Feyenoord karşılaşmasının stresi de eklenince, biz iyi bir futbol ortaya koyamadık. Trabzonspor bizden daha iyi oynadı ve daha çok gol pozisyonu üretti. Trabzonspor'u kutluyorum.'' 
     
     ''HAKEM İYİYDİ AMA...'' 
     Trabzonspor maçının hakemi Kuddusi Müftüoğlu'nun iyi bir yönetim gösterdiğini kaydeden Özdemir, ancak Washington'un attığı golde ofsayt olmadığını öne sürdü. 
     Özdemir, o pozisyonda Serhat'ın pasif ofsaytta olduğunu, yardımcı hakemin kalkan yanlış bayrağı sonucunda golün iptal edildiğini belirterek, her şeye rağmen, Müftüoğlu'nun yönetiminden memnun olduklarını vurguladı. 
     
     OGÜN VE ABDULLAH'A GÖSTERİLEN TEPKİLER 
     İkinci başkan Özdemir, Trabzonspor taraftarlarının Ogün ve Abdullah'a gösterdikleri tepkileri bir türlü anlayamadığını söyledi. 
     ''Ogün ve Abdullah'ı Trabzon'dan kaçırmadık, anlaşarak aldık'' diyen Özdemir, şöyle devam etti 
     ''Bu tepkileri garipsiyorum. Biz Mehmet Ali Yılmaz'ın başkanlığı döneminde bir bedel ödeyerek ve gayet centilmence yapılan bir anlaşmayla iki futbolcuyu renklerimize bağladık. İki futbolcumuza yapılan tepkiler dışında ortam oldukça sakindi ve maç da centilmence geçti. Ancak artık Ogün ve Abdullah'a gösterilen tepkilerin de sona ermesi gerekiyor. İkisi de milli futbolcular ve Türk futboluna hizmet ediyorlar.'' 
     
     ''TARAFTARIMIZ ENDİŞELENMESİN'' 
     Sarı-lacivertli taraftarlara da mesaj veren Özdemir, ''Taraftarımız endişelenmesin. Çok iyi bir takım kurduk ve bu takımla hem lig, hem Avrupa, hem de Türkiye Kupası'nda başarılı olacağız'' dedi. 
     
     FEYENOORD MAÇI 
     Özdemir, Avrupa Şampiyonlar Ligi 3. ön eleme turunda 13 Ağustos Salı günü deplasmanda oynayacakları Feyenoord maçına da değinerek, ''Bu maç bizim için büyük önem taşıyor. Feyenoord'u geçip Şampiyonlar Ligi'ne katılacağız'' diye konuştu. 
     Geçen sezon Şampiyonlar Ligi'nde aldıkları başarısız sonuçları telafi etmek amacında olduklarını vurgulayan Özdemir, Feyenoord maçıyla ilgili şöyle konuştu 
     ''Kurada bize geçen yılın UEFA Kupası şampiyonu çıktı. Her şeye rağmen, turu geçen taraf olacağımıza inanıyoruz. İlk maçın deplasmanda oynanacak olması bizim için avantaj. Ayrıca hem Hollanda'da, hem de yakın ülkelerde yaşayan gurbetçilerimizin desteğini de arkamıza alacağımıza ve ilk maçta avantajlı bir skor elde edeceğimize inancımız da sonsuz. Rövanşta ise Şükrü Saracoğlu Stadı'nın muhteşem atmosferi, futbolcularımızın inancı ve gücüyle, istediğimiz sonucu elde edip, bizim için çok önemli olan Şampiyonlar Ligi'ne ayak basacağız. Zaten iki takımın kadrolarını yan yana koyarsanız, bizim daha ağır bastığımız da ortada. Bu güçlü kadromuz Şampiyonlar Ligi'nde de başarılara imza atar.'' 
     
     HOLLANDA YOLCULUĞU YARIN 
     Fenerbahçe, Feyenoord ile oynayacağı Avrupa Şampiyonlar Ligi 3. ön eleme turu ilk maçı için yarın sabah Hollanda'ya gidecek. 
     Karşılaşmanın oynanacağı Rotterdam kentine gidecek olan sarı- lacivertli kafileye, yeni transfer Miroslav Stevic'in de alınacağı, Lorant'ın görev vermesi halinde, Yugoslav futbolcunun bu karşılaşmada forma giyebileceği bildirildi. 
     





</TEXT>
</DOC>
