<DOC>
<DOCNO> 147883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sondun16.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz tankları Basra'nın merkezinde... 
</HEADLINE>
<TEXT>

     İngiliz tanklarının, Irak'ın güneyindeki Basra kentinin merkezinde olduğu iddia edildi. 
     Kenti terkeden görgü tanıkları, kent içinde İngiliz tanklarını gördüklerini söylediler. İngiliz askeri yetkilileri de tankların Irak'ın ikinci büyük kenti Basra'nın merkezinde olduğunu doğruladılar. 
     Bu arada, Reuters muhabiri, Basra'da Irak Devlet Başkanı Saddam Hüseyin'e bağlı milislerin kenti terketmeye çalışan sivillere ve araçlarına ateş açtıklarını bildirdi. 
     Milislerin içinde 4 Iraklı sivilin olduğu kamyona ateş açtıklarını ve araçtakilerden birinin yaralandığını bildiren muhabir, milislerin Basra'yı terkeden sivillere ''Geri dönün, savaşın'' diye bağırdıklarını kaydetti. 
     Muhabir, Basra'daki Baas Partisi milislerinin kentteki sivillere kaçmamaları ve savaşmaları yönünde baskı yaptığını, milislerin caddelerde mevzi alarak Basra'dan çıkmaya çalışan araçlara ateş açtığını bildirdi. 
     Basra'nın kenar mahallelerinde bazı yerleri denetimleri altında bulundurduğu ileri sürülen İngiliz birlikleri, Amerikan birlikleriyle yaklaşık iki haftadır kenti kuşatma altında tutuyor. Kent merkezinin ise Irak askerleri ve milislerinin kontrolünde olduğu bildirilmişti. 
     İngiliz birliklerinin, bu sabah şimdiki mevzilerinden çıkarak Basra'nın kapısına dayandıkları ileri sürülmüştü. 
     





</TEXT>
</DOC>
