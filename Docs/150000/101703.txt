<DOC>
<DOCNO> 101703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sontur18.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalbi duran Rus işadamı yeniden hayata döndürüldü... 
</HEADLINE>
<TEXT>

     Tatilden dönerken Antalya Havalimanı'nda kalp krizi geçirerek kalbi duran Rus işadamı Oleg Lavrinenkov, yapılan müdahale ile yeniden hayata döndü. 
     Nişanlısı Helena Nikishina ile Antalya'daki tatilini tamamlayarak iki gün önce ülkesine dönmek üzere Havaalanı'na gelen Rus işadamı Oleg Lavrinenkov 36 , uçağa bineceği sırada kalp krizi geçirdi. Bayındır Dışhatlar Doktoru Ali Özkan, hemşire Ayfer Diker ve ambulans şoförü Zafer Demir'in yaptığı kalp masajı ve diğer müdahelelerle Lavrinenkov'un duran kalbi yeniden çalışmaya başladı. 
     Ambulansla önce Özel An-Deva Hastanesi'ne götürülen Oleg Lavrinenkov, burada gerçekleştirilen ilk tedavinin ardından Antalya Kalp Merkezi'ne getirilerek, tedavi altına alındı. 
     Antalya Kalp Merkezi doktoru Hatice Balpınarlı, hastanın ilk geldiğinde şuurunun kapalı ve kasılmalarının olduğunu, beyinde oksijenin kalmadığını, bu yüzden ilk önce anjiyo laboratuvarına alındığını bildirdi. Dr. Balpınarlı, ''Hastanın tıkanıklığı tespit edildikten sonra kan akışı sağlandı. Solunum makinesine bağlandı. 2 gün boyunca sıkı tedavi uygulandı. Bugün ise herşey normale döndü. Bir hafta kontrol altında tutulduktan sonra ülkesine dönebilecek'' dedi. 
     
     TÜRKİYE'DE YENİDEN DOĞDUM 
     Kalp krizi geçirdikten sonra kalbi duran ve Türk doktorlarının müdahalesi ile yeniden hayata dönen Oleg Lavrinenkov, krizden sonra geçen iki gün boyunca hiçbir şey hatırlamadığını kaydederek, ''Türkiye'de ikinci defa doğdum. Artık Tükiye benim ikinci vatanım. Gelecek yıl yine tatile Türkiye'ye geleceğim'' dedi. 
     





</TEXT>
</DOC>
