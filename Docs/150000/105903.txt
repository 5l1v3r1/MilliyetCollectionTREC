<DOC>
<DOCNO> 105903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko12.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da yeni paralar 7 Ekim'de tedavüle çıkacak... 
</HEADLINE>
<TEXT>

     Afganistan'da ekonominin iyileştirilmesi kararları kapsamında paradan üç sıfır atılırken, yeni paralar 7 Ekim'den itibaren tedavüle çıkacak. 
     Afganistan Merkez Bankası Başkanı Envar Ulhak Ahad ve Maliye Bakanı Eşref Gani, düzenlediği basın toplantısında, yeni Afgan parasını basına tanıttı. 
     Afganistan Merkez Bankası Başkanı Ahad, yeni paranın 7 Ekim- 5 Aralık 2002 tarihleri arasında piyasaya sürüleceğini bildirdi. 
     Ahad, Almanya'da bastırılan 27 milyar yeni Afgani'nin ülkeye getirilerek Merkez Bankası kasalarına konulduğunu belirtti. 
     Bu arada halen Afganistan'da 15 trilyon eski Afgani bulunuyor. Bu miktarın, üç sıfır atıldığında 15 milyar yaptığını söyleyen Ahad, iki ay içerisinde eski paraların yeni paralarla değiştirilerek toplanacağını kaydetti. 
     Afgan yetkilileri ayrıca, Almanya'da bastırılan yeni Afgani ile bundan sonra çeşitli kaynaklar tarafından paranın basılmasında kontrol sağlanacağını kaydetti. 
     Bu arada üç sıfır atılması öncesi dolaşımda 5 bin ve 10 bin Afgani'lik banknotlar bulunurken, yenisi 1, 2, 5, 10, 20, 50, 100, 500 ve 1000 Afgani'lik banknotlardan oluşuyor. 
     





</TEXT>
</DOC>
