<DOC>
<DOCNO> 132737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur12.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul barış zirvesi'nde ilk toplantı başladı... 
</HEADLINE>
<TEXT>

     Irak sorununun barışçı yollardan çözümü amacıyla Türkiye'nin ev sahipliğinde, Suriye, Suudi Arabistan, Ürdün, İran ve Mısır dışişleri bakanlarının katılımıyla gerçekleştirilecek ''Irak Konusunda Bölgesel Girişim-Dışişleri Bakanları Toplantısı'' öncesinde, bu ülkelerin yüksek düzeyde memurları biraraya geldi. 
     Çırağan Sarayı'ndaki Blue Room'da, saat 10.15'te başlayan toplantıda, Türkiye'yi, Dışişleri Bakanlığı Müsteşar Yardımcısı Büyükelçi Ali Tuygan başkanlığındaki heyet temsil ederken, diğer ülkelerden bakan yardımcısı ve büyükelçi düzeyinde katılım oldu. 
     Basına kapalı gerçekleştirilen toplantıda, Irak sorununun barışçıl yollardan çözümü amacıyla görüş alışverişinde bulunulacak. Ayrıca, dışişleri bakanlarına sunulacak ortak bildirinin taslağı oluşturulacak. 
     Yüksek Düzeyde Memurlar Toplantısı'na katılan heyetler, öğle yemeğinin ardından tekrar biraraya gelecekler. İstanbul'daki toplantıya Suriye, Suudi Arabistan, İran, Ürdün ve Mısır'dan toplam 90 kişinin katıldığı öğrenildi. 
     Öte yandan, toplantıya medya mensupları da yoğun ilgi gösterdi. Toplantıyı izlemek için 142'si Türk, 72'si yabancı olmak üzere toplam 214 basın mensubu akredite oldu. 
     Dışişleri Bakanlığı Sözcü Yardımcısı Hüseyin Diriöz, basın mensuplarının soruları üzerine, toplantıda daha önce katılımcı ülkelerin bilgilendirildiği taslak metnin görüşülmesinin ötesinde, toplantıdan çıkacak mesajın belirleneceğini bildirdi. 
     Diriöz, bir sonraki toplantının yerinin de bugünkü oturumlarda belirlenebileceğin sözlerine ekledi. 
     Bu arada, Dışişleri Bakanları Toplantısı, Çırağan Sarayı'nda saat 17.30'da başlayacak. 
     Başbakan Gül, toplantı öncesinde konuk dışişleri bakanlarını Çırağan Sarayı'nda topluca kabul edecek. 
     Toplantının açılışına katılacak olan Başbakan Gül, daha sonra yine aynı yerde akşam yemeği verecek. 
     





</TEXT>
</DOC>
