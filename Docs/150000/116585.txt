<DOC>
<DOCNO> 116585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur03.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan başlıyor... İlk teravih namazı 5 Kasım Salı günü kılınacak 
</HEADLINE>
<TEXT>

     İslam aleminin kutsal ayı Ramazan, 5 Kasım Salı günü kılınacak ilk teravih namazı ile başlayacak ve gece yarısından sonra da sahura kalkılacak. 
     ilk iftar 6 Kasım Çarşamba günü yapılacak. İlk oruç Ankara'da 16.50'de, İstanbul'da 17.04'te, İzmir'de 17.16'da, Iğdır'da da 16.05'de açılacak. 
     Diyanet İşleri Başkanlığı'nca, Ramazan dolayısıyla çeşitli hazırlıklar yapıldı. Buna göre, Ramazan ayında çalışanların teravih namazına yetişebilmeleri için, bölgelerdeki mevsim koşulları göz önüne alınarak namaz saatlerinde yeniden düzenleme yapılacak. 
     Sabah ve akşam ezanları, Diyanet Takvimi'nde gösterilen imsak ve iftar vakitlerinde, her camide aynı anda okunacak. Ezanlar okunurken, camilerdeki ses cihazları gereğinden fazla açılmayacak, mikrofon ve hoparlörler kulağa hoş gelecek şekilde ayarlanacak. 
     Camilerdeki halılar, sarık ve cüppeler temizlenecek, elektrik ve ısınma tesisatları, ses cihazları elden geçirilecek ve eksiklikler giderilecek. 
     Camiler, 5 vakit ibadete açık bulundurulacak. Cami görevlileri, Ramazan ayının ve oruç ibadetinin varlığını hissettirecek derecede camiye, cemaate ve çevreye ilgi gösterecekler. 
     Vaaz ve hutbelerde, yetkisiz kişiler görevlendirilmeyecek, birlik ve beraberliği pekiştirici üslup kullanılacak, yanlış anlamalara sebep olabilecek ifade ve yorumlardan kaçınılacak, siyasi ve şahsi konulara girilmeyecek. 
     İmamlar, teravih namazını kıldırırken ''süratten'' kaçınacaklar ve teravih namazını, namaz sureleri ile kıldırmaya özen gösterecekler. 
     
     YURTDIŞINA DİN GÖREVLİSİ 
     Ramazan ayı dolayısıyla din adamları, görevlerinin başında bulunacaklar. Zaruri haller dışında hiçbir cami görevlisine izin verilmeyecek. 
     Müftüler, vaiz ve diğer görevliler, bulundukları yerlerdeki hastane, hapishane, çocuk ıslahevi ve çocuk yuvası gibi yerleri ziyaret edecekler, ihtiyaç sahibi, öksüz, yetim, hasta, yaşlı ve fakir kimselerle ilgilenecekler. Zaruri haller dışında izin yapmayacaklar. 
     Bu arada, Ramazan ayı boyunca görevlisi bulunmayan müftülük ve camilerde, din hizmetlerinin en iyi şekilde yürütülmesi için çok sayıda din görevlisi görevlendirildi. 
     Diyanet İşleri Başkanlığı, ayrıca, yaklaşık 150 din görevlisine de yurtdışında yaşayan vatandaşlar ile soydaşları dini konularda aydınlatmak üzere görev verdi. 
     Öte yandan, Ramazan'da orucu, en erken Iğdırlılar, en geç de İzmirliler açacak. Bazı illerin iftar saatleri şöyle 
     İlk oruç, Ankara'da 16.50'de, İstanbul'da 17.04'te, İzmir'de 17.16'da, Iğdır'da da 16.05'de açılacak. 
     Ramazan'ın son günleri olan 1 Aralık Pazar gecesi Kadir Gecesi, 4 Aralık Çarşamba günü son oruç tutulacak ve 5 Aralık'ta Ramazan Bayramı kutlanacak. 
     





</TEXT>
</DOC>
