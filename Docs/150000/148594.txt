<DOC>
<DOCNO> 148594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko16.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank Olağanüstü Genel Kurul toplantısı başladı... 
</HEADLINE>
<TEXT>

     Türk Ticaret Bankası A.Ş'nin tasfiye amaçlı Olağanüstü Genel Kurul toplantısı başladı. 
     Beşiktaş Belediyesi Akatlar Kültür Merkezi'nde gerçekleştirilen genel kurula sunulan bankanın 14 Ağustos 2002 itibariyle düzenlenen tasfiye açılış bilançosu ile 1 Ocak 2002-14 Ağustos 2002 dönemiyle ilgili faaliyet raporuna göre, Türk Ticaret Bankası'nın 14 Ağustos 2002 itibariyle 348.7 trilyon lira düzeyinde aktif varlığı bulunuyor. Bu değer, 2001 yılı itibariyle 316 trilyon düzeyindeydi. 
     9 Ağustos 2002 tarihindeki Olağanüstü Genel Kurul toplantısında tasfiyesine karar verilen bankanın pasif tablosunda da toplam 348.7 trilyon liralık borç ve yükümlülük yer alıyor. Bunun 42 trilyon 860 milyar lirası mevduat, 2 trilyon 214 milyar lirası alınan krediler, 295 trilyon 118 milyar lirası karşılıklar, 8 trilyon 508 milyar lirası diğer borçları kapsıyor. 
     Bilançonun kar zarar tablosunda ise 1 Ocak 2002 -14 Ağustos 2002 dönemine ilişkin 270 trilyon 229 milyar lira zarar bildirildi. 
     
     ŞUBE VE ÇALIŞAN SAYISI KÜÇÜLDÜ 
     Bankanın 14 Ağustos 2002 itibariyle verimsiz bulunan 28 şubesinin faaliyetlerine diğer şubelerle birleştirilerek son verildi. Şube sayısı 140'a düştü. 1998'de 4 bin 180, 1999'da 4 bin 25, 2000'de 3 bin 664, 2001'de 2 bin 438 olan personel sayısı, Ağustos 2002 itibariyle 2 bin 203'e geriledi. Çalışan sayısının bugün 1.700 civarında olduğu bildirildi. 
     Son bilanço tarihi itibariyle personel gideri yüzde 49 azalarak 39.7 trilyon liraya indi. 
     Bankanın 14 Ağustos 2002 itibariyle toplam gideri 344 trilyon 862 milyar lira olarak gerçekleşti. Giderler için en büyük payı, yüzde 95.4 ile faiz dışı giderler aldı. 
     
     CELAL BALABANLI 
     Türk Ticaret Bankası Munzam Sosyal Güvenlik Emekli ve Yardım Sandığı Vakfı Başkanı Celal Balabanlı, toplantı sürerken dışarıda gazetecilere yaptığı açıklamada, ''Hükümet bu olaya el atmasın diye birileri hızla bankanın tasfiyesine çalışıyor'' dedi. 
     Yapılanların yasalara aykırı olduğunu savunan Balabanlı, bankanın Fon bankası olmadığını ve Danıştay'da da davasının sürdüğünü söyledi. 
     Balabanlı, Avrupa İnsan Hakları Mahkemesi'nde açtıkları 550 milyon dolarlık davanın da devam ettiğini kaydetti. 
     Bu arada, Türkbank Genel Müdür Yardımcısı Kemal Uyanık, A.A. muhabirine yaptığı açıklamada, devletin Türkbank'a son 5-6 yıllık dönemde 1 milyar dolar kaynak ayırdığını belirtti. 
     Uyanık, '''Bir sürü faktörler bu sonu hazırlamıştır. Geçmişte kötü kullanımlar olduysa cezasız kalsın demiyoruz ama bu, bankanın yaşaması için sebep olamaz. Devlet buraya büyük bir kaynak ayırmış. 350 trilyon liralık yükümlülüğü hangi aklı başında girişimci üstlenir ve burayı alır'' dedi. 
     Divan Başkanlığı'nı Türk Ticaret Bankası Yönetim Kurulu Başkanı Tanju Polatkan'ın yaptığı Genel Kurul'da, tasfiye memurlarının seçimi yapılacak. 
     Genel Kurula, basın mensupları alınmadı. Banka ve Sigorta İşçileri Sendikası'nın Bank-Si-Sen , basın mensuplarının toplantıya alınması önergesi de reddedildi. 
     
     TASFİYE KARARI 9 AĞUSTOS 2002'DE ALINDI 
     Türkiye'nin ilk ulusal özel girişim bankası olan Türkbank'ın 9 Ağustos 2002 tarihinde toplanan olağan ve olağanüstü genel kurullarında, tasfiye kararı alındı. 
     Olağan ve olağanüstü genel kurullarının iptali istemiyle İstanbul 9. Asliye Ticaret Mahkemesinde görülen dava kapsamında tasfiye kararının, ihtiyati tedbir yoluyla durdurulması kararlaştırıldı. 
     





</TEXT>
</DOC>
