<DOC>
<DOCNO> 120477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sonspo30.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolun devleri, devrearasında Belek'te buluşacak 
</HEADLINE>
<TEXT>

     Antalya'nın Serik İlçesi'ne bağlı Belek Beldesi'nin, Ocak-Şubat aylarında yerli ve yabancı 500'ün üzerinde futbol takımını ağırlayacağı bildirildi. 
     Antalya'nın son yıllarda golf turizmi ile adından sıkça söz ettiren turizm merkezlerinden Belek, futbol takımlarının da kamp yapmak için tercih ettiği yerlerden birisi oldu. Belek'in bu yıl Ocak-Şubat ayları arasında Almanya, Rusya, Belçika, Hollanda, Japonya gibi ülkelerden birinci, ikinci ve üçüncü ligde mücadele eden 500'ün üzerinde takımı ağırlayacağı belirtildi. 
     Adora Golf Resort Otel Genel Müdürü Mustafa Tontu, futbol turizminin son yıllarda hızlı bir gelişme gösterdiğini kaydetti. Belek'in tesis kalitesiyle de futbol turizmine hizmet verdiğini bildiren Tontu, ''Hava şartları da bölgede bu sektörün gelişmesinde etkili'' dedi. 
     Gloria Golf Otel Genel Müdürü Cem Uzan ise Kore ve Çin'den takımları ağırlamaya hazırlandıklarını bildirerek, Türk Milli Takımı'nın ardından bölgeye olan talebin arttığını söyledi. Belek'teki tesis kalitesinin yükselmesiyle talebin de arttığını belirten Uzan, ''Özellikle ölü sezonda Belek, futbol turizmi ile canlanıyor. Bu da bölgeye yaklaşık 20-30 milyon dolar arasında gelir demek'' diye konuştu. 
     Arcadia Otel Satış Müdürü Mutlu Sağsözlü, otellerinde bu yıl Çin ve Japonya'dan takımları ağırlayacaklarını söyledi. Sağsözlü, ''Futbolun kalbi 3 ay boyunca Belek'te atacak'' dedi. 
     Öte yandan, Alman futbol hakemlerinin de kamp yapmak için Belek'i tercih edeceği öğrenilirken, Uluslararası Futbol Hakemleri Semineri'nin de Ocak 2003'te Belek'te yapılacağı açıklandı. 
     Belek'te otellere ait 25 futbol sahası olduğu, gelecek yıl ise yaklaşık 10 yeni futbol sahasının daha açılacağı ifade edildi. 
     





</TEXT>
</DOC>
