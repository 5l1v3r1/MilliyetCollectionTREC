<DOC>
<DOCNO> 119113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo38.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... A Milli Takımı'da mesai başlıyor... 
</HEADLINE>
<TEXT>

     33. Avrupa Basketbol Şampiyonası Yarı Final Eleme Grubu'nda Bulgaristan, Ukrayna ve İsviçre ile karşılaşacak A Milli Basketbol Takımı, hazırlıklarına bu akşam yaptığı antrenmanla başladı. 
     Abdi İpekçi Spor Salonu'nda başantrenör Aydın Örs yönetiminde toplanan millilerde, 3 eksik bulunuyor. Aday kadroda yer alan Montepaschi Sienalı Mirsad Türkcan, Panathinaikoslu İbrahim Kutluay ve Maccabi Elite Tel Avivli Hüseyin Beşok, ilk çalışmaya katılmadı. Lig maçları nedeniyle çalışmalara geç başlayacak Mirsad ve Hüseyin'in 17 Kasım Pazar, İbrahim'in ise 18 Kasım Pazartesi günü takıma katılacağı açıklandı. 
     Milli takımı bıraktığını açıklayan Harun Erdenay ile NBA'de forma giyen Hidayet ve Mehmet de aday kadroda yer almıyor. 
     Bu arada, eksik oyuncuların çokluğu nedeniyle B Milli Takım kadrosunda yer alan Fatih Solak'ın, 17 Kasım Pazar gününe dek A Milli Takım ile antrenmana çıkacağı bildirildi. Milliler, ilk antrenmanlarında halter çalıştı ve basketbol oynadı. 
     
     ÖRS ''EN AZ 3 MAÇ KAZANMALIYIZ'' 
     A Milli Basketbol Takımı Başantrenörü Aydın Örs, finallere katılmak için grupta kalan 5 maçtan en az 3'ünü kazanmaları gerektiğini söyledi. 
     Basın mensuplarının sorularını yanıtlayan Örs, 9 kişiyle çalışmalara başladıklarını belirterek, ''Yurtdışında forma giyen oyuncularımızın da katılımıyla yalnızca 3 gün tam takımla çalışabileceğiz. Ancak biz bu ekiple yaklaşık 2.5 yıldır birlikte çalışıyoruz. Dünya Şampiyonası kadromuzdan Mehmet, Hidayet, Harun ve Asım bizimle beraber değil. Onların yerine gelen isimlere ve tüm oynuncularımıza güvenim tam. Kimsenin eksikliğini hissedeceğimizi sanmıyorum'' diye konuştu. 
     Örs, bu ay yapacakları 3 maçlık seride 2 zorlu deplasman bulunduğunu kaydederek, şöyle devam etti 
     ''Ukrayna ve Bulgaristan deplasmanları zor olacak. Bu 2 takım ilk 3 sıra için rakibimiz olarak gözüküyor. Biz her maçımızı kazanmak istiyoruz. Ancak finallere katılmak için en az 7 galibiyetle grubu bitirmeliyiz. Dolayısıyla da 3 galibiyete daha ihtiyacımız var. Bu kadro bizi amacımıza ulaştıracak kapasitededir." Aday kadroya alınmayan Asım ile bir sorunlarının bulunmadığını anlatan Örs, ''Bu 3 maçlık periyotta bu kez Nedim Dal'ı aramızda görmek istedik. Ancak bu, gelecek maçlarda Asım ile yeniden çalışmayacağımız anlamına gelmez. Biz FIBA'ya 24 kişilik bir isim listesi vermiştik. Asım da bu listede yer alıyor. Kendisi ileride yeniden kadroya girebilir'' dedi. 
     
     OYUNCULAR İDDİALI 
     A Milli Basketbol Takımı aday kadrosunda yer alan oyuncular, grup maçları öncesinde iddialı konuştu. 
     Kerem Tunçeri, yapacakları 3 maçı da kazanmak istediklerini belirterek, ''Kısa bir aradan sonra tekrar birlikteyiz. 3 tane zorlu maç yapacağız. Kazanmak zorundayız. Her zaman iyi mücadele edip, galip gelmeliyiz'' dedi. 
     Uzun bir aradan sonra aday kadroya çağrılan Nedim Dal, milli takıma çağrılmanın kendisi için gurur verici olduğunu belirterek, şöyle konuştu 
     ''Benim için uzun bir ara oldu. Bir ülkenin sonradan vatandaşı olanlardan yalnızca 1 kişi milli takımda oynayabiliyor. Daha önce Asım tercih ediliyordu. Şimdi ben tercih edildim. Bunu hakettiğimi düşünüyorum. Bulgaristan maçı zor geçecek. Yanbolu'daki salon küçük ve seyirciler sahaya çok yakın. Birinciliği hedefliyorsak, 3 maçı da kazanmalıyız.'' Millilerden Ömer ise Bulgaristan ve Ukrayna deplasmanlarının kendileri için önemli olduğunu vurgulayarak, ''Bulgaristan ve Ukrayna bizi zorlayabilir. Ama İsviçre daha kolay gözüküyor'' diye konuştu. 
     
     ALPER, İKİNCİ KEZ BABA OLDU 
     A Milli Basketbol Takımı aday kadrosunda yer alan Efes Pilsen'in başarılı forveti Alper Yılmaz, bugün ikinci kez baba oldu. 
     Amerikan Hastanesi'de gerçekleştirilen doğumla Alper-Nilüfer Yılmaz çiftinin bir erkek çocuğu dünyaya gelirken, bebeğe Alp Tunç adı verildi. 
     





</TEXT>
</DOC>
