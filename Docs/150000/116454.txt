<DOC>
<DOCNO> 116454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/ekonomi/eko03.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatı, otomotiv, çelik ve konfeksiyon rekora taşıdı 
</HEADLINE>
<TEXT>

Ekimde ihracat yüzde 28.8 artarak 3.6 milyar dolara çıktı ve aylık bazda ilk kez 3.5 milyar doları aştı. Bu rekorda otomotiv, konfeksiyon ve demir çelik ihracatındaki artış etkili oldu 
     EKONOMİ SERVİSİ 

     Ekim ayında ihracat aylık bazda ilk kez 3 milyar 652 milyon dolara ulaşarak tarihi bir rekora ulaştı. Aylık ihracat ilk kez 3.5 milyar doların üzerine çıkarken 10 aylık toplam ihracat 29.2 milyar dolar, ekim sonu itibariyle yıllık ihracat ise 34.6 milyar dolara ulaştı. 
     Türkiye İhracatçılar Birliği’nin TİM kayıtlarına göre, ekimde ihracat bir önceki yılın aynı ayına göre yüzde 28.8 artarak toplam 3 milyar 652.6 milyon dolara çıktı. Ekim ayı ihracatında rekora ulaşılmasında sanayi sektörünün ihracatındaki yüzde 35.6 oranındaki büyüme etkili oldu. 
     Ekimde, 3 milyar 19 milyon dolarlık sanayi ürünü ihraç edildi. Sanayi ihracatı içinde otomotiv ve yan sanayii, hazır giyim ve konfeksiyon ile demir ve demir dışı metaller ihracatı en çok artan alt sektörler oldu ve bu kalemler aylık ihracatın yaklaşık yüzde 50’sini oluşturdu. 
     
     Yıllık ihracat 34.5 milyar dolar 
     Taşıt araçları ve yan sanayii ihracatı ekimde bir önceki yılın aynı ayına göre yüzde 51.8 artarak 505 milyon 285 bin dolara yükseldi. Hazırgiyim ve konfeksiyon ihracatı ise yüzde 35.6’lık artışla 802 milyon 804 bin dolar, demir ve demirdışı metallerde de yüzde 49.6’lık artışla 506 milyon 926 bin dolarlık ihracat gerçekleştirildi. 
     Ekim ayındaki bu yüksek performanstan sonra ihracatçı birliklerinin yılın ilk 10 ayında kayda aldığı toplam ihracat ise yüzde 13.8 artarak 29 milyar 272.8 milyon dolara çıktı. 
     Yıllık ihracat da ekim sonu itibariyle ilk kez 34 milyar dolar sınırını aşarak 34 milyar 598.1 milyon dolara kadar yükseldi. Yıllık ihracatta geçen yılın ekim sonu itibariyle yıllık ihracatına göre yüzde 13.5 oranında bir büyüme kaydedildi. 
     
2002 ihracatı 36 milyar doları bulacak      Türkiye İhracatçılar Meclisi TİM Başkanı Oğuz Satıcı, ekim ayında 3.7 milyar dolarla rekor düzeye ulaşan ihracatın, yılın tümündeki toplam ihracat tutarının 36 milyar dolara ulaşacağı beklentilerini güçlendirdiğini bildirdi. 
     İhracatın yüzde 85’inden fazlasının sanayi malı olduğuna dikkat çeken Satıcı, bu ürünlerde talebin esnek olmasının maliyet artışlarının doğrudan fiyata yansıtılmasını engellediğini belirterek, şöyle dedi 
     "Dış talebin canlı tutulması için rakiplerinin sahip olduğu avantajlardan çok uzak şartlarla üretmeye çalışan ihracatçıların kurulacak yeni hükümetten beklentileri bulunmaktadır. Bu beklentilerin merkezinde rakiplerle benzer şartlarda üretebilmek ve ihracat yapabilmek bulunmaktadır" dedi. 
     



 EKONOMİ 



















</TEXT>
</DOC>
