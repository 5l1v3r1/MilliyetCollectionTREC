<DOC>
<DOCNO> 148411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo27.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Fener'in beni istemesi doğal, karar Cavcav'ın 
</HEADLINE>
<TEXT>

     Gençlerbirliği Teknik Direktörü Ersun Yanal, Fenerbahçe Teknik Sorumlusu Oğuz Çetin'in görevden alınması üzerine isminin yeniden sarı-lacivertli camiada gündeme gelmesi ile ilgili olarak, ''Fenerbahçe Kulübü'nün içinde bulunduğu zor durumda bana teklifte bulunmaları doğal'' dedi. 
     Fenerbahçe'nin, Türk futbolunun lokomotiflerinden olduğunu ifade eden Yanal, şunları söyledi 
     ''Fenerbahçe, Türkiye'nin önemli lokomotiflerinden bir tanesi. Onların düşmüş olduğu pozisyonda, doğal olarak onların da anlayışlarına uygun düşecek arayışlar içerisinde bulunmaları çok mantıklı. Sonuçta profesyonel bir yönetim. Benim ismimin de gündeme gelmesi çok doğal. Bizler profesyoneliz. Şu anda yaptığımız çalışmanın içerisinde bunları düşünecek, bunları planlayacak durumda değiliz. Böyle bir yaklaşım söz konusu olamaz. Ben sözleşmesi olan bir teknik direktörüm. Hedefleri olan bir teknik direktörüm. Takımımızın hedefleri var ve takımımızın bugün sonuçlandırması gereken, oyuncularımızın sonuçlandırması gereken hedefler var. Şu anda, bütün bu hedeflerle bütünleşmiş durumdayız.'' Yanal, transferi ile ilgili nihai kararı başkan İlhan Cavcav'ın vereceğini kaydederek, ''Burada, Sayın Cavcav'ın vereceği kararlar ve onun oluşturacağı idealler ve hedefler çok önemlidir. Biz aldığı kararlara saygı duymak zorundayız. Benim de Gençlerbirliği'nin başarısından başka bir pozisyonum olamaz'' dedi. 
     Kırmızı-siyahlı ekibin teknik direktörü, Türkiye Kupası'nda hedeflerinin final olduğunu belirterek, ''Biz 5 gün içinde çok önemli iki maç yapacağız. Türkiye Kupası'nda Çaykur Rizespor ile deplasmanda çok önemli bir maç oynadıktan sonra hafta sonu da İstanbul'da Fenerbahçe ile karşılaşacağız. Bu maçta Fenerbahçeli oyuncular onur mücadelesi verecektir. Onların düşmüş olduğu pozisyonda yani oyuncuların düşmüş olduğu pozisyonda, hepsi onurlu bir oyuncu olarak sahada yeralacaklar. Başları dik bir şekilde sezonu bitirmek için herşeyi yapacaklarını biliyorum'' şeklinde konuştu. 
     





</TEXT>
</DOC>
