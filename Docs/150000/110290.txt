<DOC>
<DOCNO> 110290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sondun09.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
The Daily Telegraph "Halkın Blair'e güveni sarsıldı" 
</HEADLINE>
<TEXT>

     İngiltere'de yayınlanan The Daily Telegraph gazetesi, İngiliz halkının Başbakan Tony Blair'e güveninin sarsıldığını, halkın 3'te 2'sinin hükümetin sağlık, eğitim, suçun önlenmesi gibi kamu hizmetlerinin yapılmasından ümidini kestiğini bildirdi. 
     Gazetenin internet üzerinden anket düzenleyen YouGov adlı araştırma kurumuna yaptırdığı kamuoyu yoklamasına göre, halkın yüzde 51'i kamu hizmetlerinin İşçi Partisi hükümeti döneminde gerilediğini düşünüyor. 1997 yılından bu yana sağlık ve eğitim alanında büyük hizmet gerilemesi yaşandığına inanan İngiliz halkının, sadece yüzde 17'si bu görüşe katılmıyor ve hizmetlerin kalitesinin arttığını belirtiyor. 
     İngilizlerin yüzde 63'lük çoğunluğu, hükümetin genel olarak icraatından da memnun olmadığını bildirdi. Genel icraattan memnun olanların oranı ise yüzde 35'te kaldı. 
     Ankete 2160 kişinin katıldığını açıklayan YouGov, anketin toplumun bütün kesimlerini kapsamasına özen gösterdiklerini bildirdi. 
     





</TEXT>
</DOC>
