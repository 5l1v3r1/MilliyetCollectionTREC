<DOC>
<DOCNO> 143237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sonspo10.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Lazio maçında oynayabilirim 
</HEADLINE>
<TEXT>

     Birinci Süper Lig'de Ankaragücü'nü yenerek yenilgisiz liderliğini sürdüren Beşiktaş'ta, gözler İtalya'nın SS Lazio takımıyla 20 Mart Perşembe günü İstanbul'da oynanacak UEFA Kupası çeyrek final rövanş maçına çevrildi. 
     Siyah-beyazlılar, bugün BJK Nevzat Demir Tesisleri'nde yaptıkları antrenmanla SS Lazio maçının hazırlıklarına başladı. Teknik Direktör Mircea Lucescu yönetiminde gerçekleştirilen ve yaklaşık 1,5 saat süren idmanda, Ankaragücü maçında forma giyen futbolcular koşu yapmakla yetinirken, diğerleri ise kondisyon çalışmasının ardından, yarı alanda çift kale maç oynadı. 
     Antrenmana hasta olan Nouma ile hafif sakatlıkları bulunan Ronaldo, Zago ve dünkü maçta sakatlanan Giunti katılmadı. İtalyan futbolcunun MR'ının çekileceği bildirildi. 
     
     İBRAHİM VE TÜMER İDMANDA 

     Siyah-beyazlılarda, sakatlıkları nedeniyle uzun süredir forma giyemeyen ve antrenmanlara katılamayan İbrahim ile Tümer, bugün takımla birlikte çalıştı. 
     İki futbolcu da kondisyon çalışmasının ardından çift kale maçta görev yaptılar. İbrahim'in, SS Lazio karşısında forma giyebileceği, Tümer'in oynamasının ise zor olduğu bildirildi. 
     
     İBRAHİM ''OYNAMAK İSTİYORUM'' 

     Beşiktaş'ta sakatlığı nedeniyle uzun süre forma giyemeyen İbrahim Üzülmez, SS Lazio karşısında oynamak istediğini söyledi. 
     İbrahim, idman sonrası yaptığı açıklamada, sakatlığının geçtiğini, sadece hafif ağrılar çektiğini belirterek, ''Lazio karşısında oynamak istiyorum. Bunu hocamıza da söyledim. O maçta sahaya çıkıp üzerime düşen görevi yapacağıma inanıyorum'' dedi. 
     Tümer ise henüz tam olarak iyileşemediğini ve SS Lazio maçında forma giymesinin zor olduğunu kaydetti. 
     
     TOLGA'YA FUTBOL DERSİ 

     Teknik Direktör Mircea Lucescu, idman sırasında savunma oyuncusu Tolga ile yakından ilgilendi. 
     Rumen teknik adam, özellikle Ankaragücü maçında hatalar yapan futbolcusuna, sahada neler yapması gerektiğini uzun süre anlattı ve uygulamalı olarak gösterdi. 
     
     YARIN KAMPA GİRİYORLAR 

     Beşiktaş, SS Lazio takımıyla oynayacağı maç için yarın BJK Nevzat Demir Tesisleri'nde kampa girecek. 
     Siyah-beyazlılar, yarından itibaren yapacakları antrenmanları da basına kapayacak. 

     
</TEXT>
</DOC>
