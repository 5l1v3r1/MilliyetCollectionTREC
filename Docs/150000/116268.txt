<DOC>
<DOCNO> 116268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/guncel/gun03.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra Nautile’de 
</HEADLINE>
<TEXT>

Fransızlar gerekli ödeneği verirse insanlı denizaltı Nautile, Türkiye’ye gelerek, Victor’un Marmara Denizi’nde bulduğu fayların içine girip bilgi toplayacak 
     ÖNAY YILMAZ İstanbul 

     L - Atalante gemisiyle gelen insansız denizaltı "Victorödan sonra, bu kez de "Nautile" adlı insanlı denizaltı Marmara Denizi’ni tarayacak. Fransızlar gerekli ödeneği verirse Türkiye’ye gelecek olan Nautile, Marmara’daki faylara girerek, bilim adamlarının kırıkları gözleriyle görmesini sağlayacak. Denizaltı ayrıca numuneler toplayacak. Ekipteki Türk bilim adamları arasında Prof. Dr. Naci Görür de yer alacak. 
     
     KARA DELİKLERE DALACAK 
     Victor adlı insansız denizaltı, Marmara’daki faylar üzerinde, kaplıca suyu hareketlerine ve çevresinde deniz canlılarının odaklandığı kara deliklere rastladı. Nautile, fay hatları boyunca bu kara deliklere de dalış yapacak. Konuyla ilgili açıklama yapan Fransız deprembilimci Prof. Rolando Armijo, "Bunlar geçmiş depremlerin oluşturduğu tortu ve kabuklaşmalarla birlikte fay üzerinde boydan boya uzanıyor. Birçok nesilden deprem izleri taşıyan bu yüzeysel kuşak, bilim adamlarına ilerideki çalışmalarında önemli bir veri kaynağı oluşturacak" diye konuştu. 
     
     SİSMİK 1 DE KULLANILACAK 
     Görür ayrıca, Columbia Üniversitesi’yle bir çalışma yapacaklarını bildirerek, "Bu çalışmada MTA’nın Sismik 1 gemisini kullanmayı düşünüyoruz. Columbia Üniversitesi yeni teknoloji getirecek. Getirecekleri yeni cihazlarla üç boyutlu yeni bir çalışma daha yapacağız" dedi. 
     
Barka’nın en büyük hayaliydi      Prof. Dr. Aykut Barka’nın en büyük hayallerinden biri, Nautile adlı denizaltıyı kullanmak ve Marmara’daki faylara dalmaktı. Barka eğer yaşıyor olsaydı, bu aylarda Paris’e gidecek ve en yakın çalışma arkadaşı Fransız deprembilimci Prof. Rolando Armijo’dan kurs alarak bu denizaltıyı kullanmayı öğrenecekti. Barka, denizaltı Marmara’ya geldiğinde de faylara dalış yapacaktı. 
     



 GÜNCEL 













</TEXT>
</DOC>
