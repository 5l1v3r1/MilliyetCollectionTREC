<DOC>
<DOCNO> 136242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/ekonomi/eko02.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’yle zararda uzlaşma yok 
</HEADLINE>
<TEXT>

Olası Irak savaşında 20 - 25 milyar dolarlık zarar hesaplayan Ankara, ABD’nin 4 - 5 milyar dolarlık hesabını çok az bulduğunu bildirdi 
     ANKARA Milliyet 

     Olası Irak savaşında ABD’nin Türkiye’ye sağlayacağı ekonomik yardım paketine Ankara’dan olumsuz yanıt geldi. ABD adına görüşmeleri yürüten Hazine Bakan Yardımcısı John Taylor’a "Önerdiğiniz teklif kabul edilemez" mesajı verildi. 
     ABD Hazine Bakan Yardımcısı John Taylor’la Ankara’daki görüşmelerde Nitelikli Sanayi Bölgeleri ve bazı ürünlere ihracat kolaylığı sağlanması konusunda görüşbirliğine varıldı. Ancak paketin hibe ve Türk tahvillerine ABD Hazine garantisini içeren doğrudan yardım bölümünde anlaşılamadı. 
     
     Haftaya kesinleşecek 
     ABD’nin maddi destek önerisi Türkiye’nin sunduğu zarar tablosuyla karşılaştırıldığında havada kaldı. Türk tarafı "Sunduğunuz yardım önerisi çok az" dedi. Türkiye’nin sunduğu zarar tablosunun 20 - 25 milyar dolar, ABD’nin dile getirdiği rakamın ise 4 - 5 milyar dolar civarında olduğu belirtildi. Görüşmelerin henüz sona ermediği, ABD tarafının Washington’da paketi netleştirip, önümüzdeki hafta içinde Türkiye’nin görüşüne sunacağı bildirildi. 
     



 EKONOMİ 














</TEXT>
</DOC>
