<DOC>
<DOCNO> 103814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/spor/bbas.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DEVLER UYANDI 75-72 
</HEADLINE>
<TEXT>

Motor City Turnuvası’nın açılış maçında Arjantin’ten fark yiyen Basketbol Milli Takımımız, ABD Karması önünde Mehmet ve İbrahim’in muhteşem oyunuyla galibiyeti yakaladı 
     GÖKHAN TÜRE 

     AY - YILDIZLI ekibimiz ABD’nin Detroit kentinde düzenlenen Motor City Turnuvası’ndaki ikinci maçında ABD Karması’nı 75 - 72 mağlup ederek ilk galibiyetini aldı. İlk günkü açık farklı Arjantin yenilgisinin ardından rakibi önünde olumlu bir görüntü çizen milli takımımız özellikle Mehmet Okur ve İbrahim’in skorer oyunuyla sonuca gitti. Mirsad, Hidayet, Ufuk ve Kerem sakatlıkları nedeniyle forma giymedi. 
     KARŞILAŞMAYA iyi başlayan ve ikinci çeyrekte birara farkı 15 sayıya kadar çıkaran milli takımımız son periyodda hakemlerin ev sahibi takım lehine çaldığı taraflı düdüklerle rakibine yakalandı. Son üç dakika içinde alan savunması ile birlikte Mehmet Okur’un üst üste sayıları Ay-Yıldızlı ekibimize galibiyeti getirdi. Millilerimiz bugün son maçını Lübnan ile oynayacak. 
     
Porto Riko’ya takip      A Milli Takım yardımcı antrenörü Çetin Yılmaz, Dünya Şampiyonası’ndaki ilk rakibimiz Porto Riko’yu, Indianapolis’teki özel turnuvada büyüteç altına aldı. Daha önce de Aydın Örs’ün takip ettiği rakibimizi bu kez Yugoslavya ile oynadığı karşılaşmada izleyen Yılmaz’a istatistik sorumlusu Fırat Eser eşlik etti. Çetin Yılmaz, Örs’e detaylı bir rapor hazırlayacağını dile getirdi. 
     PORTO Riko’nun yenilmeyecek bir rakip olmadığını açıklayan Yılmaz, "Kalite ve yıldız oyuncu bakımından daha üst noktalarda olduğumuzu düşünüyorum. Ancak bu tür turnuvalarda konsantrasyon çok önemlidir. Gerçek kimliğimizle oynadığımız takdirde üst sıraları zorlayacağımızı biliyorum. Porto Riko maçına kadar eksiklerimizi giderip, tam kapasite hazır olacağımızı düşünüyorum" dedi. 
     
Örs fena patladıA Milli Basketbol Takımı Coachu Aydın Örs, Arjantin yenilgisinin ardından oyuncularını sert bir dille azarladı. Örs, "Bu tokat umarım işe yarar" dedi 
     A Milli Basketbol Takımımız’ın Detroit’teki hazırlık turnuvasındaki ilk maçta Arjantin karşısında sergilediği kötü oyun teknik kadroyu çileden çıkarırken, coach Aydın Örs basketbolcuları sert bir dille uyardı. Örs, 28 sayıyla kaybettiğimiz karşılaşma sırasında ve sonrasında özellikle performansı dibe vuran Mehmet Okur, Kerem ile Hüseyin başta olmak üzere birçok oyuncuya çıkıştı. 
     COACH Örs, yine büyük farkla biten ilk yarının ardından devre arasında yaptığı uyarıları dikkate almayan oyuncularını birer birer fırçaladı. Örs’ün eleştirilerinden en çok nasibini alan oyuncu ise D.Pistons’ın yeni oyuncusu Mehmet Okur oldu. Örs, yıldız oyuncuya "Ya Detroit soyunma odasına git, ya da adam gibi oyna" dedi. Tecrübeli hoca maç sonunda da "Kendinize gelin" diye bağırdı. 
     ARJANTİN yenilgisinin iyi bir tokat olduğunu savunan Örs, "Arjantin bize çok iyi bir ders verdi. Onlar oyunu güzelleştirecek ne yaptıysa biz de tam aksini uyguladık. Bu dersi turnuvadan önce aldığımız iyi oldu. Bir ön önce toparlanıp, rakiplerin ne derece sert oynadığını göz önüne alıp biz de aynı şekilde cevap vermeliyiz. Çok iyi motive olmalıyız. Bunun başka yolu yok" dedi. 
     
Maskeli İbo sıkıldı      YILDIZ basketbolcu İbrahim Kutluay, Arjantin maçında kendisi için özel olarak yaptırılan maskeye ancak üç dakika dayanabildi. Efes Pilsen Mini Dünya Kupası’nda Brezilya ile oynanan maçta burnu ikinci kez kırılan İbrahim, Detroit Pistons tarafından yaptırılan maskeyle rahat edemediğini söyleyerek, "Yüzümde maske varken rahat olamıyorum. Bu da performansımı etkiliyor" diye konuştu. 
     
Otomobiller mest etti      MİLLİ basketbolcular, Dünya Şampiyonası hazırlıklarını sürdürdükleri Detroit’te kamp yaptıkları otelden fazla ayrılma şansını bulamazken, dışarı çıktıklarında gördükleri son model lüks otomobillere hayran kalıyorlar. Detroit’in Pontiac, Chevrolet, Dodge, Buick gibi otomobillerin üretildiği ABD’nin otomotiv kenti olması, şehre adeta açık bir oto pazarı kimliği kazandırıyor. 
     



 SPOR 





























</TEXT>
</DOC>
