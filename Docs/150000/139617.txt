<DOC>
<DOCNO> 139617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/yazar/altan.html </URL>
<DATE> 2003/02/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Değişimin kasırgaları ve meleyen kuzular... 
</HEADLINE>
<TEXT>

     Gök masmavi ve güneş artık iyice ısıtıyor. Köyceğiz Gölü, değişik türden incecik bacaklı küçük martılar ve benek benek karabatak filolarıyla henüz keşfedilmemişçesine ıssız ve kimsesiz... Gölü çeviren tepelerle dağların gölgeleri uzanıyor, kıpırtısız bir aynalaşmanın değişik koyuluklardaki mavi sularında... 
     Boyları artık 10 - 15 metreyi geçmeye başlayan ağaçlarıyla, yemyeşil okaliptüs korusu... Düveliğini, yani bebekliğini buzağılığını yani çocukluğunu ve danalığını, yani genç kızlığını bildiğim Binnaz, sarkık iri memeleriyle koskoca bir inek oldu. Bazen okaliptüs korusunun içlerinde, bazen de kurumuş iri sazlıkları ve yeşil çimenleriyle arsa boşluklarında otluyor. 
     Arada bir küçük yürüyüşlere çıkarken, otlayıp duran Binnaz’la göz göze geldiğimizde, bir selam sarkıtmaktan alamıyorum kendimi 
     - Mööö... 
     Hiç aldırmadan başını indirip, yeniden otlamaya başlıyor. Sadece bir kez, o da yanıt verir gibi olmuştu 
     - Mööö... 
     
     Mart sonuna kadar kimbilir neler olacak ya hazirana kadar .. 
     Engellenemeyen bir değişimin kasırgaları başlamış durumda. Geçmiş yüzyılın başındaki eski plakları, 21. yüzyılın gelecek yılları için bir dürbün olarak kullanmaya olanak var mı 
     Bir yanda Başkan Bush, Saddam’ı devirmek için günde 1 milyar dolar harcayacak bir yanda bizim 12 bin köyün yolları, kış yüzünden kapanmış duracak. 
     20 - 30 yıl daha böyle bir yamukluğu sürdürme olanağı yoktur. 
     
     Yüzlerce yıldan bu yana her kış, yolları kapanan binlerce köyde de en geç 2050’ye kadar, süpermarketler açılmaya, helikopter alanları kurulmaya başlar... 
     Silah satıcılığı ve devlet yöneticiliği karlı olmaktan çıkar. Amerika, kendine bir "başkan" bulmak için, gazetelere ilan vermek zorunda da kalabilir. 
     Şimdi bu tür öngörüler komik görünse bile bakarsınız, 21. yüzyılın ortalarına doğru, gerçekleşme dönemine geçiverir. 
     
     Yılda silaha harcanan 900 milyar dolar bizde bile her kış binlerce köyün, - kapanan yollarıyla - tam bir kış kuşatmasında kalmasına hiçbir çare olmuyor. 
     Oysa yoksulların da cep telefonu, internet, deniz kıyısı tatilleri için bilet falan almaları gerekiyor. 
     Salt silahçılarla siyasetçiler bol paralı hayatlar yaşayacaklar da modern teknolojinin elektronik okyanus altı füze trenlerini yaratanlar yeterli müşteri bulamadıkları için, oturup ayaklarını mı yalayacaklar 
     Besbelli ki silah satıcılarıyla, siyasetçilerin çıkarları azalacak her kış yolları kapanan köylülerin de cepleri ya dolar, ya euroyla dolacak... Arz küresi, üstünde tüm yaşayanlar için, ortak bir vatan olmaya başlayacak... 
     Resmi bir araba, iki polis selamı ve bir de hükmetme koltuğu uğruna evrensel ve kaçınılmaz bir değişime, "vatan, millet, şanlı tarih, şerefli bayrak" edebiyatıyla karşı çıkmanın, bir anlamı mı var 
     Olası bir İstanbul depremi, hamaset edebiyatından ne kadar anlamıyorsa saydam ve evrensel bir ekonomi de, o kadar anlamaz... 
     
     Yazık ki değişim kasırgaları çok cana mal oluyor. Irak harekatı da, sanırız en az 500 bin kişinin ölümüne neden olacak... 
     Keşke Irak vatandaşı olma yerine, dünya vatandaşı olma düzeylerine şimdiden gelebilmiş olsalardı onlar da... 
     Saddam’ın 71 sarayı uğruna öleceklerine Japonlarla İngilizce şakalaşarak, İsveçlilerle birlikte kuzey İtalya dağlarında kayak yaparlardı... 
     Iraklı bir kahraman olarak ölmekten, çok daha olumlu bir çağdaşlık değil mi Cortina D’Ampezzo’da, bir dünya vatandaşı olarak video kamerayla film çekmek 
     
     Bu bir gönül arzusu değildir. 
     21. yüzyıl süreci içinde, kesin böyle olacaktır bu. 
     Silah üretimine dayalı demagoglar saltanatı da, sıfırı tüketecektir sonunda. Engellenemez. 
     
     Köyceğiz Gölü’nün kıyılarıyla, çimenlik arsa boşluklarında 15 - 20 koyunlu bir sürü dolaşıyor. 
     7 tane de kuzusu var sürünün. Henüz on günlük 5 tanesi. Boyunlarına birer mavi boncuk takılmış. 
     Yeni doğmuş kuzular öyle bir biliyorlar ki, sürü içindeki koyunlardan hangisinin anneleri olduğunu... 
     Me me, diye peşlerinden koşturuyorlar. Ve anneleri otlarken, onlar da, bir güzel emmeye başlıyorlar annelerinin memelerini... 
     Ne Amerikan füzeleri umurlarında, ne Saddam’ın heykelleriyle gizli silahları... Üstelik aralarında ne ırkçı, ne ulusçu bir kavga var. 
     
     Başkan Bush’un, Irak harekatı için şimdiden günde harcadığı para 1 milyar dolar... 
     Ve bir de, lahananın kilosu neredeyse 1 milyon TL’ye çıktı diye, yakınan emekliler... 
     Yüz yıl daha böyle sürüp gidebilir mi bu 
     Binnaz da şaşıyor bu işe, yeni doğmuş kuzular da, Köyceğiz Gölü’nün incecik bacaklı martıları da... 
     
     







Zorlu pazarlık 


Değişimin kasırgaları ve meleyen kuzular... 


Kıbrıs ve Irak... 


Yığınakta hata 


Tezkereyi ret, belayı azaltmaz çoğaltır 


Yanlış doğru 


YÖK yasa taslağı her gün değişiyor 


Yatırımcıya öğütler 


Bir kritik tarih daha... 


Ne olursa olsun yaşamaya mecbursun... 


İletişim ve değişim... 


AKP’de tezkere çatlağı 


Neden kalkınmış tek Müslüman ülke yok 2 


Duygusal gerçekçilik 


Savaşa evet’ karşılığı elma şekeri’ 


</TEXT>
</DOC>
