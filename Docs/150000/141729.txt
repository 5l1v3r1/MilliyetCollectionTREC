<DOC>
<DOCNO> 141729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/siyaset/siy02.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’nin nabzını tuttu 
</HEADLINE>
<TEXT>

Erdoğan, ABD Büyükelçisi Pearson’la dün 3.5 saat görüştü. Pearson Erdoğan’dan, milletvekillerinin ve kendisinin tereddütlerini ayrıntılı olarak anlatmasını istedi 
     ABDULLAH KARAKUŞ Ankara 

     Recep Tayyip Erdoğan, ABD’nin Ankara Büyükelçisi Robert Pearson ile dün yaptığı görüşmede, "Türkiye’de konuşlanan ABD askerleri ne zaman ABD’ye dönecek", "Türkmenler’in durumu ne olacak", "Kuzey Irak’ta dağıtılan silahların toplanması nasıl olacak" gibi sorular yöneltti. Erdoğan ayrıca, operasyon sonrası Irak’taki yeni yapıya ilişkin bilgi isterken, Pearson, "mutabakat metni" çerçevesinde yanıtlar verdi. ABD’nin ayrıntılı yanıtları da, üst düzey yetkililerin göndereceği kaydedildi. 
     Başbakan Abdullah Gül dün konutunda dinlenirken, Erdoğan, Dışişleri Bakanı Yaşar Yakış ve ekonomiden sorumlu Devlet Bakanı Ali Babacan ile beraber, Pearson’la bir araya geldi. Pearson görüşmeye başlarken, Erdoğan’ın başbakanlığını kutladı ve "Gecikmiş bir durum. Size ve ülkenize hayırlı olsun" dedi. Erdoğan da bu jeste teşekkürle karşılık verdi. 
     
     TEREDDÜTLERİ DİNLEDİ 
     Mutabakat zaptı görüşmeleri sırasında ABD heyetinden gelen, "Yanlış anlamalara yol açmamak için elçiyle direkt hükümetin görüşmesi" talebine olumlu yanıt veren Erdoğan, dün Pearson’la parti genel merkezinde 3.5 saat görüştü. Pearson Erdoğan’dana, milletvekillerinin ve kendisinin tereddütlerini ayrıntılı olarak söylemesini istedi. Bunun üzerine Erdoğan da AKP’lilerin tereddütlerini Pearson’a anlattı. "Kuzey Irak’ta operasyondan sonra nasıl bir yapı olacak Irak’ın toprak bütünlüğü sağlanacak mı Operasyon sonrası ABD’li askerler Türkiye’de ne kadar kalacak" sorularını soran Erdoğan, "Milletvekillerimiz ABD’li asker sayısının da artmasından çekiniyor" dedi. 
     Erdoğan, sözlerini "Ekonomik yardım paketinde kongre onayı gecikirse ne olacağı belli değil. Hem operasyon kısa sürecek deniliyor, hem de kongre onayının 6 - 8 haftadan önce çıkarılamayacağı kaydedediliyor. Bu konu açıklığa kavuşturulmalı" diyerek sürdürdü. 
     Pearson, Erdoğan’ın bu sorularına, "mutabakat metni çerçevesinde" cevap verdi. Ancak ABD yönetiminin de, ayrıntılı yanıtlar vereceği kaydedildi. Üst düzey bir yetkili, "Erdoğan çekincelerini uzun uzun anlattı. Bu tereddütlerle ilgili ABD’nin yanıt vermesini bekliyoruz. Tezkere süreci bundan sonra hızlanabilir ama şu anda bir tarih düşünülmüyor" dedi. Pearson da açıklamasında, "müzakarelerdeki yanlış anlamaları" konuştuklarını belirterek, "Bu görüşleri ABD yönetimine bildireceğim. Tezkere müzakeresi için gelmedim. Gelecekteki bir hareket için de talebim olmadı. Olayları açıklığa kavuşturmak için geldim" diye konuştu. 
     
     



 SİYASET 
















</TEXT>
</DOC>
