<DOC>
<DOCNO> 102139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/ekonomi/eko06.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF’nin görev zararı 14.3 katrilyon 
</HEADLINE>
<TEXT>

Batık bankaları bünyesinde toplayan TMSF’nin görev zararları Mayıs 2002 tarihi itibariyle 14.3 katrilyona ulaştı. Hazine’ye olan faiz borcu ise 3 katrilyona tırmanıyor 
     ANKARA ANKA 

     Batık bankaları bünyesine alan Tasarruf Mevduatı Sigorta Fonu’nun TMSF görev zararları 14.3 katrilyon liraya ulaştı. TMSF’nin Mayıs 2002 sonu itibariyle bilançosu ile gelir tabloları açıklandı. 
     IMF’ye yapılan taahhütler doğrultusunda açıklanan bilançoya göre henüz bünyesinde çözüm bekleyen beş banka daha bulunan TMSF’nin görev zararları şimdiden 14.3 katrilyon liraya kadar yükseldi. Görev zararlarının 8.1 katrilyon liralık bölümü Fon bünyesindeki bankalara verilen ihtiyatlardan, 6 katrilyon lirası ise daha önceden kesinleşen görev zarar zararlarından kaynaklanıyor. 
     
     Batık kredi 4.1 katrilyon 
     El konulan bankaların batık kredilerinin de büyük bölümü Fon büynesinde toplandı. Fon’un söz konusu bankalardan devraldığı batık kredi tutarı Mayıs 2002 sonu itibariyle 4.1 katrilyon lira düzeyinde bulunuyor. 
     Aynı tarihte Fon bankalarında kalan batık kredi miktarı ise 150 trilyon lira seviyesinde bulunuyordu. Bu rakam Pamukbank’ın devralınmasıyla birlikte 800 trilyon liraya ulaştı. 
     Tasfiye halindeki ortaklıklar ve iştiraklerden kaynaklanan zararlar ise 455 trilyon lira seviyesinde. TMSF, sattığı, tasfiye ettiği ya da halen bünyesinde tuttuğu bankalardan devralarak Tahsilat Dairesi’ne aktardığı batık kredilerin 200 trilyon liralık bölümünü ise borçlularla bir ödeme planına bağladı. 
     
2 katrilyon açığı var      Fon’un, bu yılın ilk beş ayında giderleri, gelirlerinden 2 katrilyon lira daha fazla oldu. Hazine’nin şimdiye kadar Fon’a verdiği avans ve kredilerin toplam tutarı 21.2 katrilyon, Merkez Bankası’ndan kullandığı kısa vadeli avans tutarı da 1.4 katrilyon lira seviyesinde. Alınan bu avans ve krediler için Merkez Bankası’na 28 trilyon lira, Hazine’ye ise 2.7 katrilyon lira faiz borcu bulunuyor. 
     Devraldığı batık kredilerin 3.8 katrilyon liralık bölümü için karşılık ayıran Fon, görev zararları için ise sadece 302 trilyon lira karşılık ayırdı. 
     



 EKONOMİ 




















</TEXT>
</DOC>
