<DOC>
<DOCNO> 149787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sonspo16.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in yeni yıldızı Semih... 1 saatte 1 gol... 
</HEADLINE>
<TEXT>

     Gençlerbirliği maçında ilk kez ilk 11'de sahaya çıkan ve 2 gol birden atan Semih, Fenerbahçe'nin yeni gol umudu oldu. 
     Genç futbolcu, bu sezon oynadığı toplam 181 dakikada 3 gol kaydederken, 60 dakikada 1 gol ortalamasıyla oynadı. 
     17. haftada Göztepe maçında Ceyhun'un yerine son 15 dakika, 18. haftada Trabzonspor maçında Tuncay'ın yerine son 1 dakika, 22. haftada Malatyaspor karşısında 2. yarıda yine Ceyhun'un yerine 45 dakika oynayan Semih, 26. haftada Rebrov'un yerine 60. dakikada oyuna girdiği Adanaspor'a karşı ligdeki ilk golünü attı. 
     Altyapı antrenörü Tamer Güney'in teknik koordinatörlüğe getirilmesinin ardından Gençlerbirliği maçında ilk 11'de sahaya çıkan Semih, 2 gol atarak, kulübüyle sorunu olan Serhat ve yedek olan Vladimir'in forma giymediği maçta taraftarların yeni sevgilisi oldu. 
     
     VLADIMIR SONUNDA YEDEK 

     Fenerbahçe'nin devre arasında renklerine bağladığı Rus futbolcusu Vladimir Beschastnykh, sonunda Gençlerbirliği maçında yedek kaldı. 
     İkinci yarıda yapılan 6 maçta 90 dakika oynayan, 24. haftadaki Elazığspor maçında ilk 45 dakika forma giyen Rus futbolcu, forma giydiği 585 dakikada henüz gol atmayı başaramadı. 
     Ukraynalı Sergei Rebrov da ikinci yarıda 7 maçta toplam 488 dakika oynamasına rağmen sadece 22. haftadaki Malatyaspor maçında fileleri bir kez havalandırdı. 

     
</TEXT>
</DOC>
