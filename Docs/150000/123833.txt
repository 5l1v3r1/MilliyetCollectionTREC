<DOC>
<DOCNO> 123833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/ekonomi/eko01.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik, Arçelik... İsteyene satılık 
</HEADLINE>
<TEXT>

Arçelik’in reklam filminde boy gösteren Robot Çelik çocukların sevgilisi oldu. Tüketiciler, bayilere robotu sorunca ocakta piyasaya sunulmasına karar verildi 
     EBRU SUNGUR 

     Yaklaşık 40 yıllık logosunu değiştirip, bu değişikliği robotlu reklam filmiyle tüketicisine duyuran Arçelik’e tüketicilerden "Robotu ne zaman satışa sunacaksınız " sorusu yağmaya başladı. 
     Arçelik Genel Müdürü Nedim Esgin, yoğun talep üzerine Robot Çelik’i, tüketicilerle buluşturmaya karar verdiklerini söyledi. Çelik’in ocak ayında Arçelik bayilerinde satışa çıkmasının planlandığını belirten Esgin, şunları kaydetti 
     "Çelik’in üretimi için Japonya’da bir firma ile görüşülüyor. Benim adım Çelik, Arçelik’ diyen bir robot istiyoruz. Bu nedenle de yurtdışında üretilmesi gerekiyor. Ayrıca müşterimizle yakınlaşmak için Çelik’in resmini tişört, şapka ve bebek elbiselerine bastıracağız." 
     
     37 yıllık logo değişti 
     48 yıllık bir şirket olan Arçelik, 1965 yılından beri aynı logoyu kullanıyordu. Eski logonun 320 kişinin 1.204 eskizle katıldığı bir yarışma sonucu belirlendiğini ve bu logodaki küçük "a" harfinin o dönemde saca verilen formu anlattığını ifade eden Esgin, şöyle devam etti 
     
     Kimse cesaret edememişti 
     "Aslında logoların her 10 yılda değiştirilmesi ya da modernize edilmesi gerekir. Ancak Arçelik logosu o kadar sağlamdı ki değiştirilmedi. Son 10 - 15 yılda değiştirilmesi gerektiği ortaya çıkınca da kimse buna cesaret edemedi. Bizim üç seçeneğimiz vardı Dokunmamak, ara etaplarla bugünkü şeklini vermek ve direkt yeni bir logo oluşturmak. Biz üçüncüsünü yaptık." 
     Esgin, "Arçelik’in eski imajı daha sanayi ağırlıklıydı. Şimdi ise tüketiciye daha yakın bir marka olmaya gidiyor" dedi. 
     
     ARÇELİK yılsonu ciro hedefi 1.2 milyar euro 

</TEXT>
</DOC>
