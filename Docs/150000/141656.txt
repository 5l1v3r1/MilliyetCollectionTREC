<DOC>
<DOCNO> 141656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sonspo05.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de istifa sesleri... 
</HEADLINE>
<TEXT>

     Fenerbahçe'de, Galatasaray mağlubiyeti sonrası muhalefetten tepkiler yükselmeye başladı. 
     Aziz Yıldırım döneminde başkanvekilliği görevi yapan eski yönetici Gürbüz Refioğlu, A.A muhabirine yaptığı açıklamada, başkan Yıldırım ve teknik sorumlu Oğuz Çetin'i istifaya çağırdı. 
     Fenerbahçelilerin kan ağladığını ifade eden Refioğlu, ''Sayın başkan ve Oğuz Çetin sizlere sesleniyorum. Artık şapkalarınızı önünüze alıp düşünün ve Fenerbahçe'yi birazcık seviyorsanız derhal istifa edin'' dedi. 
     Sarı-lacivertli kulübü yönetenlerin her başarısızlıkta olduğu gibi yine suçlanacak birilerini bularak topu üzerlerinden atmaya çalıştığını ileri süren Refioğlu, teknik sorumlu Çetin'i de dün akşamki maçtan sonra yaptığı açıklama nedeniyle eleştirerek, şöyle konuştu 
     ''Fenerbahçeli kan ağlıyor. Ancak, Fenerbahçe'yi yönetenler her başarısızlıkta olduğu gibi yine suçlanacak birilerini bularak topu üzerlerinden atmaya çalışıyor. Oğuz Çetin bu maçtaki futbolun ve skorun sorumluluğunu üstleneceği yerde prensiplerimize uymayan futbolcularla işim olmaz diyerek oyuncularını suçladı.'' 
     
     ''5 YILDIR MACERA ARANIYOR'' 
     Fenerbahçe'de şampiyonluk ve kupalardan önce sevgi, saygı, birlik ve beraberliğin tesis edilmesi gerektiğini vurgulayan Gürbüz Refioğlu, yöneticilere seslenerek ''Sonuç ortada 5 yıldır macera aranıyor, ancak hüsran yaşanıyor. Artık tesislerin arkasına sığınmaktan vazgeçin'' dedi. 
     Camiada son günlerde çok vahim olaylar yaşandığını anlatan Refioğlu, istenmeden de olsa gazetecilerin dövülüp kurşunlanmasına çanak tutulduğunu ileri sürerek, konuşmasını şöyle sürdürdü 
     ''Biz Lorant getirilirken nasıl ki onunla asla olmaz dediysek, tecrübesiz Oğuz'un da Fenerbahçe'yi büyük hedeflere taşıyamayacağını zamanında söylemiştik. Koskoca Fenerbahçe camiasında sevgisizlik dizboyu. Bizim ihtiyacımız olan Şampiyonluk ve kupalardan önce camiada sevgi, saygı, birlik ve beraberliğin tesis edilmesidir. Bu ortam oluşturulursa başarı zaten gelecektir. Bunu kimse engelleyemez. Ancak maalesef camiamızda son günlerde çok vahim olaylar yaşanıyor. İnsanlar suçlanıp hedef gösteriliyor. Eğitimsiz kişiler kışkırtılıyor. İstemeden de olsa gazetecilerin dövülüp kurşunlanmasına çanak tutuluyor.'' 
     





</TEXT>
</DOC>
