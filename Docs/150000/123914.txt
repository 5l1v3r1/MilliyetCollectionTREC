<DOC>
<DOCNO> 123914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun12.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Kopenhag'da AB zirvesi öncesinde güvenlik görüntüsü... 
</HEADLINE>
<TEXT>

     Kopenhag zirvesine çok az bir süre kala hazırlıklar sürerken, zirvenin yapılacağı Bella Center ve şehir merkezinde de geniş güvenlik önlemleri alındı. 
     Zirvenin güvenliğini sağlamak için Kopenhag'da, bazıları çevre bölgelerden gelen toplam 6 bin polis görev yapacak. Bu polislerden 1000'i oturumların yapılacağı Bella Center'da güvenliği sağlamaya çalışacak. 
     Alınan diğer önlemler çerçevesinde, Bella Center'ın etrafındaki yollar trafiğe kapatıldı. Havaalanından şehir ve zirve merkezlerine ulaşımı sağlayan yollarda devlet ve hükümet başkanları için alternatif güzergahlar belirlendi. Böylelikle ülkelerini zirvede temsil edecek liderlerin hangi güzergahı kullanacakları birkaç dakika öncesine kadar bilinemeyecek. 
     Bella Center dışında köpekleriyle polisler, atlı polisler ve helikopterler güvenliği sağlarken, merkezin içinde de ayrıca özel kuvvetler ve bomba imha ekipleri görev yapacak. 
     Kopenhag güvenlik birimleri, şehri ayrıca sarı, mavi ve kırmızı olmak üzere üç bölgeye ayırdı. Sarı bölgeler, aynı rengi taşıyan kartlarıyla basın mensuplarına, mavi bölgeler heyet üyelerine ve kırmızı bölgeler de heyet başkanları ve liderlere açık olacak. 
     Bella Center yakınlarındaki metro istasyonu da zirve sonuna kadar ulaşıma kapalı tutulacak. 
     Havaalanlarındaki sıkı kontrollerin dışında, sınır bölgelerindeki tedbirler de artırıldı. 
     Zirve boyunca küreselleşme, AB veya İsrail karşıtları gibi değişik gruptan kişilerin çeşitli gösteriler yapması beklenirken, bu gösterilerin en büyüğünün 13 Aralık Cuma günü düzenleneceği ve buna yaklaşık 2-3 bin kişinin katılacağı tahmin ediliyor. 
     -ZİRVE ÖNCESİ KÜLTÜREL ETKİNLİKLER- Bu arada, zirveye az bir süre kala, AB'ye aday 13 ülkenin kültür heyetleri, bugün öğleden sonra şehir merkezinde kuracakları çadırda ülkelerini tanıtacaklar. 
     Bu çerçevede, Türkiye masasında da Türk müziği ve folkloründen çeşitli örnekler Danimarka halkının beğenisine sunulacak. 
     
     MEDYANIN İLGİSİ BÜYÜK 

     Genişleme zirvesi olması dolasıyla AB'ye üye 15 ülkenin yanı sıra 13 aday ülkenin de katılacağı Kopenhag zirvesine, medyanın da ilgisi büyük. 
     55 bin metrekarelik basın merkezi, 6 bin kişi ağırlama kapasitesine sahip. 
     1993 Kopenhag zirvesinin de yine Bella Center'da yapıldığını belirten yetkililer, AB'nin o zaman 12 üyeli olduğunu, bu nedenle basın merkezinin kapasitesinin günün ihtiyaçlarına karşılık verebilmesi için artırıldığını ifade ediyorlar. 
     Zirveye şu ana kadar 3500 gazeteci akredite oldu. Ancak bu sayının bugün ve yarın gelecek heyetlere paralel olarak artması bekleniyor. 
     Kopenhag zirvesini 250-300 televizyon kanalı izlerken, bu kanallar için 166 özel oda tahsis edilmiş durumda. 
     Basın merkezinde 2250 gazetecinin aynı anda çalışabilmesi için yerler ayrılırken, internet girişli 200 bilgisayar, fakslar, yazıcılar ve telefonlar bu basın mensuplarının hizmetine sunuluyor. Gazeteciler takip edemedikleri basın toplantılarını ve oturumları, 5'i dev olmak üzere onlarca ekrandan izleyebilecek. 
     Basın toplantıları, Danimarka dönem başkanlığınin resmi web sitesinden de www.eu2002.dk takip edilebilecek. 
     





</TEXT>
</DOC>
