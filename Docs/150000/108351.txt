<DOC>
<DOCNO> 108351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/18/son/sontur34.html </URL>
<DATE> 2002/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 100 milyon iyileştirme zammı 
</HEADLINE>
<TEXT>

     Koalisyonu oluşturan partilerin genel başkanlarının Başbakanlık Merkez Binası'nda yaptıkları toplantı sona erdi. 
     Başbakan Bülent Ecevit, kamu çalışanlarına Ekim ayından geçerli olmak üzere brüt 100'er milyon lira iyileştirme zammı yapılmasının kararlaştırıldığını, söz konusu zammın brüt 75'er milyon liralık bölümünün Ekim, Kasım, Aralık aylarında, geri kalan bölümünün de Ocak ayında topluca ödeneceğini bildirdi. 
     Başbakan Bülent Ecevit, koalisyon ortaklarıyla gerçekleştirdiği toplantının ardından, kamu çalışanlarına yapılan iyileştirme zammı konusunda gazetecilere açıklamalarda bulundu. 
     Ecevit, liderler toplantısına katılan Devlet bakanları Masum Türker ve Mehmet Keçeciler ile Maliye Bakanı Sümer Oral'ın yanı sıra KESK ve Kamu-Sen yöneticileri ile birlikte yaptığı açıklamada, söz konusu zammın memur emeklileri ve sözleşmelilere de uygulanacağını bildirdi. 
     Memurlara verilebilecek zammın azamisini bütçe dengelerini bozmadan vermeye çalıştıklarını kaydeden Ecevit, şunları söyledi 
     ''Sendika liderlerinin de görüşlerini almaya özen gösterdik. Sonuç olarak bir çözümde uzlaşıya vardık. Bu tabii, Türkiye'de ilk defa oluyor. Kamu görevlileri ile böyle bir toplu pazarlık ilk kez oluyor. Olumlu bir şekilde sonuçlanması da bence kıvanç verici bir olaydır. Bunun sendikacı arkadaşlarımıza, devlet memurlarına hayırlı olmasını diliyorum. 
     Memurlara verebileceğimizin azamisini bütçe dengelerini bozmadan yerine getirmeye çalıştık. Bu çerçevede Bütçe Kanunu'nda hükümetin isterse ödeyebileceği enflasyon farkı yerine tüm memurlarımıza aylık 100'er milyon lira brüt ödeyeceğiz. Bu miktarın 75 milyon lirasını Ekim, Kasım, Aralık döneminde, geri kalan bölümünü ise toptan olarak 2003 yılının ilk ayı içinde ödeyeceğiz. Bu suretle bütçe dengelerini zedelemeden alt ücret seviyesindeki memurlarımızın ücret seviyesini iyileştirme yönünde önemli bir katkı sağlanmış olmaktadır. Bu düzenlemeden memur emeklilerimiz ve sözleşmeliler de yararlanacaklardır. Bütün memurlarımıza ve emeklilerimize hayırlı olmasını diliyorum.'' 
     
     Gazetecileri yanıtladı 

     Başbakan Ecevit, açıklamaların ardından gazetecilerin sorularını da yanıtladı. 
     Ecevit, bu uygulama ile enflasyon farkı uygulamasının ortadan kalkıp kalkmadığı sorusunu yanıtlarken, ''Hayır, onunla ilgisi yok, onun yerine diyoruz. Enflasyon farkının yerine daha tatmin edici bir sonuç verilmiş oluyor'' dedi. 
     Başbakan Ecevit, bir başka soru üzerine, bu uygulamadan memur emeklileri, dul ve yetimler ile sözleşmeli memurların da yararlanacaklarını söyledi. 
     Uygulamanın bütçeye getireceği toplam maliyetin ne olacağı sorusunu Maliye Bakanı Sümer Oral yanıtladı. Oral, Başbakan Ecevit'in de belirttiği gibi uygulamanın bütçe dengelerini zedelemeden yapıldığını ifade etti. 
     Ecevit ise, ''Zaten bunu gözettiğimiz için bu kadar uzun bir çalışma yapma ihtiyacını duyduk'' dedi. 
     Başbakan Ecevit, memur maaşlarına yapılan bu iyileştirme ile bütçe dengelerinin sarsılması durumunda yeni vergiler olup olmayacağı sorusuna, ''Öyle birşeyi hiç aklımıza bile getirmedik'' yanıtını verdi. 
     Maliye Bakanı Oral ise aynı soruya karşılık, ''Bütçe dengeleri zedelenmeden yapılacak ifadesi onu gösterir. Ayrıca bu yıl 75 milyon liralık bölümünün ödenmesi, geri kalan Ekim, Kasım Aralık, aylarının farkının 2003 yılına aktarılmasının temel nedeni birtakım ilave tedbirlere gerek duymadan mevcut bütçe imkanlarının içinde karşılanması gayretinin bir sonucudur'' dedi. 
     





</TEXT>
</DOC>
