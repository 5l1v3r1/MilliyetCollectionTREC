<DOC>
<DOCNO> 137010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/guncel/gunz1.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Nato krizinde çözüme doğru 
     GÜVEN ÖZALP Brüksel 

     Türkiye’nin savunulmasına ilişkin önlemler nedeniyle bir haftadır kilitlenmiş durumda bulunan ve tarihinin en önemli krizini yaşayan NATO’da çözüm sinyalleri geliyor. Süreci bloke eden Fransa, Almanya ve Belçika ortak öneriler geliştirdi. Bu öneriler kabul görürse kriz aşılacak. NATO Savunma Planlama Komitesi de ABD’nin isteği üzerine bu sabah toplanıyor. BM silah denetçilerinin ikinci raporlarını önceki gün sunmalarının ardından temaslarını yoğunlaştıran bu üç ülke, bugün öğleden sonra düzenlenmesi öngörülen Kuzey Atlantik Konseyi toplantısında Genel Sekreter Lord George Robertson tarafından önerilen pakete yönelik üç değişiklik önergesi verecek. Bu öneriler diğer üye ülkeler tarafından kabul edilirse Fransa, Almanya ve Belçika vetolarını kaldıracak. 
     
     ABD heyetinden son inceleme 
     MERSİN DHA 

     ABD’nin Irak’a düzenleyeceği operasyonda kullanmak istediği Silifke Taşucu’ndaki NATO Limanı’nda dün başlayan hareketlilik sürerken, Türk yetkililerinin de eşlik ettiği 40 kişilik ABD heyeti incelemelere başladı. İncirlik Üssü’nde bakıma alınan pistteki çalışmalar da tamamlandı. Hükümetin izniyle geçen ay Türkiye’ye gelen ABD’li uzmanların incelemelerde bulunduğu limanda yenileme, geliştirme ve inşaat çalışmalarını izleyecek heyet üyeleri, 850 metre uzunluğundaki rıhtımda inceleme yaptı. Ellerinde kroki ve haritalar bulunan ABD’liler, limanda yaklaşık iki saat kaldı ve Türk yetkililerden teknik bilgi aldı. 
     
     Kimyasal savaşa karşı çamaşır suyu 
     OKTAY ENSARİ Kayseri DHA 

     Kimyasal saldırıya karşı en ucuz ve basit önlemin çamaşır suyu ile sabun olduğu ileri sürüldü. Yakıcı, boğucu, sinir, kan zehirleyici, kusturucu, göz yaşartıcı, uyuşturucu ve benzeri gazlarla karşılaşanların gözlerini ve vücutlarını bol sabunlu suyla yıkamaları, sığınak ve odaların kapıları ile pencerelerine sulandırılmış çamaşır sulu bez konulması, sızıntı olan bölgenin de sulandırılmış çamaşır suyuyla yıkanması istendi. Ziraat Bankası Genel Müdürlüğü Güvenlik Daire Başkanlığı’nca yayımlanan "Kimyasal saldırı maddelerine karşı korunma önlemleri" konulu broşür, kamu kurum ve kuruluşlarıyla vatandaşlara dağıtıldı. 
     
     Donkişot Osman’ Irak’a geçemedi 
     DHA 

     Başbakanlık önünde atıyla "Savaşa Hayır" eylemi yapan "Donkişot" Osman Akkuş, canlı kalkan olmak için Irak’a geçmek istedi. Ancak Bağdat’a gitmek isteyen Akkuş, Irak vizesi olmasına rağmen sınırdan geçmek için izin alamadı. İki çocuğunu evde bırakarak canlı kalkan olarak Bağdat yollarına düşen Akkuş, "Bağdat’a bombalar düşerken evde kalamazdım" dedi. Vize işlemleri yetişmediği için Avrupa’dan gelen canlı kalkan ekibine katılamadığını belirten Akkuş, "En kısa sürede Bağdat’a gitmek istiyorum" diye konuştu. Şırnak Valiliği’nden de olumsuz yanıt alan Akkuş, Suriye makamlarından geçiş izni alınca, rotasını Cilvegözü Sınır Kapısı’na çevirdi. 
     
     Barzani’ye göre Türkler işgalci 
     İHSAN DÖRTKARDEŞ HA 

     ABD’nin Irak operasyonu için geri sayım sürerken, Irak Kürdistan Demokrat Partisi IKDP lideri Mesud Barzani’nin sağ kolu konumundaki Sami Abdurrahman, "Kürtler, Türk askerinin Kürdistan’a girmesine karşı duracaktır" dedi. IKDP’ye yakınlığıyla tanınan "Kerkuk - Kurdistan" adresli internet sitesine açıklamalarda bulunan Abdurrahman, Türkiye’nin sınırda asker sayısını sürekli artırdığını, bunun, "Güney Kürdistan" olarak nitelendirdiği Kuzey Irak için büyük tehdit oluşturduğunu savundu. Abdurrahman, "Türk askeri ya da başka bir yabancı gücün bölgemize gelmesi için mantıklı neden yok" diye konuştu. 
     



 GÜNCEL 














</TEXT>
</DOC>
