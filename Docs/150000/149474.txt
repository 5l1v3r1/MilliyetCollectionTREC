<DOC>
<DOCNO> 149474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/spor/spo03.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük operasyon 
</HEADLINE>
<TEXT>

Galatasaray yönetimi, 98 yıllık tüzüğü değiştiriyor. Başkanlık süresi iki yıldan, üç yıla çıkacak. Genel Kurul'dan vize alınması halinde Aralık'ta kongre yapılacak 
     HALİL ÖZER 

     Destek arayacak 
     GALATASARAY Kulübü Başkanı Özhan Canaydın, ciddi bir tüzük operasyonuna girdi. Sarı - Kırmızılı yönetim, 98 yıllık sistemi değiştirerek, seçimlerin iki yılda değil, üç yılda bir yapılması için destek arayacak. Ayrıca kongreler bundan böyle mart yerine, aralık ayında gerçekleşecek. Bu konuda çalışmaların yoğun bir şekilde sürdüğü, yaz aylarına yetişmesi için uğraş verildiği belirtildi. 
     
     Adaylığını koyacak 
     YÖNETİM, tüm hazırlıklarını tamamladıktan sonra olağanüstü tüzük kongresine giderek üyelerden onay isteyecek. Eğer genel kurul yeni tüzüğü onaylarsa önümüzdeki aralık ayında Galatasaray, erken kongre yapacak ve Özhan Canaydın yeniden adaylığını koyacak. Ancak Ali Dürüst ve Özer Saraçoğlu'nun Canaydın ile seçime girip girmeyeceği ise büyük bir soru işareti olarak duruyor. 
     
     Futbol takımı için 
     SARI - Kırmızılı yönetim seçimlerin aralık ayında yapılmasını ise futbol takımı için istiyor. Çünkü mart ayındaki seçimlerin liglerin en kritik dönemine rastladığını düşünen yönetim, futbolcuların bu konudan artık etkilenmemesini sağlayacak. Bu arada tüzük çalışmaları sırasında yönetim en çok yeni üye alımları konusunda sıkıntı yaşıyor. 
     
Volkan'a özel tebrik      TEKNİK Direktörü Fatih Terim'in farklı Altay galibiyeti sonrasında soyunma odasında oyuncularını tek tek kutladığı öğrenildi. Terim yaptığı kısa konuşmada "İşte size yakışan futbol bu. Böyle oynarsak, şampiyon oluruz" dedi. Tecrübeli hoca, sahanın yıldızı Volkan'ı ise özel olarak tebrik etti. 
     FATİH Terim formda oyuncuların çoğalması nedeniyle tatlı bir sıkıntıya girdi. Sezonun ilk yarısında sıkıntılı günler geçiren ve takım kurmakta zorlanan Terim, artık kimi yedek kulübesinde oturtacağına karar veremiyor. Hasan Şaş ve Ergün'ün de bu hafta takıma girmesiyle rekabetin daha da artması bekleniyor. 
     
Gelecek konferansı      SARI - Kırmızılı kulübün düzenlediği "Arama Konferansı" İstanbul'da başladı. Ceylan Oteli'nde iki gün sürecek olan organizasyona eski ve yeni yönetim kurulu üyelerinden oluşan 70 kişi katıldı. Özhan Canaydın, "Tecrübelerimizi birleştirip yeni yol haritamızı tayin edeceğiz" dedi. 
     


SPOR 





























</TEXT>
</DOC>
