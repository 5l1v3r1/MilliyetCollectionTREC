<DOC>
<DOCNO> 114712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur27.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den AB atağı 
</HEADLINE>
<TEXT>

     Cumhurbaşkanı Ahmet Necdet Sezer, AB Komsiyonu Başkanı Romano Rprodi'ye bir mektup göndererek Anayasa değişiklikleri ve uyum yasaları alanında attığı adımların karşılığını AB'den beklediğini bildirdi. 
     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Çankaya Köşkü'nde düzenlediği basın bilgilendirme toplantısında, Sezer'in AB Dönem Başkanı Danimarka'nın Başbakanı Anders Fogh Rasmussen'in 28 Ekim'de Kopenhag'da düzenleyeceği toplantıya katılacağını söyledi. İldem, Sezer'e gezisi sırasında Başbakan Yardımcısı ve Dışişleri Bakanı Şükrü Sina Gürel'in de eşlik edeceğini belirtti.. 
     AB Konseyi'nin 24-25 Ekim tarihlerinde yapılacak olağanüstü Brüksel zirvesinin sonuç bildirisinde yer alacak olan Türkiye paragrafında kullanılacak ifadeleri de değerlendiren İldem, söz konusu paragrafın olumlu bir adım olduğunu, ancak Türkiye'nin beklentilerini karşılamaktan uzak bulunduğunu ifade etti. 
     Brüksel doruğunun genişleme sürecinin bundan sonraki aşamaları açısından belirleyici bir sonuç doğuracağını kaydeden İldem, Türkiye'nin AB'ye adaylığının da toplantıda ele alınmasının beklendiğini ifade etti. 
     Brüksel doruğunun önemine işaret eden İldem, ancak Türkiye'nin üyelik sürecinin yeni bir aşamasına geçilmesi yönünden Kopenhag doruğunun belirleyici olacağına işaret etti. 
     AB Konseyi'nin 24-25 Ekim tarihlerinde yapılacak olağanüstü Brüksel zirvesinin sonuç bildirisinde yer alacak olan Türkiye paragrafında yer alacak ifadeleri de değerlendiren İldem, şunları söyledi 
     "Söz konusu Türkiye paragrafı, Kopenhag doruğuna giden süreçte atılmış olumlu bir adımdır. Ancak yeterli olmaktan uzaktır. Türkiye'nin beklentilerini tam olarak karşılamamaktadır. Söz konusu paragrafa baktığınızda, Leaken ve Sevilla zirveleri sonuç bildirgelerinde ülkemizle ilgili yer alan ifadelerle karşılaştırıldığında, kimi açılardan daha olumlu ibareler yer aldığı görülmektedir. Eskiden ülkemizin katılım görüşmelerinin açılması perspektifine yaklaştığından söz edilirken, bu kez ülkemizin tam üyeliğinin yaklaştığına işaret edilmektedir. Sevilla'da Türkiye'nin adaylığından söz edilirken bu kez ülkemizin katılımından söz edilmektedir. Ülkemizle ilişkiler açısından seçeneklerin açık tutulduğu da görülmektedir." 
     
     "TÜRKİYE TARİH BEKLİYOR" 

     Türkiye'nin önemli reformlar gerçekleştirdiğini anımsatan İldem, "Paragraf, Türkiye'nin bugünkü durumunu tam da yansıtacak düzeyde değildir. Türkiye, gerçekleştirdiği reformlar karşısında katılım görüşmeleri için bir tarih beklemektedir. Bu kritik dönemde Türkiye'nin beklentisi ve bu beklentiye uygun çabası, AB'ye üye ülkelerin Kopenhag'da verecekleri siyasal kararın Türkiye'nin bugüne kadar attığı adımlara karşılık oluşturacak bir düzeyde olması yönündedir" dedi. 
     Sezer'in 8 Ekim'de Rprodi'ye bir mektup göndererek Kopenhag'a giden süreçte Türkiye'nin beklentilerini ve görüşlerini dile getirdiğini anımsatan İldem, Sezer'in Kopenhag doruğuna katılacak devlet ve hükümet başkanlarına Sevilla doruğundan bu yana gerçekleştirilenleri anlatan ve Kopenhag doruğundan Türkiye'nin beklentilerini açıklayan birer mektup gönderdiğini bildirdi. 
     İldem, Sezer'in mektubunda Anayasa değişiklikleri ve uyum yasaları alanında atılan önemli adımlara dikkati çektiğini, uygulamaya dönük adımların büyük bir bölümünün gerçekleştirildiğini ifade ettiğini belirtti. 
     İldem, "Türkiye bütün bu adımları atmakla gösterdiği siyasal iradeye uygun bir karşılığı AB'den beklemektedir. Beklentimiz Kopenhag doruğunda AB ülkelerinin devlet ve hükümet başkanlarının sadece Türkiye için değil AB'nin çıkarları bakımından da önem taşıyacak sağduyulu bir karar vermeleridir. Bu karar da 2003 yılında Türkiye ile katılım görüşmelerinin başlatılması yönünde bir hüküm almakla kendini belli edecektir" diye konuştu. 
     İldem, doruk toplantısı vesilesiyle AB ülkelerinden kimi liderlerle ikili temaslar yapmayı öngördüğünü belirterek şöyle devam etti 
     "Türkiye'deki bu reform sürecinin bundan sonra da sürdürülmesi, günlük yaşamda bunun etkilerinin görülmesi yönünde varolan güçlü siyasi iradeyi sayın Cumhurbaşkanımız en üst düzeyde muhataplarına aktarmak kararlılığındadır. AB'nin vereceği kararın da Türkiye-AB ilişkilerinde kazanılmış olan ivmenin korunması ve daha ileriye götürülmesine olanak taşıyacak bir nitelikte olmasını beklemekteyiz." 
     





</TEXT>
</DOC>
