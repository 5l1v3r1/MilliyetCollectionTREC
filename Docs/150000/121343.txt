<DOC>
<DOCNO> 121343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko09.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil toplum kuruluşları, AB için Brüksel'de... 
</HEADLINE>
<TEXT>

     Türkiye Odalar ve Borsalar Birliği TOBB ve İktisadi Kalkınma Vakfı'nın İKV öncülüğünde işadamları ve çeşitli sivil toplum kuruluşlarının temsilcilerinden oluşan 225 kişilik Türkiye Platformu heyeti, 2 uçakla Brüksel'e gitti. 
     TOBB Başkanı Rifat Hisarcıklıoğlu, hareketten önce İstanbul Atatürk Havalimanı'nda yaptığı açıklamada, Türkiye'ye müzakere tarihi verilmesiyle ilgili en önemli konunun Kopenhag siyasi kriterlerinin yerine getirilmesi olduğunu belirterek, şunları kaydetti 
     ''Türkiye bununla ilgili Ulusal Program'da verdiği taahhütleri yerine getirmiş durumda. O zaman başka konularla uğraşıp da Türkiye'nin müzakere tarihi almasıyla ilgili topu taca atmamak lazım. Bir engel olarak görmüyorum ama, Kıbrıs'ın da çözülmesi lazım.'' MÜSİAD Başkanı Ali Bayramoğlu da, üzerlerine düşen toplumsal bir görev olduğunu ifade ederek, ''Siyasetçisiyle, sivil toplum kuruluşlarıyla Avrupa ile entegre olmayı arzu eden bir kesim bu konuda üzerine düşen görevi yapıyor'' diye konuştu. 
     Atatürk Havalimanı C Kapısı'nda pasaport işlemlerini yaptıran ve aralarında gazetecilerin de bulunduğu heyet, THY'den kiralanan Bergama ve Muğla adlı uçaklarla, saat 09.20'de İstanbul'dan Brüksel'e gitti. 
     Bu arada, heyette yer alan Türkiye Sakatlar Konfederasyonu Başkanı Faruk Öztimur, tekerlekli sandalye kullandığı için uçağa özel bir ambulansla götürülerek bindirildi. 
     





</TEXT>
</DOC>
