<DOC>
<DOCNO> 112574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sondun09.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Silah denetçilere her yeri incelemekte özgür 
</HEADLINE>
<TEXT>

     Irak Devlet Başkan Yardımcısı Taha Yasin Ramazan, BM silah denetçilerinin istedikleri her yeri, istedikleri şekilde teftiş etmekte özgür olacaklarını söyledi. 
     Ramazan, Alman Der Spiegel dergisinin Pazartesi günü çıkacak sayısı için verdiği demeçte, denetçilerin Irak'ta özgürce çalışabileceklerini belirtirken, denetçilerin Irak Devlet Başkanı Saddam Hüseyin'in saraylarını inceleyip incelemeyeceği yönündeki soruya, "Bize göre, denetçiler istedikleri her yeri, istedikleri şekilde araştırıp inceleyebilir" diyerek yanıt verdi. 
     Amerikalıların niyetinin BM'den Irak'a saldırı kararına onay verecek bir karar çıkana kadar beklemek olduğunu belirten Ramazan, "Bu zihniyet ABD'yi uçuruma sürükleyecek. Gelsinler, bekliyoruz" dedi. 
     Irak'a saldırıya karşı çıkan Alman hükümetinin tutumunu öven Ramazan, "İlk kez Almanya'nın siyasi bağımsızlığı açık hale geldi ve Almanların Amerikalıların dümen suyunda gitmedikleri ortaya çıktı" diye konuştu. 
     





</TEXT>
</DOC>
