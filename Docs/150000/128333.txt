<DOC>
<DOCNO> 128333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo10.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Lige, sabaha karşı yapılan 2 maçla devam edildi... 
</HEADLINE>
<TEXT>

     ABD Profesyonel Basketbol Ligi'nde NBA 10. hafta mücadelesine, bu sabaha karşı yapılan 2 maçla devam edildi. 
     Atlantik Grubu'nda 7. ve son sırada bulunan Miami Heat, deplasmanda Merkez Grubu 5.si Atlanta Hawks'ı 107-73 yenerek, 31. maçında 12. galibiyetini elde etti. 
     Son 9 maçta 7. kez galip gelen Heat'te Caron Butler, 25 sayıyla bu sezon en yüksek skorlu maçını çıkarırken, galibiyette de başrolü oynadı. Konuk ekipte ayrıca Eddie Jones 20 sayı, Gürcü oyuncu Vladimir Stepania da 16 sayı ve 13 ribauntluk performanslarıyla galibiyete büyük katkıda bulundu. 
     Bu sezon en fazla sayıyı bu maçta yiyen ve 34 sayıyla kulüp tarihinde en farklı skorlu 5. yenilgisine uğrayan Hawks'da ise Jason Terry, 17 sayı ve 5 asist, Şerif Abdurrahim ise 12 sayı ve 10 ribauntla maçı tamamladı. 
     Atlantik Grubu'nda 6. sırada yer alan New York Knicks, sahasında Kanada temsilcilerinden Toronto Raptors'ı 95-75 yenerek, 28. maçında 11. galibiyetini aldı. 
     New York Knicks'de Kurt Thomas, 26 sayı ve 14 ribauntla sahanın yıldızı olurken, Allan Houston 15 sayı, Charlie Ward da 11 sayı, 5 ribaunt ve 5 asistle Thomas'a eşlik etti. 
     Üstüste 8. son 13 maçta da 12. yenilgisini alan Kanada ekibinde ise Alvin Williams, 15 sayı ve 5 asist, Voshon Lenard 13 sayı ve Jelani McCoy da 13 sayı ve 15 ribauntla oynadı. 
     Lige, yarın sabaha karşı yapılacak 3 maçla devam edilecek. 
     





</TEXT>
</DOC>
