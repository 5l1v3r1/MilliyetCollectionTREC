<DOC>
<DOCNO> 123023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur08.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlilikte mutluluğun sırrı Empati... 
</HEADLINE>
<TEXT>

     Evli kişilerle yapılan bir araştırmaya göre, evlilikte uyumun sırrı, ''kişinin kendisini karşısındakinin yerine koymasında'' yani ''empati''de yatıyor. 
     Ankara Üniversitesi Dil ve Tarih-Coğrafya Fakültesi Psikoloji Bölümü Öğretim Üyesi Yrd. Doç. Dr. Şennur Tutarel Kışlak tarafından yürütülen ve evli 150 kişiyle yapılan araştırmada, empati ile demografik değişkenlerin evlilik uyumuyla ilişkisi araştırıldı. 
     Yapılan değerlendirme sonucunda, evlilik uyumunu belirleyen en anlamlı unsurun empati olduğu, evli kadın ve erkeklerde empatik eğilim düzeyi arasında fark olmadığı belirlendi. Ayrıca, empatik anlayış arttıkça evlilikte yaşanan ilişkinin kalitesinin de arttığı dikkati çekti. 
     Eşlerin evlilik uyumlarının evlilik yılı ve çocuk sayısı gibi değişkenlerle bağlantılı olmadığı belirlendi. 
     
     ''OLAYLARA EŞİNİZİN GÖZÜYLE BAKIN'' 
     Araştırmayı yorumlayan Yrd. Doç. Dr. Kışlak, şunları söyledi 
     ''Empati, bir insanın kendisini karşısındaki insanın yerine koyarak, onun düşüncelerini doğru olarak anlama, duygularını hissetme ve bu anlayışını ona sözel olarak ya da beden diliyle anlatma sürecidir. Eşinize empati duyabilirseniz, onun niye öyle davrandığını daha iyi anlayabilirsiniz. Olaylara eşin bakış açısıyla bakabilmek, evlilikte yaşanan gerilimi azaltmada yardımcı olacaktır.'' Yrd. Doç. Dr. Kışlak, literatürde de, doyumun yüksek olduğu evliliklerde, karşılıklı olarak incinme durumunda özrün ardından kırıcı olan eşin bağışlandığı, bağışlamayı ve unutmayı sağlayan şeyin ise empati olduğunu vurgulayan başka çalışmalar da bulunduğuna işaret etti. Yrd. Doç. Dr. Kışlak, ''Kültürümüzde empatik deneyimlere verilen önem arttıkça, belki de ihmal edilen bu alanda verilecek eğitim ve yapılacak çalışmalarla, yakın ilişkiler ve diğer kişilerarası ilişkilerimizin kalitesinde artış oluşturulabilir ve daha sağlıklı ilişkiler yaşayabiliriz'' diye konuştu. 
     





</TEXT>
</DOC>
