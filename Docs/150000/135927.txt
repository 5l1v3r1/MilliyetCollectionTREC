<DOC>
<DOCNO> 135927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sondun13.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "Türkiye, Irak tarafından tehdit ediliyor" 
</HEADLINE>
<TEXT>

     ABD Savunma Bakanı Donald Rumsfeld, dünyada herkesin ve her ülkenin tehdit altında olduğunu belirterek, ''Tabii ki Türkiye de Irak tarafından tehdit ediliyor'' dedi. 
     Rumsfeld, 39. Münih Güvenlik Konferansı'nın açılışında, ''Dünyada herkes ve her ülke tehdit altında. Terör tehdidi altında olan bir dünyada yaşamak isteyip istemediğimize karar vermemiz lazım'' diye konuştu. 
     Kitle imha silahlarının yaygınlaşmasını engelleyemediklerini ve bu silahların teröristlerin eline geçmesi durumunda çok daha büyük felaketlere yol açabileceğini belirten Rumsfeld, ''Savaş tabii ki son çare olmalıdır. Irak konusunda 12 yıldan bu yana diplomatik çaba harcıyoruz, ama bir işe yaramıyor. BM silah denetçilerine de daha fazla zaman verirsek, Fransa'nın toprakları kadar büyük olan Irak'taki çalışmaları yıllar sürebilir. Bu nedenle ne kadar süre tanınması gerektiği söylenmeli'' dedi. 
     Kuzey Kore'nin de balistik füze geliştirdiğini ve gelecekte 6-8 nükleer bomba üretebileceğini belirten Rumsfeld, ''Terör gruplarını destekleyen ya da bu grupları barındıran bazı ülkeler var. Libya da bu konuda tutumunu değiştirmedi. Dünyadaki güvenlik durumu çok değişti. Dünyada büyük bir terör tehdidi var. Bunu henüz tam olarak kavrayamadık'' diye konuştu. 
     Rumsfeld, ''Irak'ta nasıl bir yönetim kurulmalı'' sorusuna, ''Irak'ta, kitle imha silahlarına sahip olmayan, ülkedeki tüm grupların iştirak ettiği geniş tabanlı bir hükümet kurulmalı. Irak'ta, bu ülkeye uygun bir hükümet kurulması, hem komşu ülkelere, hem de Ortadoğu'ya istikrar kazandıracaktır'' karşılığını verdi. 
     
     ''TÜRKİYE'NİN AVRUPA PERSPEKTİFİ AÇIK TUTULMALI" 
     Almanya Dışişleri Bakanı Joschka Fischer de yaptığı konuşmada, Türkiye'nin Avrupa perspektifinin açık tutulması gerektiğini söyledi. 
     Fischer, ''Türkiye'deki demokratik sürecin desteklenmesi, Ortadoğu'daki sorunun siyasi açıdan çözülmesi için uzun vadede büyük öneme sahip. Bu konuda Almanya içinde değil, diğer Avrupa ülkeleriyle de Kopenhag zirvesi öncesinde aynı görüşü savunuyorduk'' dedi. 
     Bunun yine de kendileri için zor bir karar olduğunu ve muhalefetteki Birlik partilerinin de Türkiye'nin AB üyeliğine karşı çıkmaları konusunda bazı haklı nedenleri bulunduğunu belirten Fischer, ''Ben 11 Eylül saldırılarından önce yüzde 51 oranında Türkiye'nin AB üyeliğinden yanaydım, yüzde 49 oranında da buna karşıydım. Avrupa'nın demokrasi perspektifi sunulmadan Türkiye'ye modernleşme perspektifi verilemeyeceği ve Türkiye'nin egemenlik haklarından vazgeçmek istemeyeceği düşüncesinden dolayı...'' diye konuştu. 
     Fischer, 11 Eylül saldırılarından sonra Türkiye'nin AB üyeliğini daha da fazla desteklemenin gerekli olduğunu düşündüğünü ifade etti. 
     ''Bu sadece Türkiye'yi daha da demokratik hale getirme düşüncesinden kaynaklanmadı'' diyen Fischer, Türkiye'nin Müslüman kökenli büyük bir laik ülke ve Avrupa perspektifine sahip olduğuna dikkat çekti. Fischer, ''Bu süreç başarıyla tamamlanırsa, Doğu Akdeniz bölgesinde, ayrıca Türkiye'nin stratejik köprü konumundan dolayı Ortadoğu ve Orta Asya'ya kadar farklı bir durum yaratır. Özellikle de çoğu Müslüman ülke için bir alternatif yaratmış olurduk'' ifadesini kullandı. 
     Fischer, bu nedenle Türkiye'ye Avrupa perspektifinin açık tutulması ve AB üyeliği perspektifinin sona erdirilmemesi gerektiğini, bunun gerekliliğinin 11 Eylül saldırılarından sonra daha belirgin şekilde ortaya çıktığını söyledi. 
     NATO'daki sorumluluklarını da yerine getirmeye hazır olduklarını belirten Fischer, ''Bu konuda büyük görüş ayrılıklarımız yok'' diye konuştu. 
     Fischer, ''askeri gücün ve siyasi vizyonun'' birlikte sürdürülmesi gerektiğini savunarak, ''Terörizme karşı mücadele konusunda görüşlerimiz, aslında Amerikan yönetiminden fazla farklı değil. Biz de Saddam Hüseyin'in vahşi bir diktatör olduğunu ve kitle imha silahlarına sahip olduğunu biliyoruz. Ayrıldığımız en önemli nokta, biz barışçı çözüm için henüz tüm imkanlardan faydalanılmadığı görüşünü savunuyoruz'' dedi. 
     Irak'ın günümüzde her zamankinden daha iyi kontrol edildiğini kaydeden Fischer, ''Irak konusunda tüm imkanlardan faydalanmadığımız görüşündeyim. Olası savaşın sonuçlarının tehlikesinden dolayı BM silah denetçilerine daha fazla zaman verilmesi gerektiğini düşünüyorum'' ifadesini kullandı. 
     Afganistan'da uzun vadeli bir görev başlatılmışken, bir anda Irak'a öncelik verilmesini anlayamadığını ifade eden Fischer, ''Afganistan'da El Kaide örgütüne karşı birlikte mücadele ediyoruz. Bu ülkede henüz işin başındayız. Afganistan'daki çabalarımızı yarım bırakırsak terör geri gelir. Burada işimiz yarım kalmışken, Irak'a neden öncelik verildi'' diye konuştu. 
     Kosova'ya müdahale edilmesine de destek verdiğini hatırlatan Fischer, ''Kosova'da son çare olarak müdahaleye karar verdik, ancak burada siyasi bir strateji de geliştirmiştik. Irak konusunda böyle bir strateji yok. Irak'a girersek uzun süre burada kalmamız gerekir. Burada daha sonra gerçekleştirilmek istenen bir demokratik sürecinin nasıl olacağı düşünülmeli'' dedi. 
     





</TEXT>
</DOC>
