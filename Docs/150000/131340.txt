<DOC>
<DOCNO> 131340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/ekonomi/eko01.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranızı çarçur etmeyin, borcunuz için harcayın 
</HEADLINE>
<TEXT>

Vergi affı gelirleri azaltır’ diyen IMF Birinci Başkan Yardımcısı Anne Krueger, Özelleştirme parasını çarçur etmeyin, borç kapatmaya harcayın’ mesajını verdi 
     SEÇKİN ÜREY 
ANKARA 

     IMF Birinci Başkan Yardımcısı Anne Krueger, özelleştirme programından elde edilecek gelirin kamu giderlerine harcanmaması gerektiğini belirterek, "Yüksek borç stokunuz var. Bunu eritmek zorundasınız. Özelleştirme geliri bir defalıktır. Bu geliri borcunuzu ödemekte kullanın" dedi. Krueger’in vergi affı kanununu ise gelir azaltıcı bir tedbir olarak gördüğünü söylediği öğrenildi. 
     
     Sürekli gelire ihtiyaç var 
     Ankara’da Başbakan Abdullah Gül, ekonomiden sorumlu bakanlar ve üst düzey bürokratlarla görüşmeler yapan Krueger, yüzde 6.5’lik faiz dışı fazla hedefine uyulacağı yolunda hükümetten taahhüt aldı. Maliye Bakanı Kemal Unakıtan, Krueger ile yaptığı görüşmede, "Hükümet adına faiz dışı fazla hedefini temel alarak uygulamalara devam edeceğimizi size bildiriyorum" diye konuştu. Krueger’in buna karşılık başta vergi reformu olmak üzere temel reformlara devam edilirse IMF ve Türkiye arasında sağlıklı ilişkilerin sürdürüleceğini söylediği öğrenildi. 
     Edinilen bilgilere göre Krueger, görüşmelerinde özeleştirme programını iddialı bulduğunu dile getirdi. Özelleştirme gelirinin bir defalık olduğuna dikkat çeken Krueger, yüksek borç stoku dikkate alındığında Türkiye’nin sürekli gelire ihtiyacı olduğunu söyledi. Bunun için vergi reformunun önemine dikkat çeken Krueger, reformun bir an önce hayata geçirilmesini istedi. 
     Krueger’in özelleştirme programını iddialı bulduğu görüşünü Başbakan Yardımcısı Abdüllatif Şener’le yaptığı görüşmede de gündeme getirdiği öğrenildi. Şener’in Krueger’e "Özelleştirme benim programım. Ben hazırladım. Bu programın arkasındayım" dediği öğrenildi. Görüşmelerde Krueger’i 4 milyar dolarlık gelir hedefine ulaşılacağına ikna etmek amacıyla, özellikle Tüpraş, Petkim ve Milli Piyango’nun satışından umutlu olunduğu anlatıldı. Edinilen bilgilere göre, bu üç kuruluşun müşterilerinin hazır olduğu ve satışlarının hızla sonuçlanacağı mesajı Krueger’e iletildi. 
     
     Vergi affı eleştirisi 
     Krueger, Unakıtan ve Şener’le yaptığı görüşmelerde vergi affını düzenleyen kanunu eleştirdi. Krueger’in bu kanunu "gelir azaltıcı bir tedbir" olarak gördüğünü söylediği öğrenildi. Şener’in ise cumhuriyet tarihinde daha önce de vergi aflarının çıkartıldığını ama gelirleri düşürücü sonuçlar alınmadığını anlattığı öğrenildi. Şener’in, "Bu tek seferlik bir uygulama. Sık sık af çıkaracak değiliz. Yüz binden fazla ihtilaflı dosya var. Bu mükelleflerle barışmak zorundaydık" dediği ifade edildi. 
     
     Paketleri aynı anda açıklayın 
     Öte yandan Krueger, hükümetin geçtiğimiz hafta açıkladığı 6.2 katrilyonluk tasarruf paketini memnun edici bulduğunu görüşmelerinde ifade etti. Krueger’in paketlerin açıklanması ile ilgili şu yorumu yaptığı öğrenildi 
     "Gelir ve gider paketlerini ayrı ayrı açıklamayın. Kılıf bulmaya çalışıyorsunuz gibi gözüküyor. Bu paketler aynı anda açıklanmalı" 
     Anne Krueger, dün gece de Devlet Bakanı Ali Babacan’ın Ankara Kalesi’nde onuruna verdiği yemeğe katıldı. 
     
Beni ikna ettiniz sıra taahhütte      Ankara’daki temaslarına ilişkin akşam saatlerinde yazılı bir açıklama yapan Anne Kruger IMF’nin Türk Hükümeti’nin somut adımlarını görmek istediğini ifade etti. Krueger ardından Devlet Bakanı Ali Babacan ve ekonomi bürokratlarıyla yediği yemekte ise ikna olduğunu, niyet mektubundaki somut taahhütleri gördükten sonra işlerin rayına gireceğini’ söyledi. 
     Krueger, yazılı açıklamasında, hükümetin, somut politika planlarını daha fazla açıklığa kavuşturur kavuşturmaz, 2003 yılı bütçesi ve programda anahtar olan diğer konuları görüşmek üzere, bir IMF heyeti göndermeye hazır olduklarını kaydetti. Büyüme, enflasyon ve programa bağlılık konusundaki niyetlerin eyleme dönüştürülmesi konusunda hükümetle mutabık olunduğunu söyleyen Krueger, "Hükümetin 2003 yılı için yüzde 5 oranında büyüme ve yüzde 20’lik enflasyon hedefi de yapılabilir, fakat programa sıkı sıkıya uymayı gerektiriyor. Başbakan Gül, ekibi ve ben, hükümetin görevinin artık iyi niyetleri eyleme dönüştürmek olduğu konusunda mutabıkız" dedi. 
     Gelecek haftalarda hükümetin, hayata geçirilebilir bir mali pozisyon, güçlü bir bankacılık sistemi ve iş ortamının iyileştirilmesini garantilemek için, daha ileri adımlar atması gerektiğini bildiren Krueger, geçenlerde açıklanan bütçe önlemleri ve 2003 yılı özelleştirme programını ise bu konuda yararlı başlangıç adımları olarak niteledi. 
     
     PERDE ARKASI 
IMF’yi biz davet edeceğiz’      Yemeğin ardından açıklama yapan Babacan da, "IMF ile aramızda uyum var. Bizim politikalarımız net. Daha önce de ilan ettiğimiz politikaları uygulamaya devam edeceğiz" dedi. İlk defa bir hükümetin niyet mektubunu kendisinin yazdığını söyleyen Babacan, "Bütçe ile ilgili çalışmaları tamamladığımızda IMF teknik heyetini Türkiye’ye davet edeceğiz. Bu çok yakın bir zamanda gerçekleşecek. Ancak şubata sarkma ihtimali de var" diye konuştu. 
     Babacan, Krueger’e, ekonominin içinde bulunduğu toparlama sürecinin ivmesinin artırılması yönünde, hükümetin kararlılığının anlatıldığını bildirdi. 
     Babacan, "niyet mektubu taslağı üzerinde teknik seviyedeki çalışmalar, nihai aşamaya gelmiştir’’ dedi. Bakan Babacan’ın makamından yapılan açıklamada, Krueger’in Ankara’daki temasları değerlendirildi. 
     



 EKONOMİ 


















</TEXT>
</DOC>
