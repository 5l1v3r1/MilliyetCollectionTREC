<DOC>
<DOCNO> 142678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/soneko17.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BMW, Türk Motosiklet pazarında büyümek istiyor... 
</HEADLINE>
<TEXT>

     BMW, Türkiye motosiklet pazarında satışlarını artırarak büyümek istiyor. 
     BMW Motorrad Avrupa ve Deniz Aşırı Ülkeler Satış Genel Müdürü Klaus Becker, basınla sohbet toplantısında, motosikletin Türkiye'de çok fazla ilgi görmediğini belirterek, ''Bu ülkede bulunan müşterilerimizi memnun etmemiz lazım. Bunun için gerekli anahtarları bulursak biz büyümeye başlayacağız'' dedi. 
     Becker, BMW'nin dünya motosiklet pazarında 2002'yi 10. kez rekor kırarak kapattığını, tüm uluslararası pazarlarda 92 bin 599 motosiklet sattığını belirterek, California'daki yol polislerinin, Pekin'deki askerlerin ve Türkiye'deki polislerin BMW motosiklet kullandıklarını kaydetti. 
     2002'de karlılıklarını 100 milyon Euro'nun üzerine çıkardıklarını ve 80. yılı kutladıkları 2003'de ürün atağına devam edeceklerini belirten Becker, 3 yıl içinde 16 adet yeni motoru piyasaya süreceklerini bildirdi. 
     Kapasitelerini 145 bin adete çıkardıklarını da dile getiren Becker, Türk toplumunda motosiklete karşı bazı olumsuz düşünceler bulunduğunu kaydetti. 
     Becker, ''Bu toplumun motosiklet hakkındaki düşüncelerinin değişmesi lazım. Motosikletin güzel yerler görme imkanı, keyif sağladığı ve özgürlük hissi verdiğinden bahsedilmesi gerekir. Biz büyümeye hazırız, yeniliklere devam edeceğiz'' diye konuştu. 
     Türkiye'de geçen yıl 210 adet motosiklet satışı yaptıklarını bildiren Becker, halen Avrupa'nın bazı ülkelerinde kullanımda olan ve motosikleti kişinin kendi isteklerine göre oluşturmasını sağlayan sistemin de 2005 yılında Türkiye'ye geleceğini duyurdu. 
     Türkiye'deki motosiklet satışlarından memnun olmadığını ifade eden Becker, şöyle dedi 
     ''Bu, şikayet değildir. Buradaki distribütörümüzden memnunuz, yapılan yatırımlar inanılmaz. Türkiye'de gelişmek için doğru adımları bulmamız lazım. 
     Biz, 2005'te bin adet satış yapmak istiyoruz. Amacımız sadece hacme ulaşmak değil, ithal edilen markalar arasında da müşteri memnuniyeti ile 1. sırada yer almak.'' 
     





</TEXT>
</DOC>
