<DOC>
<DOCNO> 136104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sontur17.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı kalkanların İstanbul turu... 
</HEADLINE>
<TEXT>

     Irak'a gitmek üzere Londra'dan geldikleri İstanbul'da Türk barış gönüllüleriyle buluşan ''canlı kalkanlar'', şehir turu attı. 
     Ayasofya Müzesi önünde toplanan yabancı gruba, barış gönüllüleri destek verdi. 
     Burada açıklama yapan Özgür-Der Başkan Yardımcısı Özlem Özyurt, ''canlı kalkanlar'ın ABD emperyalizmine 'dur' demek için yola çıktıklarını'' kaydederek, ''Aralarında anneler var. Iraklı çocuklar için yola çıktılar. Canlı kalkanların ne şov, ne de intihar gibi bir girişimleri yok'' diye konuştu. 
     Irak'ta Savaşa Hayır Koordinasyonu Sözcüsü Tayfun Mater de, küresel direnişin bir parçası olan ''canlı kalkanlar''a 32 Türk vatandaşının katılacağını söyledi. 
     Tüm dünyada 15 Şubat'ta savaş karşıtı gösteriler düzenleneceğini belirten Mater, bu organizasyona, aynı tarihte Kadıköy İskele Meydanı'nda yapacakları kitlesel basın açıklamasıyla destek vereceklerini kaydetti. 
     ''Canlı kalkanlar'' adına konuşan Tolga Temuge de, gruplarının Irak'taki mevcudiyetinin savaşı durdurmaya yetmeyeceğini vurgulayarak, ''Burada kalan sizler savaşı durdurabilirsiniz. En büyük görev geride kalanlara düşüyor. Lütfen savaşı evinizde televizyonlardan izlemeyin, TBMM'ye yürüyerek tepkinizi gösterin'' dedi. 
     Yurtdışından gelen canlı kalkanlardan Katherine Soederholm da, Irak halkıyla kucaklaşmak için sabırsızlandığını söyledi. 
     Soederholm, daha sonra Filistin ve İsrail'de de ''barış yürüyüşleri'' organize edeceklerini bildirdi. 
     Bu arada Temuge, Soederholm'e bir Filistin atkısı kefiye hediye etti. Meydanda toplanan çocuklar da, ''savaşa hayır'', ''çocuklar ölmesin'' ve ''yaşasın küresel intifada'' sloganları atarak, ''canlı kalkanlar''a destek verdi. 
     Açıklamaların ardından çift katlı otobüse binen ''canlı kalkanlar'' ile onlara destek veren Savaşa ve İşgale Hayır Platformu, Irak'ta Savaşa Hayır Koordinasyonu üyeleri de konvoy oluşturarak, Beşiktaş, Fatih Sultan Mehmet Köprüsü ve Üsküdar güzergahını kullanarak Kadıköy'e hareket etti. 
     





</TEXT>
</DOC>
