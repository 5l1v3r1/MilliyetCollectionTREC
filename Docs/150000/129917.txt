<DOC>
<DOCNO> 129917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/spor/bbas.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AVRUPA SALLANDI 
</HEADLINE>
<TEXT>

Basketbol Avrupa Ligi’nde Efes ile Ülker, aldıkları önemli galibiyetlerle ikinci raund kapısını araladılar. Mahmuti, "Tam konstantre olduk" derken, Öngören, "Panik yapmadık" diye konuştu 
     GÖKHAN TÜRE 

     ÜLKER CEPHESİ 
     Kritik galibiyet 
     ASVEL deplasmanından galibiyetle dönen Ülkerspor’da da yüzler güldü. Coach Tolga Öngören, kritik bir galibiyet aldıklarını hatırlattı. Öngören, "Kaybetseydik, ASVEL’i de potaya sokacaktık. Bu açıdan, galibiyetin önemi çok büyük. Son çeyrekte yedi sayı geriye düşmemize rağmen, maçı kazanmamız da galibiyete olan inancımızı gösteriyor. Bu bölümde panik yapmadan kontrolü yeniden ele geçirmek çok önemliydi. Bunu da başardık. Oyuncularımın performansından çok memnunum" diye konuştu. 
     
     Uğurlu 2003 
     ÖNGÖREN, önümüzdeki haftaki Real Madrid maçına da değindi, "İspanyol rakibimizi İstanbul’da devirerek, rövanşı almaya ve grupta daha iyi konuma gelmeye çalışacağız" açıklamasını yaptı. Ülkerspor İdari Menajeri Lütfi Arıboğan da, Avrupa’da 2003 yılına iyi başladıklarını belirtti. Arıboğan, "ASVEL önünde özellikle son çeyrekte gösterdiğimiz performans müthişti. Geriye düşmemize karşın, galibiyete inanan oyuncularımız, umutları ve mücadelelerini hiç yitirmediler" dedi. 
     
     EFES CEPHESİ 
     Mükemmel savunma 
     EFES Pilsen, Hırvat Cibona Zagreb önündeki mükemmel oyununu 34 sayı farklı galibiyetle süslerken, gruptaki yerini sağlamlaştırdı. Coach Oktay Mahmuti, özellikle savunmada gösterilen performanstan çok memnun olduğunu söyledi. Mahmuti, "Cibona karşısında deplasmanda oynadığımız maçı kaybetmiş olmamız ve lige verilen ara nedeniyle kesinlikle kazanmamız gereken bir maçtı. Oyuncularımın hepsi tam konsantrasyon ile maça çıktı. Hücumda da istediklerimizi sahaya yansıtınca farkın oluşması da gayet doğaldı" dedi. 
     
     Hedef Barcelona 
     MAHMUTİ, gruptaki en önemli maçlarından birinde önümüzdeki hafta Barcelona ile karşılaşacaklarını hatırlattı, "Bütün hedefimiz galibiyet" diye konuştu. Genel Menajer Engin Özerhun ise ikinci tura çok yakın olduklarını belirtti. Özerhun, "PAU Orthez, Alba Berlin ve Skipper Bologna gibi takımları deplasmanda yenmemiz bizim için büyük bir avantaj. Ayrıca Cibona Zagreb’i de farklı yenerek ikili averaj için avantaj sağladık. Son dönemde zaten iyi oynuyoruz. Bu istikrarımızı korumaya çalışacağız" ifadesini kullandı. 
     
3 silahşörler      TÜRK basketbolunun 35 yıl öncesinde kupalara ambargo koyan efsane takımı İstanbul Teknik Üniversitesi, potanın üç emektar ustası Levent Topsakal, Orhun Ene ve Recep Şen’in ellerinde yeniden canlanacak. Basketbolu bırakan ve İTÜ alt yapısında oyuncu yetiştiren Topsakal’ın, yönetimin yaptığı hocalık teklifi kabul etmesi ve Orhun ile Recep’ten de olumlu yanıt almasıyla başlayan diriliş meyvelerini vermeye başladı. 
     ŞEN’İN coachluk, Topsakal’ın yardımcı antrenörlük üstlendiği İTÜ’deki kadroya Orhun da eklenince, hünerli eller boy göstermeye başladı. Şen’in "Güzel günlerin yanında sıkıntılı anlarda da kulüplere sahip çıkmak, basketboldan ekmek yemiş herkesin görevi olmalıdır" sözlerine Levent Topsakal, "Oyuncularımıza ve başta Orhun’a güveniyoruz", Orhun ise "Amacımız İTÜ’yü adım adım hakettiği, özlenen konumuna taşımak" diye eşlik ettiler. 
     
Süper Mirsad      BASKETBOL Avrupa Ligi B Grubu’nda coachluğunu Türk antrenör Ergin Ataman’ın yaptığı Montepaschi Siena, güçlü İspanyol rakibi Tau Ceramica’yı 77 - 62 yendi. Siena’da forma giyen Mirsad Türkcan, 18 sayının yanı sıra 21 ribaund, 3 asist ve 3 top çalma ile oynarken, galibiyetin de mimarı oldu. 
     
Orhan, Polonya’da      BASKETBOL Milli Takımı’nın eski oyun kurucularından Orhan Güler, daha önce prensip anlaşmasına vardığı Polonya Ligi takımlarından ITK Notec Inowroclaw ile pürüzleri halletmek üzere bu ülkeye gitti. Güler’in bir aksilik olmadığı takdirde birkaç gün içinde Notec ile kontrat imzalayacağı açıklandı. 
     
Başkent’te seminer      BASKETBOLDA A klasmanı hakemlerinin ara semineri, 18 - 19 Ocak’ta gerçekleştirilecek.Ankara’da yapılacak seminerde hakemlere fiziksel test ve yazılı sınav uygulanacak. 
     
Didin galip      İTALYA İkinci Basketbol Ligi’nde Murat Didin’in çalıştırdığı VIP Rimini, hazırlık maçında Birinci Lig takımlarından Scavolini’yi rakip sahada 80 - 72 mağlup etti. Didin, "İyi savunma yaparak rakibi hedeflediğimiz sayıda tuttuk. Bir başka olumlu nokta, yaptığımız az sayıdaki top kaybı" dedi. 
     
     Potada bugün 
     Erkekler Birinci Ligi 
     Ankara Atatürk Salonu 
     17.00 Büyük Kolej - Türk Telekom 
     



 SPOR 






















</TEXT>
</DOC>
