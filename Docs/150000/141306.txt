<DOC>
<DOCNO> 141306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo28.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin Bizi Ali Sami Yen'de nasıl bir ortamın beklediğini biliyoruz 
</HEADLINE>
<TEXT>

     Fenerbahçe Teknik Sorumlusu Oğuz Çetin, Galatasaray ile yarın yapacakları derbi maç öncesinde yaptığı açıklamada, Ali Sami Yen Stadı'nda kendilerini nasıl bir ortamın beklediğini bildiklerini ifade ederek, ''Sakin ve soğukkanlı olacağız ve psikolojik olarak üstün çıkacağız'' dedi. 
     Samandıra Tesisleri'nde basın toplantısı düzenleyen Oğuz Çetin, yarınki maçta ortamın çok gergin olabileceğini ifade ederek, şöyle konuştu 
     ''Taraftarlar da bu ortamı gerebilir. Ancak ne olursa olsun, biz yarın oraya futbol oynamaya gideceğiz. Psikolojik olarak kendimizi güveniyoruz. Futbolcularım bu maçta kart görmeyecek. Sakin, soğukkanlı çıkacağız. Futbolun dışındaki hiçbir olayın içinde yer almadan, futbolumuzu ve mücadelemizi ortaya koyup, istediğimiz neticeyle oradan ayrılacağız.'' 
     
     ''SEYİRCİMİZİN OLMAMASI MAZERET DEĞİL'' 

     Fenerbahçe taraftarlarının derbi maçta olmamasına da değinen Çetin, ''Futbol seyirciyle güzel. Gönül ister ki, 2 takımın da taraftarları da olsun. Ancak seyircimizin olmaması bizim için mazeret olmayacaktır. Kendi saha ve seyircimizin önünü çıkıyormuş gibi çıkıp, bütün gücümüzle mücadele edeceğiz'' dedi. 
     Kendisinin yedek kulübesinde olmasının bir handikap olduğunu vurgulayan Çetin, ''Ancak ekibimle birlikte biz bu işin üstesinden geleceğiz. Bu handikapı bertaraf etmek için her türlü önlemleri aldık'' diye konuştu. 
     
     ''GALATASARAY'IN SON MAÇINA BAKMAYIZ'' 

     Çetin, basın mensuplarının soruları üzerine, Galatasaray'ın son maçtaki performansına bakarak hazırlık yapmadıklarını söyledi. 
     Çetin, ''Galatasaray her zaman bu ligin en ciddi ve en güçlü takımlarından biridir. Bugüne kadar ortaya koydukları futbol veya son oynadıkları maç ne olursa olsun, derbi maç için rakibimizi hiçbir zaman eksik olarak algılamayız'' dedi. 
     Galatasaray maçının, hedeflerinden uzaklaşmamak açısından da çok önemli olduğunu vurgulayan Çetin, şöyle konuştu 
     ''Bu maça çok iyi hazırlandık, gerekli önlemleri aldık. Her maçtan başarılı bir sonuçla ayrılmalıyız. Yarınki maçın ayrı önemi derbi olmasıdır. Sahada, takım ruhu içinde, inançlı bir mücadele ortaya koyacağız. Ligin ilk yarısındaki farklı skor geride kaldı. Bunu düşünmüyoruz.'' 
     
     ''REVIVO BİZİ BAĞLAMIYOR'' 

     İsrailli bir gazetecinin, Fenerbahçe'nin eski futbolcusu Revivo ile ilgili sorusuna ise Çetin, ''Revivo'nun uzun süre bizde oynamış olması, bugün Galatasaray'da oynaması profesyonel çerçevede bizi bağlamıyor. Biz, takım oyunu içinde, rakibimizin hangi oyuncusu olursa olsun sindirebilecek durumdayız. Revivo hangi duygularla çıkacak, o daha önemli. Bizim için handikap yok'' diye yanıt verdi. 
     Çetin, maçın hakemiyle ilgili olarak da ''Ben kim atanırsa atansın, tüm hakemlik yeteneğiyle, kapasitesiyle bu maçta en iyisini vermeye çalışacağını söylemiştim. Hakemin bu maçı en iyi şekilde yönetmesini temenni ediyorum'' dedi. 
     Yönetimle görüşmelerini sürdüren Washington konusunda da Çetin, kendisine rapor verildikten sonra tavrını ortaya koyacağını söyledi. 
     Bu arada basın toplantısını görüntüleyen bir İsrail televizyonu, Oğuz Çetin ile toplantının sonunda röportaj yaptı. 

     
</TEXT>
</DOC>
