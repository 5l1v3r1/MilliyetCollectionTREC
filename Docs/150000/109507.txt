<DOC>
<DOCNO> 109507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/soneko17.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Muharrem Kayhan partilere seslendi 'Popülizmi bayrak yapmayınız' 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, siyasi partilere çağrıda bulunarak, ''Popülizmi bayrak yapmayınız. Olmayacak dualara amin demeye milleti zorlamayınız'' dedi. 
     Muharrem Kayhan, TÜSİAD YİK'in Rahmi M. Koç Müzesi'nde gerçekleştirilen yılın ikinci olağan toplantısının açılışında yaptığı konuşmada, Türkiye'nin inişli çıkışlı ekonomik ve siyasi hayatının, birçok konsey toplantısının kritik dönemlere rast gelmesine neden olduğunu kaydetti. 
     İçinde bulunulan dönemin kendileri için kritik olmasının, yalnızca bir ay kadar sonra bir erken genel seçim yaşayacak olmamızdan kaynaklanmadığını ifade eden Kayhan, ''Seçimler demokrasinin vazgeçilmez ve yenileyici unsurlarıdır. Her seçimin ülkeye yeni bir heyecan ve ivme getirmesi gerekir. Ne yazık ki biz, geçmiş dönemlerden gelen tecrübenin ışığında, böyle bir dönemden geçerken gereğince rahat olamıyoruz. Etrafımıza bakıyor, dünyada olan biteni kavramaya çalışıyor, gelişmelere ne ölçüde hazır olduğumuzu irdeliyoruz'' dedi. 
     İçinde yaşanılan dönemin kritik olmasının, iç koşullar kadar, dış koşullardan da kaynaklandığını vurgulayan Kayhan, ''Zorlu bir dünya konjonktüründen geçerken, pekçok noktada zayıflıkla malül bir halde olduğumuzu saptıyoruz. Sonda söyleyeceğimizi başta söyleyelim Öyle bir dönemden geçiyoruz ki, Türkiye'nin bu dönemin sıkıntılarını atlatabilmesi ve gelişmiş ülkeler arasında hedeflediği yere ulaşabilmesi ancak güçlü ve gelişmiş bir ekonomiye, çağdaş bir demokrasiye, verimli, etkin bir devlete ve aktif bir dış politikaya sahip olmakla mümkün olabilir'' diye konuştu. 
     
     PARTİLERE ÇAĞRI 

     İçinde yaşanılan ulusal ve uluslararası ortamın, ülkenin temel sorunları konusunda bazı ana çizgileri ne olursa olsun muhafaza etmek gerektiğini ortaya koyduğunu vurgulayan Kayhan, şöyle konuştu 
     ''Bu yüzden burada siyasi partilerimize bir çağrı yapma gereğini duyuyoruz. Propaganda söyleminizi belirlerken belirli bir uzlaşma zemininde bugüne kadar taşınabilmiş bazı temel yaklaşımları, ülke sorunlarının çözümlerinde ortaya çıkmaya başlamış ana çizgileri ortadan kaldıracak bir tutum benimsemeyiniz. Gelişmiş ekonominin, çağdaş demokrasinin, etkin devletin ve aktif dış politikanın gereklerini ulusal çizgiler olarak kabul ederek, farklılıklarınızı bunların ötesine taşıyınız. 
     Popülizmi bayrak yapmayınız. Olmayacak dualara amin demeye milleti zorlamayınız. Temel sorunları ve bunların az çok herkes tarafından uygulanması gereken çözümlerini çarpıttığınız, bu konuları seçim propagandası uğruna istismar ettiğiniz takdirde, Türkiye'nin sıkıntılarını aşılamayacak ölçüde büyütürsünüz ve tarih sizi asla affetmez.'' 
     
     "KUM SAATİ BOŞALIYOR" 

     Türk Sanayicileri ve İşadamları Derneği TÜSİAD Yüksek İstişare Konseyi YİK Başkanı Muharrem Kayhan, ''Kıbrıs konusunda kum saati boşalmak üzere'' dedi. 
     Muharrem Kayhan, TÜSİAD YİK'in Rahmi M. Koç Müzesi'nde gerçekleştirilen yılın ikinci olağan toplantısının açılışında yaptığı konuşmada, iki hafta önceki yıldönümünde bütün dünyaya kendini bir kez daha hatırlatan 11 Eylül felaketinin, çevremizdeki coğrafyayı yakından ilgilendiren sonuçlarının her geçen gün yaşandığını belirterek, şöyle konuştu 
     ''Afganistan, Asya'nın batısındaki tüm dengeleri etkileyecek bir savaş geçirdi. Benzeri bir savaş hemen sınırımızda, Irak topraklarında başladı başlayacak. Filistin'deki çatışmalarla birlikte Ortadoğu'da dengelerin iyice değişmesi beklenmeli. Hazar Denizi'nde kopan fırtınalar, Kafkaslar'daki gerginlik, Türkiye'yi yakından ilgilendiriyor. Çok daha yakın bir tehdit kapımızda bekliyor Kıbrıs konusunda kum saati boşalmak üzere.'' Ekonomi cephesine bakıldığında ise, dünya ekonomisindeki durgunluğun yakın zamanda aşılmasını beklememek gerektiğini belirten Kayhan, Irak'a muhtemel bir müdahalenin ortaya çıkaracağı petrol fiyatlarındaki artışın depresif etkilerini hesaba katmak gerektiğini kaydetti. 
     
     ''TÜRKİYE AYAĞINI SAĞLAM BASMALI'' 

     ''Manevra alanlarını çok daraltan böyle bir konjonktürde Türkiye'nin ayağını yere sağlam basması gerektiği açık'' ifadesini kullanan Muharrem Kayhan, ''Tüm partilerin, seçim propagandalarını yüksek sorumluluk bilinci içinde gerçekleştirmeleri ve siyasetin zaten düşük seyreden itibarını daha da düşürmemek için, gerçekleşmesi imkansız vaatlerle ortaya çıkmamaları gerekiyor'' dedi. 
     Tüm partilerin, gelişmiş ekonomi, çağdaş demokrasi, etkin yönetim ve aktif dış politika konularında asgari müşterekleri benimseyip, farklılıklarını bu konuların ötesine taşımalarının bir zorunluluk olarak ortaya çıktığını belirten Muharrem Kayhan, özetle şöyle konuştu 
     ''Türkiye'nin istikrarlı ve sürdürülebilir bir büyüme sürecine girmesi iki önemli faktörün gerçekleşmesine bağlıdır IMF programının başarıyla uygulanmasına devam edilmesi ve AB üyeliği yolunda mesafe almamızı sağlayacak adımların, hiçbir engellemeyle karşılaşmadan atılabilmesi. 
     Türkiye, 11 Eylül sonrasının koşulları içinde, çağdaş demokrasiyi tüm unsurlarıyla benimsemiş, Müslüman ve laik bir ülke olarak Batı dünyası içindeki yerini perçinlemek zorundadır. Batı'dan kopma hayallerine hiç yer olmadığını, her türlü alternatif arayışının bir macera olacağını herkes görmelidir. 'Ya bizimle birliktesiniz ya da bize karşı' doktrininin egemen olduğu bir dünyada, çağdaş demokrasinin kampında yer almak Türkiye'nin tek seçeneğidir. Bunu engelleme yönündeki her çaba da çocuklarımızın geleceğine ipotek koymaktan başka bir şey olmayacaktır. 
     Türk halkının ihtiyaç duyduğu çağdaş demokrasi yönünde atılan adımlar zaman zaman kesintiye uğrayabiliyor, hukuktaki değişimin yavaşlığı önemli bir engelleyici faktör olarak önümüze dikilebiliyor. Bu çerçevede, seçim arefesinde gündeme gelen yasaklamaların da, hukuka uygunluğu açısından değil, çağdaş demokrasiyle bağdaşırlığı açısından tartışılması gerekiyor. Bugün geçerli olan hukuk, bu ve daha pekçok konuda çağdaş demokrasi anlayışımızın gerisinde kalmıştır ve değişmesi zorunludur. 
     Bir yandan Türkiye'nin küresel ekonomiye sağlıklı biçimde entegre olması, bir AB üye adayı olarak temel yükümlülüklerini yerine getirebilmesi, öte yandan devletin bireye etkin ve verimli bir hizmet götürebilmesi ve piyasada düzenleyici görevini yerine getirebilmesi için, köklü bir kamu yönetimi reformunun gerçekleşmesine şiddetle ihtiyaç vardır.'' Yeni yüzyıla geçerken, bir yandan gelişen teknolojinin de yardımıyla daha etkin ama finansal açıdan daha az maliyetle yurttaşlara hizmet götüren, diğer yandan piyasa ihtiyaçları çerçevesinde ekonomiye olabildiğince az müdahale eden, düzenleyici ve denetleyici fonksiyonları ağırlık kazanan bir devlet anlayışı öne çıktığını belirten Kayhan, şunları söyledi 
     ''Bireylerin değişen ve çeşitlenen ihtiyaçlarına cevap vermek, Türkiye'nin AB entegrasyonu ve demokratikleşme sürecini yaygınlaştırmak ve derinleştirmek, seçim sonrası oluşacak yeni hükümetin öncelikle ele alması gereken konulardır. Öte yandan güçlü ve etkin bir yönetimin, adeta bir ateş çemberi içindeki Türkiye'nin, mevcut ve muhtemel tehditleri karşılayabilmesi, bunun yanı sıra önüne çıkan fırsatlardan yararlanabilmesi açısından büyük önemi olduğu da akıldan çıkarılmamalıdır'' dedi. 
     
     AKTİF DIŞ POLİTİKA-EKMEK İLİŞKİSİ 

     Ülkelerin kendi içlerine kapanarak varlıklarını sürdürebilecekleri dönemlerin artık çok geride kaldığını belirten Kayhan, şu görüşleri dile getirdi 
     ''Dış dünyadaki gelişmelerin gündelik hayatımıza etkileri her geçen gün artıyor. Burada sadece dünya ekonomisinin, uluslararası piyasaların etkisinden söz etmiyoruz. Çevremizdeki politik gelişmeler de gündelik kazancımıza, huzurumuza yansıyacak etkiler üretebiliyor. 
     Tıpkı ikiz kulelere yapılan saldırının Güneydoğu'da yaşayan insanımızın yoksulluğu kırma mücadelesini olumsuz etkilemesi gibi, Kıbrıs'ta ortaya çıkabilecek bir çözümsüzlük de Türkiye sathında işsizlikle mücadele çabalarını olumsuz etkileme gücüne sahiptir. AB ilişkilerimizin ne kadar kapsamlı bir etkiye sahip olduğuna hiç değinmiyorum bile... 
     Böyle bir ortamda, aktif bir dış politikayla, çevremizdeki olayların gelişimine etki etmeye çalışmak aslında günlük ekmeğimizi ve huzurumuzu temin etmeye çalışmanın bir başka biçimidir. Mesele böyle ortaya konulduğunda da, hükümetlerin çok sıkça başvurduğu 'bunlar hassas işlerdir, siz karışmayın' yaklaşımının ne kadar anlamsız olduğu ortaya çıkmaktadır.'' Kıbrıs'ta, güçlü bir müzakereyi dışlamayan ancak esnek bir politikayla çözüm arayışı içinde olmak, işte bu nedenle hepimizi yakından ilgilendirmektedir. Irak konusunun, Türkiye'nin ekonomik ve sosyal olarak en sorunlu bölgemizin geleceğini etkileyecek olması bizleri de bu konuda düşünmeye sevketmektedir. AB konusu bir toplumun topyekun geleceğini şekillendirmesi ile ilgilidir ve bu nedenle sadece 'dış politika uzmanlarını' değil sokaktaki vatandaşı da ilgilendirmektedir.'' 

     
</TEXT>
</DOC>
