<DOC>
<DOCNO> 102404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/soneko03.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ETUV Başkanı "AB'ye katılım için seçim ertelenmelidir" 
</HEADLINE>
<TEXT>

     Avrupa Türk İşverenler Birliği ETUV Başkanı Şeyhmus Özmen, Avrupa Birliği'ne AB katılım için seçimin ertelenmesi gerektiğini söyledi. 
     Başkan Özmen, Diyarbakır Dedeman Oteli'nde düzenlediği basın toplantsında, TBMM'nin beklenmedik bir şekilde Avrupa Birliği AB Uyum Yasası'nı çıkardığını belirterek, Avrupa'daki kurumlar nezdinde etkili çalışmalar yapabilmek için seçimin ertelenmesi gerektiğini öne sürdü. 
     AB Uyum Yasası'nın ardından etkin bir lobi çalışması yapması beklenen, kişi ve kurumların seçim nedeniyle var güçleriyle iç siyasete yöneldiğini ifade eden Özmen, şöyle dedi 
     ''Oysa bu gruplar, Avrupa'da etkili oldukları platformlarda girişimlerde bulunmalıydı. Örneğin sosyal demokratlarımız Avrupa'da iktidar olan sosyal demokratlarla, işadamlarımız iş çevreleriyle, belediyelerimiz de Avrupa'daki belediyelerle görüşerek, Türkiye'nin tam üyeliği için ikna çabası vermeliydi.'' Özmen, tüm topluma hitap eden Kemal Derviş'in de siyasete girmemesini isteyerek, ''AB'ye katılım için seçimler ertelenmelidir. Çünkü terör, deprem ve ekonomik kriz gibi 3 badireyi atlatan Türk halkı artık AB kapısındaki fırsatı erken yakalamanın yollunu aramalıdır'' dedi. 
     ETUV olarak Türkiye'nin AB'ye alınmasıyla birlikte yatırım yapmak isteyen iş çevrelerine projeler sunacaklarını da ifade eden Özmen, şöyle konuştu 
     ''AB'ye giriş ile birlikte yabancı sermaye Türkiye'ye gelecektir. Bunlara, yatırım yapacakları sektör ve sektörün altyapı gibi koşullarının neler olduğu konusunda yardımcı olacağız. Ayrıca yatırım yapmak isteyen Türkiye'deki kurumlar için de yol gösterici görevi üstleniyoruz. Avrupa Yatırım Bankası'nın 230 milyar Euro bütçesi var. Bu bütçeden nasıl ve ne tür projeler hazırlanarak, faydalanılabileceği konusunda da projeler üretiyoruz.'' Özmen, Türkiye'nin geniş bir tanıtım ağı kurarak, yatırım olanakları konusunda yabancı yatırımcıları bilgilendirmesi gerektiğini vurgulayarak, Türkiye'nin proje üreten bir ülke haline gelmesini istediklerini sözlerine ekledi. 
     





</TEXT>
</DOC>
