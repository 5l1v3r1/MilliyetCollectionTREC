<DOC>
<DOCNO> 135941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/son/sonspo06.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada derbi heyecanı... 
</HEADLINE>
<TEXT>

     Türkiye Basketbol Ligi'nde ezeli rakipler Galatasaray ile Fenerbahçe, derbi maçında yarın karşı karşıya gelecek. 
     İki takım arasındaki karşılaşma Ahmet Cömert Spor Salonu'nda saat 16.15'te başlayacak. 
     Ligde Galatasaray 14 maçta 10 galibiyet, 4 yenilgi ve 24 puanla 3. sırada yer alırken, Fenerbahçe 7 galibiyet, 7 mağlubiyetle 21 puan elde etti ve 7. durumda bulunuyor. 
     Ligin ilk yarısında iki takım arasında Haldun Alagaş Spor Salonu'nda yapılan maçı Galatasaray 96-68 kazanmıştı. 
     Bu arada, sezon başında yapılan anlaşması gereği Fenerbahçeli seyirciler salona alınmayacak. 
     
     KUNTER ''ZOR BİR MAÇ OLACAK'' 
     Galatasaray Antrenörü Erman Kunter, iki takım açısından da zor bir maç olacağını, karşılaşmaya tam kadro hazırlandıklarını söyledi. 
     Kunter, iki takım arasındaki derbi maçların her zaman heyecanlı geçtiğini belirterek, ''Bazen güzel oyun olmasa da derbi maçları hep zevkli geçmiştir. Fenerbahçe son maçını kazanmıştı. Rakibimize karşı özel bir hazırlığımız yok. Ligde her takım birbirini yenebilir. Fenerbahçe'yi yenerek, yolumuza devam etmek istiyoruz'' diye konuştu. 
     
     ÖZGÜL ''RÖVANŞI ALMAK İSTİYORUZ'' 
     Fenerbahçe Antrenörü Murat Özgül ise, ligin ilk yarısında rakiplerine yenildiklerini, yarınki maçı kazanarak rövanşı almak istediklerini dile getirdi. 
     Özgül, sezon başına göre farklı bir takım olduklarını vurgulayarak, şöyle konuştu 
     ''Artık parçalar yerine oturdu. Bu doğrultuda ligin yukarısına doğru tırmanmaya çalışıyoruz. Muhtemel play-off eşleşmesini düşünerek Galatasaray'ı yenmek istiyoruz. Havaların yağışlı olması nedeniyle sanıyorum televizyon yayını büyük ilgi görecek. İyi oynamak için mücadele edeceğiz.'' Antrenör Özgül, gıda zehirlenmesi geçiren Mark Dickel'in taburcu olduğunu, ancak bugün antrenmana çıkmayacağını, durumunun kötüye gitmemesi halinde yarınki maçta forma giyebileceğini sözlerine ekledi. 
     





</TEXT>
</DOC>
