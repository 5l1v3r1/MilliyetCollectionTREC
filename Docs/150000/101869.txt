<DOC>
<DOCNO> 101869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sonspo06.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, Gençlerbirliği maçı için hazırlanıyor 
</HEADLINE>
<TEXT>

     İstanbulspor, ligin 2. haftasında Gençlerbirliği ile deplasmanda oynayacağı maçın hazırlıklarını bu sabah yaptığı antrenmanla sürdürdü. 
     Ataköy Tesisleri'nde, teknik direktör Aykut Kocaman yönetiminde gerçekleştirilen ve yaklaşık 1,5 saat süren idmanda futbolcular, kondisyon çalışmasının ardından uzun süren bir taktik maçı yaptı. 
     Antrenmanda futbolcuların neşeli ve istekli hareketleri dikkat çekerken, bu durum teknik direktör Aykut Kocaman'ın da yüzünü güldürdü. İdmana, sakatlıkları süren Niyazi, Bekir, Zeki, Selçuk ve Fazlı katılmadı. 
     Bu arada İstanbulspor Menajeri Sinan Dinler, forvet arayışlarında sona yaklaştıklarını ifade ederek, bu hafta içinde bu mevkiye bir transfer gerçekleştirebileceklerini kaydetti. 
     İstanbulspor, Gençlerbirliği maçının hazırlıklarını akşam yapacağı antrenmanla sürdürecek. 
     





</TEXT>
</DOC>
