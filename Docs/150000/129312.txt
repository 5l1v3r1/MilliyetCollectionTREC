<DOC>
<DOCNO> 129312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/soneko39.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Jeotermalde usulsüzlük iddiası 
</HEADLINE>
<TEXT>

     Denizli Eski Belediye Başkanı Ali Marım, ''Jeotermal enerjinin konutlarda kullanım işini üstlenecek firmanın belirlenmesine Beltaş'ın karışması bizi düşündürüyor'' dedi. 
     Ali Marım, düzenlediği basın toplantısında, Denizli Belediye Başkanı Ali Aygören'i eleştirdi. Marım, yaklaşık 80 trilyon liraya malolacak jeotermal enerjinin konutlarda kullanımına ilişkin projenin ihaleye açılmak yerine ''kapalı kapılar ardında teklif alma yöntemiyle gerçekleştirilmek'' istendiğini öne sürerek, bunun yasaya aykırı olduğunu söyledi. 
     Bu projeyi gerçekleştirecek firmanın belirlenmesine, Belediye'nin bir şirketi olan Beltaş'ın alet edildiğini savunan Marım, şöyle dedi 
     ''Beltaş'ın yüzde 99'luk hissesi Belediye'ye ait. Ayrıca Belediye, Özel İdare ve Valilik olmadan bu işe girişti. Diğer projelerde devlet kurumları projeye dahil olur. Bu işe Beltaş'ın karıştırılması, Sayıştay denetiminden kaçmayı amaçlıyor. Belediye Başkanı Ali Aygören, bu yanlıştan bir an önce dönmelidir.'' Bu ihaleyle, Denizli halkının yaklaşık 80 trilyon liralık yük altına sokulduğunu savunan Marım, ''Böyle bir konuda şeffaf olunması gerekiyordu. Gölemezli'de iki kuyudan verim alınması, bizi de mutlu etti. Kırsal kesimin jeotermal ile ısıtılması, doğalgazın merkeze yönlendirilmesi doğru bir karar ama projelendirilmelidir. CHP ve vatandaş olarak bu işin takipçisi olacağız'' diye konuştu. 
     





</TEXT>
</DOC>
