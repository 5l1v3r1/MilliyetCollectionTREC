<DOC>
<DOCNO> 131271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko55.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Amerikan Petrol devlerinin gözü Irak'ta" 
</HEADLINE>
<TEXT>

     ABD basınına, Amerikan petrol şirketlerinin, Irak'a olası müdahale sonrası bu ülkede çalışmak istedikleri ile ilgili haberler yansıyor. 
     Amerikan finans çevrelerinin gazetesi Wall Street Journal WSJ , konuyla ilgili haberinde, petrol şirketleri yöneticilerinin Beyaz Saray, Dışişleri ve Savunma bakanlığı yetkilileriyle konuyu ele aldıklarını duyurdu. Bu şirketler arasında, şimdiki Başkan yardımcısı Dick Cheney'in bir dönem İcra Direktörü olarak görev yaptığı Halliburton Co. ile Schlumberger Ltd de yer alıyor. Bu şirketlerin Irak'ta 1.5 milyar dolarlık mukavele imzalamayı umdukları, WSJ tarafından belirtildi. 
     Haberde ABD'nin, ''Saddam devrildikten sonra yeni Irak rejimini ülkenin petrol kaynaklarını seferber ederek desteklemeyi'' planladığı da kaydedildi. 
     Irak, Suudi Arabistan'dan sonra en büyük petrol yataklarına sahip bulunuyor. Halen günde 2.8 milyon varil petrol üretebilen tesislerin kapasitesinin, olası müdahaleden sonra yarıdan fazla arttırılabileceği ve Irak'ın 5 yıl içinde günde 6 milyon varil petrol üretebilecek duruma geleceği vurgulandı. 
     Bush yönetiminin Irak'ın petrol yataklarını geliştirmeye istekli olduğuna değinen WSJ, sanayi çevrelerine dayanarak, Cheney'in ofisinin kısa süre önce bu konuda bir toplantı düzenlediğini ve toplantıya Exxon Mobil, Chevron Texaco, Conoco Phillips ve Halliburton gibi şirketlerin üst düzey yöneticilerinin katıldıklarını yazdı. Ancak Beyaz Saray ve şirketler, böyle bir toplantı yapıldığını yalanladılar. 
     
     KUYULAR YANARSA 
     Müdahale halinde, Saddam'ın petrol kuyuları ve tesisleri ateşe vermesi durumunda ise Bechtel gibi Amerikan inşaat şirketlerinin devreye girerek inşaat işini üstleneceklerini kaydeden WSJ'ye göre, Amerikan kuvvetlerinin zafere ulaşması durumunda, kuyu ve tesislerin geliştirilmesi için Halliburton ve Schlumberger şirketlerine iş düşecek. 
     
     SADDAM RUSLARLA ANLAŞMA İMZALAMIŞTI 
     Haberde Saddam'ın, Rus OAO Lukoil firmasi öncülüğündeki konsorsiyumla 38 milyar dolarlık bir sözleşme imzaladığı, Çin ulusal petrol şirketiyle de bağlayıcı olmayan anlaşmalar yaptığına da dikkat çekildi. Lukoil anlaşmasının geçen ay iptal edildiğini duyuran WSJ, buna gerekçe olarak Rusların, ''Saddam devrilse dahi petrol rezervleri üzerindeki haklarına zarar gelmeyeceği'' konusunda, Washington'dan garanti istedikleri söylentilerinin yol açtığını yazdı. 
     





</TEXT>
</DOC>
