<DOC>
<DOCNO> 131532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur07.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitmeyen tartışma... Cep telefonları kanser yapıyor mu 
</HEADLINE>
<TEXT>

     Dünyada yaklaşık 500 milyon kişinin kullandığı cep telefonları ile baz istasyonlarının insan sağlığını olumsuz yönde etkilediği yönünde şu ana kadar hiçbir bilimsel rapor bulunmadığı bildirildi. 
     Dünya Sağlık Örgütü WHO ''Elektromanyetik Etki Alanı ve Halk Sağlığı Raporu''nda, 2005 yılında kullanıcı sayısının 1.6 milyara çıkacağı tahmin edilen cep telefonlarının veya baz istasyonlarından maruz kalınan radyo dalgalarının RF kötü sağlık sonuçlarına yol açtığının hiçbir raporda belirtilmediği vurgulandı. 
     Raporda, cep telefonları ve baz istasyonların yayılan dalgaların zararlarını tespit edebilmek için daha fazla araştırmaya ihtiyaç olduğuna işaret edilerek, bu dalgalar konusunda herhangi bir sağlık riskinin araştırılması, araştırmaların tamamlanması, değerlendirilmesi ve nihai sonuçlarının yayınlanmasının 3-4 yıl alacağını belirtiliyor. 
     Raporda, bu dalgaların kanser yapıp yapmadığı konusundaki karışıklıkların, 2001 yılında Uluslararası Kanser Araştırmaları Ajansı'nın IARC düşük frekanslı manyetik sahaları muhtemel kanserojen olarak sınıflandırması nedeniyle ortaya çıktığı ifade ediliyor. 
     
     BİLİMSEL VERİLER HENÜZ YOK 

     Hacettepe Üniversitesi Onkoloji Enstitüsü Medikal Onkoloji Anabilim Dalı'ndan Doç. Dr. İsmail Çelik de, cep telefonları ve baz istasyonlarından yayılan dalgaların kanser yaptığına dair bilimsel veri bulunmadığını bildirdi. 
     Cep telefonu kullanımının çok yaygın olduğunu ve bu nedenle kamuoyunda sık sık cep telefonu ve baz istasyonlarının sağlığı olumsuz etkilediği ve kanser yaptığı yönünde haberlerin yansıdığını belirten Doç. Dr. Çelik, bu konuda kesin sonuçlara varmanın zor olduğunu kaydetti. 
     Cep telefonlarının sağlıkla ilgili iki olumsuz yönünün saptandığını belirten Doç. Dr. Çelik, şunları söyledi 
     ''Bunlardan biri araba kullanırken cep telefonuyla konuşmanın kazaları artırdığı, diğeri de kalp pili kullanan hastalarda cep telefonlarının göğüs hizasında tasınması halinde bizı pillerin işlevini bozması. Bunların dışında şu ana kadar cep telefonları ve baz istasyonlarının insan sağlığını olumsuz yönde etkilediği veya kanser riskini artırdığına dair bir bilgi yok.'' WHO'nun raporunu da değerlendiren Doç. Dr. Çelik, WHO'nun, insan sağlığını olumsuz yönde etkileyecek bir şüphe durumunda uyarma yükümlülüğü bulunduğunu ifade ederek, ''Raporda, şu anda böyle bir bilimsel veri yok, sonuçları bekleyin, bekleyene kadar kullanmayın demiyor. Bu da şu an için cep telefonlarının güvenli olduğu anlamına gelebilir'' diye konuştu. 
     
     KANSER ÜZERİNE ETKİLERİ TARTIŞILACAK 

     Bu arada, Tanı Onkoloji Dergisi tarafından düzenlenen ''Elektromagnetik Radyasyon ve Cep Telefonlarının Kanser Üzerine Etkileri'' konulu toplantıda da bilim adamları, cep telefonları ve baz istasyonlarının kanser üzerine etkilerini tartışacak. 
     İstanbul, ODTÜ, Bilkent ve Hacettepe üniversitelerinden öğretim üyelerinin katılacağı toplantı, yarın yapılacak. 
     





</TEXT>
</DOC>
