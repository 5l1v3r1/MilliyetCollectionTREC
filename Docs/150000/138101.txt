<DOC>
<DOCNO> 138101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/siyaset/siy04.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’nin başı döndü 
</HEADLINE>
<TEXT>

ABD’nin baskılarıyla bunalan Ankara’da tezkere heyecanı, Hükümet ve AKP sözcülerinin taban tabana zıt açıklamalarıyla doruğa ulaştı... 
     ANKARA MİLLİYET 

     ABD’nin zaman baskısı ile bunalan Ankara’da dün gün boyunca yaşanan tezkere heyecanı akşam saatlerinde AKP’li yetkililer ve hükümetten gelen taban tabana zıt açıklamalarla skandala dönüştü. AKP Grup Başkan Vekili Salih Kapusuz’un tezkerenin birkaç saat içinde Meclis’e sunulabileceği yolundaki sözleri kısa süre içinde Başbakanlık tarafından yalanlandı. Dışişleri Bakanı Yaşar Yakış da "48 saatiniz var" mesajı gönderen ABD yönetimine, "Onların takvimi varsa bizim de var. Kapı gibi duruyoruz" yanıtını verdi. Kapusuz "Tezkerenin yarım saat içinde Meclis’e geleceği söyleniyor" sorusuna, "Hükümetin iradesidir. Bugün de gönderebilir. Gönderilmiş olsa bile salı gününe kadar görüşülemez" yanıtını verdi. Kapusuz yaptığı ikinci açıklamada ise "Şu anda gönderilmiş bir tezkere söz konusu değil. Başbakanlığa sordum. Hayır böyle bir tezkere göndermedik’ dediler. Ben birinizin hatasını düzeltemem ki" dedi. Bu gelişmeler üzerine Başbakanlık "Tezkerenin bugün dün gönderileceği yönündeki haberler gerçeği yansıtmamaktadır" açıklamasını yapmak zorunda kaldı. 
     
     Erdoğan Grubu sağlam tutun 
     AKP Genel Başkanı Recep Tayyip Erdoğan, dün AKP Grup yöneticileri ile yaptığı toplantıda "Grubu haftaya sağlam tutun" dedi. Erdoğan, "Şimdilik tezkere yok. Haftaya herşey olabilir, hazırlıklı olmalıyız. Grubu sağlam tutun. Meclis’e gelsinler" talimatı verdi. Erdoğan, dün ayrıca Başbakan Abdullah Gül’le de başbaşa görüştü. Erdoğan, Siyaset Meydanı’ndaki konuşmasında ise, ABD Büyükelçisi Robert Pearson’ın, "Erdoğan bu işi uzatıyor. ABD Başkanı’nın sözü taahhüt yerine geçer" sözlerine yanıt olarak, "Pearson bu işi bilmiyor. Uluslararası siyasette sözle hareket edilmez." dedi. 
     



 SİYASET 
















</TEXT>
</DOC>
