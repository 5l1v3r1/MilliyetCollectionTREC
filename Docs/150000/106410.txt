<DOC>
<DOCNO> 106410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur08.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Turist sayısı Ağustos ayında geçen yıla göre 19 arttı 
</HEADLINE>
<TEXT>

     Türkiye'ye Ağustos ayında gelen turist sayısının, 2001'in aynı dönemine göre yüzde 19.3'lük artış gösterdiği açıklandı. 
     Turizm Bakanlığı'ndan yapılan yazılı açıklamaya göre, geçen ay Türkiye'yi ziyaret eden turist sayısı, 2001'in aynı dönemine göre yüzde 19.3'lük artışla, 1 milyon 910 bin 445'e ulaştı. 
     Açıklamaya göre, Ağustos 2002'de Türkiye'ye en çok turist gönderen ülke, 443 bin 50 kişiyle Almanya oldu. Almanya'nın ardından 177 bin 822 kişiyle İngiltere, 172 bin 3 kişiyle Rusya gelirken, bu ülkeleri Hollanda, Fransa, Bulgaristan, Avusturya, İsrail, İtalya, İran, Belçika, Yunanistan, İsveç ve Polonya izledi. 
     Öte yandan, 2002'nin 8 ayında Türkiye'yi ziyaret eden turist sayısı ise 2001'in aynı dönemine göre, yüzde 7.65 oranında artarak, 8 milyon 820 bin 698 kişi olarak gerçekleşti. Bu dönemde, Türkiye'ye Doğu Avrupa ülkelerinden gelen ziyaretçi sayısında yüzde 26.47'lik artış gözlendi. 
     Turizm Bakanı Mustafa Taşar, Türkiye'nin değerli bir turizm markası olmasına yönelik olarak yapılan kesintisiz dış tanıtımların sonuçlarının, Ağustos ayı rakamlarıyla ortaya çıktığını ifade ederek, etkin biçimde sürdürülen dış tanıtımlarla turizm sektörünün olumsuz etkilenmemesine ve Türkiye'nin farkının ortaya konulmasına gayret ettiklerini kaydetti. 
     Taşar, Ağustos ayında 5 kıtada ve 56 ülkede yoğun tanıtım faaliyetleri gerçekleştirildiğini belirterek, tanıtım çalışmalarının aralıksız devam edeceğini vurguladı. 
     





</TEXT>
</DOC>
