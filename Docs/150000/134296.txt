<DOC>
<DOCNO> 134296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko20.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
112 sivil toplum kuruluşundan Irak ve Kıbrıs deklarasyonu 
</HEADLINE>
<TEXT>

     Ankara Ticaret Odası'nda ATO toplanan 112 sivil toplum kuruluşu temsilcilerinin katıldığı ''Sivil Toplum Meclisi'' Kıbrıs ve Irak konusunda ortak deklarasyon yayımladı. 
     Sivil Toplum Meclisi'nde oybirliği ile kabul edilen ve Meclis Sözcüsü, ATO Başkanı Sinan Aygün tarafından okunan deklarasyonda, 15 Kasım 1983 tarihinde bütünüyle haklı gerekçelerle kurulan KKTC'nin, bugün Avrupa Birliği ve Birleşmiş Milletler'in ''çözüm'' adı altında sundukları baskılar ve dayatmalar sonucunda yok olma süreciyle karşı karşıya olduğu ifade edildi. 
     AB ve BM'nin, Türkiye'yi Kıbrıs konusunda sürekli olarak ödün vermeye zorladığı, oysa 1960 tarihli garanti anlaşmasının 1. maddesinde Kıbrıs Cumhuriyeti'nin hiçbir devletle tamamen ve kısmen herhangi bir siyasal ya da ekonomik birliğe giremeyeceğinin hüküm altına alındığı ifade edilen deklarasyonda, şu görüşlere yer verildi 
     ''AB, Rum kesimini birliğe tam üye yapma kararı ile uluslararası hukuku ve anlaşmaları açıkça çiğnemektedir. AB'nin Kıbrıs'ın üyeliği konusundaki tek taraflı ve hukuka aykırı kararı, sadece Rum yönetimini bağladığı gibi, KKTC'nin Türkiye ile bütünleşmesi yoluna hizmetten başka hiçbir anlam taşımaz. 
     Türkiye'nin Kıbrıs konusunda güvenliğe ilişkin vazgeçilmez milli menfaatleri vardır. Asıl önem ve öncelik bu konudadır. Kıbrıs'ın bir bütün olarak ve Rum yönetimi altında AB'de temsil edilmesi ve adadaki Türk varlığının yok edilmesi için hazırlanan Annan Planı, ne yazık ki KKTC devleti ve Kıbrıs Türk halkı için iyi bir gelecek vaat etmemektedir.'' Deklarasyonda, Annan Planı'nın uygulanması halinde Türklerin uğrayacağı zarara ilişkin rakamlara da yer verilirken, Annan Planı'nın Kıbrıs Türk halkına ekonomik, sosyal ve psikolojik ''bir yıkım vaat ettiği'', kabulü halinde Türk halkının her açıdan çöküntüye uğrayacağı belirtilerek, çözüm diye sunulan plan ile KKTC'nin yok edilmek istendiği belirtildi. 
     Deklarasyonda, ''Annan Planı bu haliyle 'uzlaşı' değil bir 'işgal' planıdır'' denildi. 
     
     ''DENKTAŞ'A SİVİL YETKİ VERİYORUZ'' 
     Deklarasyonda, Annan Planı'na ve bu planla yapılan dayatmaya, oldu bittiye sivil toplum kuruluşları olarak 'hayır' denildiği vurgulanırken, şunlar kaydedildi 
     ''KKTC Cumhurbaşkanı Rauf Denktaş'a tam destek ve sivil yetki veriyoruz. Türkiye, bütün kurumlarıyla sayın Denktaş'ın arkasında durmalıdır. Hükümetten de Kıbrıs politikasını bu doğrultuda netleştirmesini, kararlı ve tek bir ses olarak uluslararası arenaya mesaj vermesini bekliyoruz'' 
     
     ''IRAK'IN TOPRAK BÜTÜNLÜĞÜ KORUNMALI'' 
     Deklarasyonda Irak konusuna da değinilirken, Körfez Savaşı nedeniyle Türkiye'nin görünür 45 milyar dolar, görünmeyen kalemler dahil edildiğinde de yaklaşık 100 milyar dolarlık zarara uğradığı ve büyük bir ekonomik bedel ödediğine dikkat çekildi. 
     Irak'taki son oluşumlar neticesinde burada bir Kürt devleti kurma girişimlerinin de yeni bir boyut kazandığı ifade edilen deklarasyonda Irak'ın toprak bütünlüğünün korunması ve bunun için Türkiye'nin elinden gelen her şeyi yapması istedi. 
     ABD'nin bugün Irak'a askeri müdahalede bulunma ihtimalinin giderek arttığı belirtilen deklarasyonda, şu görüşlere yer verildi 
     ''Biz Ankara sivil toplumunun temsilcileri olarak, sınırlarımızın bitişiğinde sonunu göremediğimiz bir kaos istemiyoruz. Irak'ın toprak bütünlüğünü bozacak, Türkiye'nin güvenlik gereklerini göz ardı edecek, bölgenin dengelerini değiştirecek ve tüm bunların maliyetini yine Türkiye'ye çıkaracak bir müdahaleye kesinlikle karşıyız. Biz, bu sorunların görüşmeler yoluyla ve barış içinde çözülmesini, uluslararası camianın kararlarına uyulmasını, farklı çıkarların hakkaniyet ölçüleri içerisinde uzlaştırılmasını istiyoruz. Ülkemizi yakından etkileyecek ve ulusal çıkarlarımızın çiğnenmesine yol açacak tasarruflara tahammülümüz yoktur.'' ATO'da bugün toplanan ''Sivil Toplum Meclisi''ne katılan 112 kuruluş arasında, Ekonomi Muhabirleri Derneği, ATO, Atatürkçü Düşünce Derneği, Kadınlar Birliği, Ziraat Mühendisleri Odası, Ankara Eczacılar Odası, Ankara Şoförler Odası, TÜGİAD, Ziraatçılar Derneği ve MUSİAD gibi çok sayıda kuruluş yer alıyor. 
     





</TEXT>
</DOC>
