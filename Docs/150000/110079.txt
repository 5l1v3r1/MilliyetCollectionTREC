<DOC>
<DOCNO> 110079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/dunya/adun.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’a bir ay süre 
</HEADLINE>
<TEXT>

Bush yönetiminin BM Güvenlik Konseyi’ne sunacağı karar taslağına göre Irak, bir ay içinde tüm tesislerini silah denetçilerine açmazsa vurulacak 
     YASEMİN ÇONGAR Washington 

     Bush yönetimi, Irak lideri Saddam Hüseyin’e, özünde "ya hızla silahsızlan ya da saldıracağız" diye seslenen bir karar tasarısını Birleşmiş Milletler BM Güvenlik Konseyi’ne getirmeye hazırlanıyor. İngiltere’nin desteğini kazanan ve halen Güvenlik Konseyi’nin diğer daimi üyeleri Fransa, Rusya ve Çin ile tartışılan taslak metin, Bağdat’ın 30 gün içinde tüm tesislerini silah denetçilerine açmasını şart koşuyor. Saddam Hüseyin’in, bu takvime uymaması, elindeki silahlarla ilgili eksik bildirim yapması ya da silah denetçilerinin çalışmasını herhangi bir şekilde kısıtlaması halinde, Irak’ın "ikinci bir uyarıya gerek kalmaksızın" askeri harek ta hedef olabileceği de taslakta ima ediliyor. 
     ABD’li yetkililere göre, taslakta "kuvvet kullanımı" sözcükleri yer almıyor, ancak Bağdat’ın karara harfiyen uymaması halinde, "uluslararası barış ve güvenliğin sağlanması için her önleme başvurulabileceği" ifadesi kullanılarak, askeri harek tın yolu açılıyor. 
     Taslak, Irak’ın BM kararlarını ihlal ettiği gerçeğinden yola çıkarak, şimdi Bağdat’a "son bir şans" tanınması mantığına dayanıyor. Bu şansın koşulları ise oldukça sert. Irak liderinin, ülkesine saldırılmasını önleyebilmesi için, kararın kabulünden sonra yedi gün içinde, bu kararı benimsediğini bildirerek, elindeki tüm uzun menzilli füzeler, kitle imha silahları ve bu tür silahları üretmeye yönelik programları bir liste halinde BM’ye sunması gerekiyor. Bağdat’ın, askeri ya da sivil bütün tesislerini ön şartsız olarak denetime açması için de 23 günlük bir süresi var. 
     
Bağdat’ın cevabı hayır’      DIŞ HABERLER SERVİSİ 

     ABD ve İngiltere’nin ortak tasarısına Bağdat yönetiminden anında cevap geldi. Irak Devlet Başkan Yardımcısı Taha Yasin Ramazan, ABD’nin BM silah denetçileriyle ilgili olarak empoze etmeye çalıştığı yeni karar tasarısını kabul etmeyeceklerini söyledi. 
     Ramazan, uygulamaya konmaya çalışılan yeni yöntemlerin Irak’a zarar vermeyi amaçladığını iddia etti. 
     Irak Başbakan Yardımcısı Tarık Aziz ise, "Irak savaşacak. Irak’a saldırı, Amerikalılar için bir gezinti değil, görmedikleri kadar ağır kayıp verecekleri bir savaş olacak" dedi. 
     



 DÜNYA 












</TEXT>
</DOC>
