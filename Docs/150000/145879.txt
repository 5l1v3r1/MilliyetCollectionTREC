<DOC>
<DOCNO> 145879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/spor/ysenay.html </URL>
<DATE> 2003/03/28/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Mazinin hesaplaşması 
</HEADLINE>
<TEXT>

     Halbuki bugüne kadar, sekiz maç yaptığımız İngiltere’ye karşı, tek galibiyetimiz yok... İkisi "Sekiz - sıfır" , biri "Beş - sıfır" olmak üzere, tam yedi mağlubiyetimiz ve de tek beraberliğimiz var, iki takımın yarışma blançosunda... Ayrıca bu maçların sonunda tam 29 gol yediğimizi de hatırlatarak, sizlere işin vahamiyeti bir başka pencereden de hatırlatmış olalım... Öyleyse bu tepeden bakma ve galibiyeti "Çantaka keklik" gibi görmek veya göstermek neden ki 
     Evet... Dünya üçüncülüğü kariyerimiz var ve buna sırtımızı dayamamız doğaldır. Ancak futbol ve her türlü yarışmada, geçmiş daima tarihte kalır ve sadece gelecek önem taşır... Ayrıca İngiltere’nin bu maçtan çok çekinmesi de bizim için bir dezavantajdır bence... İngiliz askerinin şu anda Irak’ta kıyasıya dövüşür olması da, ünlü rakibimizi bize karşı kamçılayacak önemli bir milli sebeptir... 
     Oyunun Sunderland gibi aşırı milliyetçi İngilizler’in yaşadığı bir uzak şehire almaları da bizler için bir handikaptır... Evet, Türk Milli ekibi, artık saha, seyirci gibi faktörlerin dezavantajını kafasından kaldırıp atmış bir olgunluktadır. Ama bu maçın Londra’da oynanması bize hem Türkiye seyircisi avantajı yaratacaktı, hem de aristokrat İngiliz seyircisinin oyuna bakış kaliteleri Türk takımının daha rahat oynamasını sağlayacaktı. 
     Sonra bir başka hakikatı da ıskalamadan incelemeliyiz... Fenerbahçe’nin perişan hali... Beşiktaş’ın duraklama devresi yaşaması... Galatasaray’ın hala oturmuş bir on bir havasını sahiplenememesi, bizim için İngiltere maçındaki sonuç adına ilk anlarda ürkütücüdür... Ancak Emre Belözoğlu ve Nihat başta olmak üzere, Yıldıray, Alpay, Tugay, Okan, Tayfun ve de Hakan Şükür’ün milli forma içinde oluşları hepimizi hayli rahatlatmaktadır... Onların Avrupa’da yakaladığı form grafiği hem ülkemiz adına gurur verici, hem de İngiltere maçının kazanımındaki en gerçekci gücümüzdür... 
     Eğer yukarıdaki iki ekibin maç grafiğindeki korkuları dikkat alıp, oyunu çok disiplinli "Ayağa paslarla" götürebilir, bir de onların klasik yan top ustalıklarına doğru savunma tedbirleri alırsak, işte o zaman İngilizler ile "Mazinin hesaplaşması"nı yapabiliriz... Ama aksi bir sonuç doğarsa, şunu da bilelim ki, futbolda gaz veren yazı veya haberlerle A Milli Takım’a yardımcı olunamaz. Bu gerçeği de unutmayalım lütfen... 
     


SPOR 



























</TEXT>
</DOC>
