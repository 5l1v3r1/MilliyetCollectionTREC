<DOC>
<DOCNO> 132772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/dunya/adun.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Fransalmanya arasında Irak dalaşı 
</HEADLINE>
<TEXT>

ABD Savunma Bakanı Rumsfeld, savaşa karşı çıkan Fransa ve Almanya için 'problem ülkeler', 'Bunlar yaşlı Avrupa' dedi. Alman ve Fransızların ABD'ye yanıtı ise ağır oldu Terbiyesiz bakan, Rumsfeld gerçek bir diplomat değil 
     DIŞ HABERLER SERVİSİ 

     Irak’ı işgal için sabırsızlanan ABD ile askeri harekata karşı çıkan Avrupa’nın 2 güçlü ülkesi Almanya ve Fransa arasındaki görüş ayrılığı yüksek volümlü seslendirilen ağız dalaşına dönüştü. 
     ABD, Avrupalı müttefiklerini "yaşlı kıtayı" temsil etmekle suçlarken Fransa ve Almanya "yaşlı fakat çelik gibi sağlamız" karşılığını verdi. 
     Önceki gün Elysee Anlaşması’nın 40. yıldönümü dolayısıyla bütünleşme yolunda adımlar atacaklarını açıklayan Fransa ve Almanya, ABD’nin Irak’a karşı tek başına hareket etmesi konusundaki eleştirilerinin dozunu artırarak savaşı önlemek için ellerindeki tüm imkanları seferber edeceklerini bildirdi. 
     Fransa Cumhurbaşkanı Jacques Chirac "savaşın önlenebilir olduğunu" vurgularken Almanya Başbakanı Gerhard Schröder, Irak sorununa meşru çözümün BM’den geçtiğini, silah denetçilerine daha fazla zaman tanınması gerektiğini ifade etti. 
     
     Problem ülkeler 
     İki büyük Avrupa ülkesinin bu tutumu Washington’ı kızdırdı. Yabancı basına demeç veren ABD Savunma Bakanı Donald Rumsfeld, Almanya ve Fransa’yı "yaşlı Avrupa" olarak niteledi. Sert bir tonda konuşan Rumsfeld, "Avrupa, Fransa ve Almanya’dan oluşur diye birşey yok. Bunlar yaşlı Avrupa’dır" dedi. 
     Rumsfeld, "Almanya ve Fransa problem ülkeler. Ama başka Avrupa ülkelerine bakarsanız, onların Fransa ve Almanya’nın değil, ABD’nin yanında yer aldıklarını göreceksiniz" diye konuştu. 
     ABD Dışişleri Bakanı Colin Powell da Dışişleri Bakanı Dominique de Villepin’in şahsında Fransa’nın izlediği politikalara yönelik eleştirilerde bulundu. 
     
     Gerçek diplomat değil 
     Rumsfeld ve Powell’ın sözlerine Fransa ve Almanya tepki gösterdi. Fransa Dışişleri Bakanı Dominique de Villepin, Rumsfeld’e cevap olarak, "Avrupa’nın geleceğe baktığını" söyledi. Fransa Ekonomi Bakanı Francis Mer, "Yaşlı Avrupa çelik gibidir ve yeniden ışıldar" derken Fransa Ekoloji Bakanı Roselyne Bachelot, ABD yetkililerine yönelik olarak hakaret içeren ifadeler kullandı. 
     Almanya Dışişleri Bakanı Joschka Fischer, Rumsfeld’in sözlerine karşılık olarak esprili şekilde, "Bizim geçmişimiz gerçekten de daha eski" dedi. İktidardaki Sosyal Demokrat Parti dış politika sözcüsü Hans Ulrich Klose de, Rumsfeld’in sözlerini "terbiyesizlik" olarak nitelendirdi. 
     Almanya meclisi dışişleri komisyonu başkanı Volker Rühe, "Rumsfeld gerçek bir diplomat değil, bu, akıllıca yapılmamış bir açıklama" dedi. 
     



 DÜNYA 











</TEXT>
</DOC>
