<DOC>
<DOCNO> 148147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/soneko36.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi rekortmenlerine VIP ayrıcalığı geliyor... 
</HEADLINE>
<TEXT>

     Maliye Bakanı Kemal Unakıtan, Maliye Bakanlığı olarak vergi rekortmenlerine teşekkür dışında bazı ayrıcalıklar yapmayı düşündüklerini söyledi. 
     Unakıtan, bu yılın vergi rekortmeni Cemil Özgür'ü teşekkür etmek amacıyla ziyaret etti. Bakan Unakıtan ziyaret sırasında gazetecilere yaptığı açıklamada, Türkiye'nin meselelerinin sağlıklı vergilerden geçtiğini söyledi. 
     Kamunun borç stokunun çok fazla olduğunu ve açık veren bir bütçenin bulunduğunu hatırlatan Unakıtan, borçla değil de, sağlıklı vergi gelirleriyle kapatılarak açık vermeyen bir bütçenin yapılması gerektiğini kaydetti. 
     Unakıtan, bakanlık olarak çalıştıklarını, ancak milletin ve mükelleflerin de aynı anlayışla çalışarak elbirliğiyle yardımcı olması gerektiğini belirtti. 
     Cemil Özgür'ün alınteriyle elde ettiği kazancından vergisini ödediğini bildiren Unakıtan, şöyle devam etti 
     ''Dosyası bizde tertemiz. Maliye Bakanlığı olarak teşekkür dışında bazı ayrıcalıklar yapmayı düşünüyoruz. Biz vatandaşımızı, milletimizi ve bilhassa mükelleflerimizi her zaman memnun etmek istiyoruz. Yeni vergi politikamız mükellef memnuniyeti esaslı ve odaklı olacak. Biz bu anlayışı yerleştirmek için çalışıyoruz.'' Unakıtan, bazı vatandaşların büyük bir özveriyle devlete bağış yapmak, hibede bulunmak istediklerini hatırlatarak, hükümet olarak bundan çok duygulandıklarını, ancak devletin bir hibeye, bağışa ihtiyacı olmadığını söyledi. 
     Bağış ve hibede bulunmak isteyen vatandaşlara da bazı imkanlar sunacaklarını belirten Unakıtan, ''gelir senetleri çıkaracağız. Onlar da gelir elde edecekler'' dedi. 
     Unakıtan, Milli Emlak Genel Müdürlüğü'ne bağlı olan Meclis lojmanlarının satış işlemlerine ait bütün altypının aşağı yukarı tamamlandığını bildiren Unakıtan, lojmanların birkaç gün içinde satışlarına başlanacağını kaydetti. 
     Kamu kamplarına ait çalışmaların bittiğini, şu an bunların değer tespitleri için gerekli çalışmaların da önümüzdeki günlerde biteceğini kaydeden Unakıtan, bunlardan ilk 50 tanesinin satışa sunulacağını ve bazılarının da Turizm Bakanlığı'na tahsis edildiğini belirtti. 
     Bakan Unakıtan, özelleştirmenin de bütün hızıyla devam ettiğini söyledi. 
     
     SORULAR 

     Unakıtan, açıklamasının ardından gazetecilerin sorularını yanıtladı. Baraj gelirleri için çıkarılacak gelir ortaklığı senetleriyle ilgili bir soru üzerine Unakıtan, şunları kaydetti 
     ''Barajlarda iki türlü düşünülüyor. Barajların su kısmı ve elektrik santralleri var. Bir yerde su veriliyor, bir yerde de elektrik elde ediliyor. Bunların gelirleri var. Enerji Bakanlığı, Hazine, Maliye ve DPT olarak bunun üzerinde çalışıyoruz. Yakında bunun modelleri geliştirilir ve tatbikata başlar diye ümit ediyorum.'' Bununla ilgili hedeflenen bir rakam olup olmadığının sorulması üzerine de Unakıtan, büyük rakamlar olduğu için hedefleri şu an söylememek gerektiğini belirterek, ''rakam söylersem acaba nereden gelir Nasıl gelir gibi kafanızda bazı sorular belirebilir. Ama büyük rakamlar, 10-15 milyar doların üzerinde rakamlar'' diye konuştu. 
     Unakıtan, kamu kamplarına askeri kampların dahil olup olmadığı sorusuna da, öncelikle hemen satılacak gibi olan kampları ele aldıklarını kaydederek, bunun içinde de neler olup olmadığının belli olduğunu ve açıklayabileceğini söyledi. 
     
     ''YEŞİL PASAPORTU FAZLASIYLA HAKETMİŞ BİR MÜKELLEFİMİZ'' 

     Vergi rekortmenlerine ne gibi ayrıcalıklar sunulacağına ilişkin bir soruya da Unakıtan, ''Daha önce açıkladık. Pasaporttan tutun da diğer ayrıcalıklar var. Cemil Özgür yeşil pasaportu fazlasıyla haketmiş bir müteşebbisimiz, mükellefimizdir. Dolayısıyla bazı VIP özelliklerinden de istifade edebilmeli'' cevabını verdi. 
     Unakıtan, vergi oranlarının indirilmesi şeklindeki uygulamayla ilgili bir soruya ise, konuyla ilgili daha önce ''vergi yarışı'' diye bahsettiklerini ve bununla ilgili çalışmaların bulunduğunu kaydetti. 
     Doğrudan vergi geliriyle ilgili bir soru üzerine de Unakıtan, şunları kaydetti 
     ''Orada 2 şey var. Birincisi halihazırda olan ve Plan Bütçe Komisyonu'ndan geçmiş olan yasamız. O yasada bu hafta en geç önümüzdeki hafta TBMM Genel Kurul'a sunulur ve yasa tasarısı gerçekleşir. Bir de vergi kanunlarında bu yasa 'Vergi Düzenlemeleri I' şeklinde, yani arkası gelecek manasındadır. Vergi düzenlemelerinde ikinci paketimizde 1-2 aya kadar gelir. Bakanlığımızda hazırlanıyor ve daha sonra TBMM'ye sunacağız.'' Unakıtan, ''Cemil Özgür'ün vergi rekortmeni olmasına şaşırdınız mı'' sorusuna da, şaşırmadığını ifade ederek, ''şaşıranlar kendilerini Cemil Özgür'e göre hazırlasınlar. Ben neticeye bakarım. Babalar gibi vergi rekortmeni'' yanıtını verdi. 
     
     ''VERGİ BARIŞI KANUNU'' 

     Bakan Unakıtan, daha sonra bugün itibariyle ''Vergi Barışı Kanunu''ndan yararlanmak için başvuranların sayısının 1 milyon 340 bine ulaştığını, rakamında 4 katrilyon lirayı aştığı açıklamasında bulundu. 
     Bunun üzerine gazetecilerin rakamla ilgili IMF'ye söyleyeceğiniz bir şey var mı '' sorusuna Unakıtan, ''IMF'ye selamlarımı sunuyorum'' dedi. 
     Vergi rekortmeni Cemil Özgür de, devletten ve vatandaştan hiçbir şey beklemediğini, sade bir vatandaş olarak vergisini ödemekten mutluluk duyduğunu belirtti. 
     Konuşmaların ardından Cemil Özgür, Bakan Unakıtan'a bir plaket sundu. 

     
</TEXT>
</DOC>
