<DOC>
<DOCNO> 126846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo33.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'da hukuk mücadelesi... 
</HEADLINE>
<TEXT>

     Altay Hukuk Kurulu Üyesi Bülent Ünsalan, sezon başında sözleşme imzalandıktan hemen sonra gönderilen Yugoslav oyunculara verilen çeklerin siyah-beyazlı kulüpten ''üçüncü şahıs'' yoluyla tahsil edilmek istendiğini belirterek, ''Bu konu tasarlanmış bir suç hissi veriyor'' dedi. 
     Sezon başında, Hayri Yorgancıoğlu döneminde Teknik Direktör Miodrag Yesiç'in isteği üzerine sözleşme imzalanan, ancak yeterli görülmedikleri için gönderilen Radivojeviç, Stefanoviç ve Batroviç'e verilen 10'ar bin dolarlık 6 çek, sorun olmaya devam ediyor. 
     Altay Yönetim Kurulu ve Hukuk Kurulu Üyesi Bülent Ünsalan, diğer üyeler Muhsin Ergazi ve Namık Kemal Marmara'nın da katıldığı basın toplantısında, eski yönetim döneminde oyunculara 10'ar bin dolarlık peşin olarak ödeme yapıldığını, ayrıca ileriye dönük olarak da 10'ar bin dolarlık 6 çek verildiğini kaydetti. 
     Denenmeden sözleşme imzalanan oyuncuların zamanla ''top tutamayan bir kaleci, top hakimiyeti olmayan bir orta saha, bir de kanat oyuncusu olduğunun'' anlaşıldığını kaydeden Ünsalan, bu nedenle de oyunculara verilen çeklerin ödenmesinin söz konusu olamayacağını belirtti. 
     Oyunculara verilen çeklerin üçüncü şahıslarca Altay Kulübü'nden tahsil edilmek istendiğini ve icra yoluna başvurulduğunu belirten Ünsalan, sözlerini şöyle sürdürdü 
     ''Yugoslav oyuncular, çekleri menajer Hamdi Sancaklı'ya verdiklerini ve Sancaklı'nın bu çekleri Altay Kulübü'ne iade edeceğini beyan etmişler. Ancak Altay Kulübü'ne çekler iade edilmedi. Üçüncü kişilerce Altay Kulübü'nden bu çekler tahsil edilmek isteniyor. Menajer Sancaklı, bu çeklerin eline geçmediğini iddia ediyor ama çeklerin arkalarına atılan kaşelere bakıldığında Sancaklı'nın işyerinin telefon numarası çıkıyor.'' Bu konuda İzmir Ticaret Mahkemesi'nde bir davanın devam ettiğini kaydeden Ünsalan, ''Bu konu tasarlanmış bir suç hissi veriyor. Altay'ın bir hukuk kurulu var. Çeklerin iade edilmesi için tüm hukuksal yolları deniyoruz'' dedi. 
     
     FİFA VE TFF'YE BAŞVURULACAK 
     Hukuk Kurulu Üyesi Namık Kemal Marmara ise açılan davanın yanı sıra Uluslararası Futbol Federasyonu Birliği FİFA ve Türkiye Futbol Federasyonu'na TFF da başvuracaklarını kaydederek, ''Oyuncular aleyhine FİFA'ya, menajer aleyhine de TFF'ye başvuracağız. Dönemin yöneticileri bu oyuncularla sözleşmeleri fesh ederken verdikleri çekleri alsalardı hiç böyle bir sorunla karşı karşıya kalmayacaktık'' diye konuştu. 
     Marmara ayrıca, Swissturk'ün patronu ve kulübün eski yöneticilerinden Tanju Karabunar ile Altay Kulübü arasında açılan ''KDV alacağı'' davasını da kazandıklarını bildirdi. 
     
     ''ALTAY İYİ YÖNETİLMEMİŞ'' 
     Muhsin Ergazi ise Hayri Yorgancıoğlu başkanlığındaki yönetim kurulunu eleştirerek, ''Altay kulübü iyi yönetilmemiş. Örneğin kombine biletler konusunda kulübe umulanın çok altında bir gelir sağlanmış. Genel kurul kararı alındığı dönemde yetkileri olmadığı halde Altay borç yükünün altına sokulmuş'' dedi. 
     





</TEXT>
</DOC>
