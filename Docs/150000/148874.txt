<DOC>
<DOCNO> 148874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sonspo02.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen üzgün dönüyor 
</HEADLINE>
<TEXT>

     Basketbolda Erkekler Avrupa Ligi 2. tur D Grubu 5. maçında, deplasmanda Rusya'nın USH CSKA Moskova takımına 66-54 yenilerek ''Dörlü Final'' şansının yitiren Efes Pilsen, İstanbul'a üzgün dönüyor. 
     Menajer Engin Özerhun, yaptığı açıklamada, USH CSKA Moskova gibi bu sezon seyircisi önünde hiç yenilgi almayan bir takımı 66 sayıda tuttuklarını belirterek, ''Dörtlü Final'e kalacak takımın belli olacağı maçta, sezonun en kötü ofansif performansıyla oynadık, yazık oldu'' dedi. 
     Türk oyuncularının maçta skora daha çok katkı yapmalarını beklediklerini ifade eden Özerhun, ''Ortalama 17-18 dakika oynayan 4 oyuncumuz maçı sayı atamadan tamamladı. Türk oyuncular yalnızca 1 sayı atabildi. Böyle bir maç bunu kaldırmadı. Keşke ilk periyottaki oyunumuzu son periyotta oynayabilseydik'' diye konuştu. 
     Engin Özerhun karşılaşmada Golemaç'ın arka arkaya kaçırdığı atışlar gibi dönüm noktaları olduğunu dile getirerek, ''Onların sayı atamadığı dönemde, bizim de sayı atamamamız tuhaftı. Sayı atamazsanız, kazanamazsınız. Bundan sonra Türkiye Ligi ve kupasına konsantre olacağız'' dedi. 
     
     MAHMUTİ ''ELİMİZDEN GELENİ YAPTIK'' 

     Antrenör Oktay Mahmuti ise karşılaşmada ellerinden gelenin en iyisini yapmaya çalıştıklarını belirterek, ''Savunmamız iyiydi. Ancak, skor üretemezseniz bu tip maçları kazanamazsınız'' dedi. 
     Karşılaşmaya iyi başladıklarını ancak yalnızca birkaç oyuncunun skor üretebildiğini anlatan Mahmuti, şunları söyledi 
     ''CSKA Moskova gibi bir rakibe karşı birkaç oyuncuyla sayı üretirseniz galip gelemezsiniz. Bizi durduran önemli faktörlerden biri de sakatlıklardı. Maçtan önce sakatlık sorunlarımız vardı. Karşılaşmada da Kaya ve Brown sakatlık geçirince zor durumda kaldık. Sonuçta ''Dörtlü Final''e kalan CSKA Moskova'yı kutluyorum.'' 
     





</TEXT>
</DOC>
