<DOC>
<DOCNO> 115236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sondun04.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtarma operasyonu... 73 rehine hayatını kaybetti... 
</HEADLINE>
<TEXT>

     Çarşamba akşamında bu yana 700'den fazla kişiyi rehin tutan Çeçen militanların eylemi, rehineleri öldürmeye başlamaları üzerine Rus özel timlerinin müdahalesiyle bitirildi. 
     Moskova'da silahlı Çeçen militanlarca rehin tutulan kişilerin bulunduğu tiyatrodan patlama ve silah sesleri gelmesi üzerine Rus Kuvvetleri binaya girdi. Yaklaşık 1 saat süren operasyon sonucunda 50 militan ölü olarak ele geçirildi. Operasyonda biri intihar bombacısı kadın olmak üzere üç teröristin ele geçirildiği açıklandı. Kaçan terörist ise olmadığı belirtildi. 
     Rusya İçişleri Bakanı Yardımcısı Vladimir Vasiliyev, tiyatrodaki kurtarma operasyonunda 9'u hastanede olmak üzere 73 rehinenin öldüğünü, 750'den fazla rehinenin kurtarıldığını söyledi. 
     Yerel saatle 03.25'te TSİ 02.25 tiyatrodan patlama ve silah sesi duyuldu. İlk patlamanın yaklaşık 2 saat sonrasında yerel saatle 5.30'da TSİ 4.30 ikinci patlama ve silah sesleri duyuldu. Militanların rehineleri öldürmeye başladıklarının anlaşılması üzerine İçişleri Bakanlığı'na bağlı 30 kişilik bir tim binaya girdi. 
     Yaklaşık 1 saat süren operasyon sonrasında açıklama yapan yetkililer, militanların üzerlerindeki bombaları patlatmalarına fırsat vermeden operasyonun tamamlandığını açıkladılar. Operasyonda uyku gazının da kullanıldığı, bu nedenle bazı rehinelerin zehirlendiği öğrenildi. 
     Operasyonda hiç bir Rus güvenlik görevlisinin ölmediği açıklandı. 

     
</TEXT>
</DOC>
