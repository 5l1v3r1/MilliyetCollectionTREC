<DOC>
<DOCNO> 149370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sonspo09.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor taraftarıyla buluşuyor... 
</HEADLINE>
<TEXT>

     Trabzonspor, İstanbulspor ile yarın sahasında yapacağı maçla birlikte taraftar özlemini de gidermiş olacak. 
     En son Hüseyin Avni Aker Stadı'nda 9 Mart'ta Beşiktaş ile karşılaşan Trabzonspor, bir maçlık saha kapama cezası ve milli maç nedeniyle lige verilen aradan dolayı 35 gün sonra kendi evinde bir karşılaşmaya çıkacak. 
     Kulüp Asbaşkanı Erol Tuna, uzun bir süreden sonra taraftarları önüne çıkacaklarını belirterek, ''Taraftarlarımızdan herzamanki desteklerini bekliyoruz. Güzel oyunumuzu onlara tekrar izlettireceğimize inanıyoruz. İstanbulspor maçında onları yanımızda bekliyoruz'' dedi. 
     Tuna, ligde ilk 4 hedeflerini sürdürmeleri açısından İstanbulspor maçında sahadan galibiyetle ayrılmaya ihtiyaçlarının olduğunu ve bunu başaracak güçte olduklarını da ifade etti. 
     Karadeniz ekibinde cezası süren Erdinç'in yerine Oumar'ın ilk 11'de görev alması bekleniyor. 
     Bordo-mavililerin İstanbulspor maçına, Petkoviç, Tayfun, Oumar, Erman Güracar, Hüseyin, Lee Yong, Somers, Aurelio, Gökdeniz, Fatih ve Mehmet Yılmaz 11'iyle sahaya çıkması bekleniyor. 
     





</TEXT>
</DOC>
