<DOC>
<DOCNO> 101020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo18.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor-Fenerbahçe maçından notlar 
</HEADLINE>
<TEXT>

     Birinci Süper Futbol Ligi'nde 2002-2003 sezonunun Trabzonspor ile Fenerbahçe arasında yapılan ilk maçına, bordo-mavili taraftarlar büyük ilgi gösterirken, Fenerbahçe taraftarları ise tribünde yer almadı. 
     Hüseyin Avni Aker Stadı'na kapıların açılmasıyla birlikte 15.30'dan itibaren girmeye başlayan 30 bin bordo-mavili taraftar, tribünleri tıklım tıklım doldurdu. 
     Fenerbahçe Kulübü ise deplasman maçlarına herhangi bir organizasyonda bulunmazken, organizasyon dışında da sarı-lacivertli takım taraftarları maça gelmediler. 
     Biletlerin 17.00'de tükenmesi ile birlikte, biletler karaborsaya düştü. 15 milyon lira olan maraton tribün biletleri karaborsada 40-50 milyon lira, 50 milyon lira olan kapalı tribün biletleri ise 70-100 milyon lira arasında alıcı buldu. Güvenlik görevlilerinin de karaborsacılara, sık sık müdahale ettiği gözlendi. 
     Teknik Direktör Samet Aybaba, bordo-mavili kulübün yeni transferleri Oumar ve Lee Eul Yong'a ilk 11'de görev vermezken, bu oyuncular yedek kulübesinde oturdular. 
     -Aybaba, sezon öncesi gönderilmesi gündeme gelen Arnavut oyuncu Bushaj'ı sürpriz bir biçimde ilk 11'de oynattı. Böylece bordo-mavili takımda forvette Bushaj ve Mehmet Yılmaz görev yaptı. 
     -Trabzonspor'da Belçikalı oyuncu Somers ile Hüseyin 18 kişilik maç kadrosuna alınmadılar. 
     Fenerbahçe'de, Trabzonspor maçı öncesi Tuncay, Ali Akdeniz, İsmail ve Simao sakatlıkları nedeniyle takımdaki yerlerini alamadılar. 
     Fenerbahçe Teknik Direktörü Werner Lorant, sezon öncesi transferlerden Washington ile Ortega'ya ilk 11'de görev verdi. 
     -Lorant, Cem Karaca ile Abdullah arasında tercihini Abdullah'tan yana kullandı. 
     -Sarı-lacivertli takımda Oktay, Mustafa Doğan ve Rapaiç yedek kulübesinde oturdular. 
     





</TEXT>
</DOC>
