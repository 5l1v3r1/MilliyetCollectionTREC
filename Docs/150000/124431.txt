<DOC>
<DOCNO> 124431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko44.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Gümrük Birliği anlaşması gözden geçirilmeli... 
</HEADLINE>
<TEXT>

     Devlet Bakanı Kürşad Tüzmen, Avrupa Birliği AB ile yapılan Gümrük Birliği anlaşmasının Türkiye'nin net yararına çalışacak şekilde tekrar gözden geçirilmesi ve doğrunun bulunması çalışmalarının yapılması gerektiğini söyledi. 
     Bakan Tüzmen, Türkiye İhracatçılar Meclisi TİM tarafından dış ticaretin sorunlarını ve çözüm önerilerini ele almak amacıyla düzenlenen toplantıda ihracatçılarla biraraya geldi. 
     Tüzmen, basına kapalı gerçekleştirilen toplantı öncesinde yaptığı açıklamada, toplantıda ailesiyle birlikte olduğunu ifade ederek, ''Kaldığımız noktadan çok daha büyük bir çoşkuyla, çok daha büyük bir samimiyetle, yeniden daha yüksek hedeflere doğru beraberce koşacağız'' diye konuştu. 
     Bugün start vererek yeni bir başlangıç ve yeni sayfa açtıklarını ifade eden Tüzmen, ihracatçıların sorunlarını hızla çözmenin gerektiğini söyledi. Tüzmen, ''Milletimiz bize çok önemli bir avans verdi. Bu güven duyulan ortam ile işe başlıyoruz'' dedi. 
     Yüksek enflasyon aşağı doğru çekilirken, ihracatçıların bütün özveriyi yüklenmek zorunda kaldığını belirten Tüzmen, kendilerine dünya standartlarında girdi maliyetleri sunulmamasına rağmen, ihracatçıların özverili çalışmalarla dünya pazarlarında kalıcı olmaya gayret ettiğini vurguladı. 
     
     ''50 MİLYAR DOLAR İHRACATI DA BERABER AŞACAĞIZ'' 
     Kürşad Tüzmen, ''Sizler, benimle beraber 30 milyar dolar ihracat barajını aşan insanlarsınız, Allah izin verirse 50 milyar doları da beraberce aşacağız, buna inanıyorum'' şeklinde konuştu. 
     Gümrük ve dış ticaret teşkilatının, bakanlığının çatısı altında birleştirildiğine işaret eden Tüzmen, ihracatçıların sorunlarının hepsini birden çözemeyeceklerini ancak bütün kararların birlikte alınacağını söyledi. 
     İhracatçıların bugüne kadar hep Türk lirasının değer kaybına göre ne yapacağını hesaplarken, bugün, değerlenen Türk Lirası'na göre neler yapabileceğini tartıştığına dikkat çeken Tüzmen, konuşmasını şöyle sürdürdü 
     ''Enflasyonun aşağı çekildiği ortamda, eğer faiz güven ortamından dolayı aşağı inmeseydi bugün feryadınız çok büyük olacaktı. Kur artık ihracat için çok önemli, bugün ihracatta önemli araçlardan biri ama amaç değil. 
     
     SEVİMLİ BİR MERKEZ BANKASI'NIN... 
     İhracatçının önünü görebileceği bir kur, ihracatçı için fiyat verme garantisi verir. Kurun ihracatçıya zarar vermeyecek şekilde bir yerde kendisini dengelemesi lazım. 
     Zaten biz samimi, şöyle sevimli bir Merkez Bankası'nın sevimli bir kurlarla Türkiye ihracatçısının yanında olduğunu hissettirmesi yeter diye hep söylemiştik. Dediğimiz gibi bir süreden beri dengelenme başladı. Önemli olan dengenin ileriye doğru devam etmesidir.'' Kopenhag Zirvesi'ne de değinen Tüzmen, şunları kaydetti 
     ''Biz, Türkiye olarak kararı verdik. Rahatız ama daha karar açıklanamıyor. Neden Pazarlık şu anda da devam ediyor. Çünkü zor bir karar. Türkiye artık 80 milyar doları aşan dış ticaret hacmiyle, 68 milyon nüfusuyla çok önemli bir güç. Bu gücü karşısına almak da kötü, içinde barındırmak da zor.'' Tüzmen, sadece AB'yi hedeflemediklerini, Dünya Ticaret Örgütü'nün 2015, 2020 yıllarında alacağı şekle göre kendilerini ayarlamaya çalıştıklarını ifade etti. 
     Türkiye'ye Aralık 2004 tarihinin verilmesi durumunda ekonomi ve ihracata yönelik nasıl bir planlarının olduğunun sorulması üzerine, şöyle dedi 
     ''Bazı şeyler söylenmez yapılır. Hatırlarsanız geçmişte, İspanya ve İtalya örneklerinde bazı zor durumlarda bizim nasıl planımız olduğunu gördünüz. Bizim her zaman planımız vardır. Gerek dış ticarette, gerek gümrüklerde strateji planı yaparız. Ne götürür, ne getirir analizi bizim için önemli. Sektörel ve bölgesel bağımlılıklarımızı dengeli hale getirmemiz lazım.'' Türkiye'nin dış ticaretinin yüzde 50'sine yakınını AB ülkeleriyle yaptığına işaret eden Kürşad Tüzmen, dış ticaretin dengelenmesi gerektiğini, komşu ve çevre ülkelerle ticaretin en az yüzde 30'lara getirilmesi gerektiğini kaydetti. 
     
     ''GB ANLAŞMASI TEKRAR GÖZDEN GEÇİRİLMELİ'' 
     Gümrük Birliği'ne GB ilişkin bir soru üzerine Tüzmen, 1996 yılındaki bilgi birikiminin sadece GB anlaşması yapmaya elverişli olduğunu kaydederek, şöyle dedi 
     ''Serbest ticaret anlaşması 2002 yılındaki bilgi birikimiyle en ideal çözüm olarak gözüküyor ama 1996'daki bilgi birikimi sadece Gümrük Birliği anlaşması yapmaya elverişliydi. 
     Gümrük Birliği yerine serbest ticaret anlaşması yapılsaydı, bugüne kadar yapmış olduğumuz çalışmalara ek yeni bir takım rahatlıklar sağlanabilirdi. Bugün GB'de geldiğimiz noktada Kuzey Afrika ülkeleriyle serbest ticaret anlaşması yapmak istediğimiz zaman, AB içinde Kuzey Afrika ülkelerine Türkiye ile serbest ticaret anlaşması yapmaya zorlayan herhangi bir yaptırım maddesi yok. 
     Bu önemli sıkıntı yaratıyor. Çünkü diğer ülkelerin malları Türkiye'ye rahatça gelebiliyor, bizim malımız o ülkelere giderken, oradaki gümrük duvarına çarpıyor. 
     GB'de böylesine bir haksızlık, ikilem olduğunu defalarca belirtmemize rağmen, bugüne kadar fazla yol alamadık. Bunu çok daha ciddi şekilde platforma getireceğiz. AB ile şu anda yapmış olduğumuz Gümrük Birliği anlaşmasının Türkiye'nin net yararına çalışacak şekilde tekrar tekrar gözden geçirilmesi, tekrar tekrar doğrunun bulunması çalışmalarının yapılması gerekir.'' 
     
     ''İHRACATÇILAR İÇİN MİLADİ BİR BAŞLANGIÇ'' 
     TİM Başkanı Oğuz Satıcı da yeni hükümetin kurulmasından sonra ilk defa dış ticaret camiası ve Bakan Tüzmen'in biraraya geldiğini vurgulayarak, şöyle dedi 
     ''Bizim için çok önemli bir gün, miladi bir başlangıç diye düşünüyoruz. Gümrükler ve dış ticaretin bir çatı altında toplanmasıyla oluşmuş güçlü bir bakanlıkta bir arkadaşımızın, ağabeyimizin oturuyor olması bize güç ve moral verdi.'' Dış Ticaret Kompleksi'nde gerçekleştirilen toplantıya, Dış Ticaret Müsteşarı Tuncer Kayalar, Dış Ticaret Müsteşar Yardımcısı Ülker Güzel, Gümrük Müsteşarı Nevzat Saygılıoğlu ve Eximbank Genel Müdürü Ahmet Kılıçoğlu'nun yanı sıra ihracatçı birlikleri başkanları katılıyor. 
     





</TEXT>
</DOC>
