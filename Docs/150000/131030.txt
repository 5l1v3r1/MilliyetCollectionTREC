<DOC>
<DOCNO> 131030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo04.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Şahin Okul Sporları Federasyonu'nu kuracağız... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türk sporunu yeniden yapılandırmak için çalışma içinde olduklarını söyledi. 
     Gençlik ve Spor Vakfı'nın Gölbaşı'daki tesislerinde Ankaralı spor yazarlarına yemek veren Mehmet Ali Şahin, burada yaptığı açıklamada, 58. hükümetin programında, devletin yalnızca düzenleyen ve denetleyen konumda olması gerektiğinin altının çizildiğini belirterek, ''Bunu sporda da uygulamak istiyoruz. Öncelikle federasyonlarımızı özerk bir yapıya kavuşturma düşüncesindeyiz. Bu amaçla bir taslak hazırladık. Mart ayında düzenleyeceğimiz sempozyumda, spor camiasını biraraya getirerek bu taslağı tartışmaya açacağız'' dedi. 
     
     ''OKUL SPORLARI FEDERASYONU KURULACAK'' 

     Şahin, sporu okullara da sokabilmek amacıyla, Okul Sporları Federasyonu'nun kurulacağını açıkladı. 
     Türkiye'de, ilk ve orta öğretim kurumlarında 16 milyon gencin bulunduğunu vurgulayan Şahin, şöyle devam etti 
     ''Bu gençlerimizin spor yapabilmelerine olanak sağlamak ve aralarından yarışmacı sporcular çıkarmak istiyoruz. Bu amaçla öncelikle Okul Sporları Federasyonu'nu kuracağız. Ayrıca okulların bahçelerine portatif spor salonları yerleştireceğiz. Bunun için gerekli ödeneği, 2003 yılı bütçesinden ayıracağız. Okullarımızın spor kulüpleri kurabilmesi için gerekli düzenlemeleri yapacağız. Ayrıca yurtiçi müsabakalara katılan sporcuların da okullarında izinli sayılmalarını istiyoruz. Bu düşüncelerimizi Milli Eğitim Bakanı Erkan Mumcu ile de görüştüm. O da çok memnun oldu ve işbirliğine hazır olduğunu bildirdi.'' 
     
     ''KULÜPLER TESİSLERDEN ÜCRETSİZ YARARLANACAK'' 

     Şahin, halen spor kulüplerinin kullanımında olan GSGM'ye ait spor tesislerinden kulüpleri ücretsiz yararlandırmak istediklerini söyledi. 
     Bu tesislerin, GSGM'nin yerine kurulacak kuruma devredileceğini ve daha sonra kulüplerin ücretsiz kullanımına olanak sağlanacağını anlatan Şahin, şunları söyledi 
     ''Kulüplerimiz halen Dernekler Kanunu'na tabi olarak faaliyet gösteriyor. Fakat bundan sonra, çıkarılacak olan yasaya tabi olup kendi tesislerine sahip olacaklar. Çıkarılacak yasada, kulüplerin kendi gelir kaynaklarını yaratabilmelerine olanak sağlanacak. Sponsorluk Yasası'nın çerçevesi genişletilecek.'' 
     
     ''KULÜPLERİN VERGİ BORÇLARINDA İNDİRİM KESİNLEŞMEDİ'' 

     Şahin, bir soru üzerine, kulüplerin vergi borçlarında indirim yapılması konusunun henüz yasalaşmadığını söyledi. 
     Bakan Şahin ayrıca Hacettepe Üniversitesi bünyesindeki Türkiye Doping Kontrol Merkezi'nin, gerekli kalite belgesini de alarak, Uluslararası Olimpiyat Komitesi'nin IOC belirlediği koşullara tam anlamıyla uygun hale getirildiğini sözlerine ekledi. 
     





</TEXT>
</DOC>
