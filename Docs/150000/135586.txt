<DOC>
<DOCNO> 135586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/ekonomi/eko05.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell’e babamın oğluyum diye gelmedim’ 
</HEADLINE>
<TEXT>

Aycell Yönetim Kurulu’na giren, Sanayi Bakanı Coşkun’un oğlu Yıldırım Coşkun, "Eğitim ve kariyerime bakan, atamanın babamla ilgisi olmadığını görür" dedi 
     YILDIZ YAZICIOĞLU Ankara 

     Aycell Yönetim Kurulu’na atanan Sanayi Bakanı Ali Coşkun’un oğlu Yıldırım Coşkun, ataması ile babası arasında ilişki bulunmadığını belirtti. Aycell yönetimine giren AKP İstanbul eski İl Başkan Yardımıcısı Erkan Topal da "Kimler GSM operatörü işletmeciliğinde görev alınabilir diye bakıldı ve bize görev düştüğü iletildi. Torpil sözkonusu değil" dedi. 
     Aycell’in önceki gün yapılan genel kurulunda yönetim el değiştirerek, AKP’li isimlerden oluştu. Yeni yönetimdeki Yıldırım Coşkun 1989’dan beri bilişim sektöründe yönetici olduğunu, Hamburg Teknik Üniversitesi’nden üç ayrı alanda mezun olduğunu söyledi. Coşkun, "Endüstrü yüksek mühendisi’yim. İşletme ve iktisat alanlarında da lisans eğitimimi tamamladım" dedi. 
     Yeni yönetimdeki diğer isimlerden Erkan Topal Erciyes Üniversitesi İşletme Bölümü’nden sonra Ege Üniversitesi Bilgisayar Bilimleri Anabilim Dalı’nda yüksek lisans, ABD’deki RPI Üniversitesi’nde endüstri mühendisliği doktorası yaptığını belirtti. AKP milletvekili aday adayı Osman Ilgın ise Ankara Üniversitesi Fen Fakültesi Fizik Bölümü’nden mezun olduğunu, doktorasını Florida State Üniversitesi’nde tamamladığını söyledi. Denetleme Kurulu’na atanan FP Ankara milletvekili adayı Nuri Karaman’ın ise Adalet ve Kültür bakanlıklarında müşavir olarak görev yaptığı öğrenildi. 
     



 EKONOMİ 
























</TEXT>
</DOC>
