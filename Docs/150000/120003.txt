<DOC>
<DOCNO> 120003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo15.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Kocaelispor maçı hazırlıkları... 
</HEADLINE>
<TEXT>

     Fenerbahçe, Kocaelispor ile oynayacağı lig maçının hazırlıklarını bugün yaptığı tek antrenmanla sürdürdü. 
     Teknik Direktör Werner Lorant yönetiminde, Samandıra Tesisleri'nde gerçekleştirilen idmanda sarı-lacivertli futbolcular, koşu ve dar alanda tek pas çalışmasının ardından, taktik ağırlıklı minyatür kale maç oynadı. 
     Antrenmanda minyatür kale maça katılmayan Washington, Ogün, Hakan ve Can antrenör Engin Fırat eşliğinde istasyon çalışması yaptı. Kaleciler Oğuz ve Recep de kaleci antrenörü Nurettin Yıldız yönetiminde çalıştı. 
     İdmana grip olan Rapaiç, sağ kasığında problemi bulunan Yusuf, sakatlığı süren Mirkoviç, yurtdışında olan Johnson ve milli takımlarda yer alan futbolcular katılmazken, tedavisi süren İsmail ise yürüyüş yaptı. 
     Teknik Direktör Lorant, 22 Kasım Cuma günü Samandıra Tesisleri'nde Kocaelispor maçıyla ilgili basın toplantısı düzenleyecek. 
     Bu arada, Fenerbahçe'nin İzmit'e maçın oynanacağı 23 Kasım Cumartesi günü öğleden sonra otobüsle gideceği bildirildi. 
     Öte yandan, sarı-lacivertli futbolculara bugün transfer taksitlerinin ödeneceği ve 22 Kasım Cuma günü de Galatasaray maçının priminin verileceği öğrenildi. 
     Fenerbahçe, yarın yapacağı antrenmanla Kocaelispor maçının hazırlıklarını sürdürecek. 
     





</TEXT>
</DOC>
