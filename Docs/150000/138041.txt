<DOC>
<DOCNO> 138041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/sontur17.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington, Erdoğan'ın konuşmasından rahatsız oldu... 
</HEADLINE>
<TEXT>

     Ak Parti Genel başkanı Tayyip Erdoğan'ın dün NTV canlı yayınında, Türkiye'nin Irak harekatında ABD'ye destek vermesi için iki şart ileri sürmesi Washington'u rahatsız etti. 
     ABD'nin Ankara Büyükelçisi Robert Pearson bu sabah kahvaltıda buluştuğu TOBB Başkanı Rifat Hisarcıklıoğlu'na "Bush'un sözü yeterli olmalı" diyerek sıkıntılarını dile getirdi. 
     Tayyip Erdoğan, Türkiye’nin ABD’ye Irak konusunda destek vermek için taleplerinin karşılanmasını ve silah denetçilerinin raporunun bekleyeceğini söylemişti. Erdoğan, Türkiye'nin taleplerinin ABD senatosundan da geçirilmesi gerektiğini söylemişti. 
     
     PEARSON NE DEDİ 

     ABD'nin rahatsızlığını Büyükelçi Robert Pearson, dile getirdi. Pearson, Irak konusunda gelinen noktada, Türk hükümetinin ikinci Birleşmiş Milletler kararının beklenmesi konusundaki ısrarından rahatsız olduğunu ifade etti. 
     TOBB Başkanı Rifat Hisarcıklıoğlu ile bu sabah Ankara'da kahvaltıda biraraya gelen Pearson, Senato’dan Türkiye’ye yönelik yardım paketinin çıkmasının en az 6 hafta süreceğini ancak bu kadar vakitlerinin olmadığını söyledi. 
     Türkiye’ye yardım paketinin genişletilebileceğini belirten Robert Pearson, ABD Başkanı’nın sözünün Türkiye için yeterli olması gerektiğini söyledi. 
     
     GÖRÜŞMELERE SAAT FARKI NEDENİYLE ARA 

     ABD ve Türkiye arasında yürütülen askeri ve siyasi konulardaki görüşmelere, ABD heyetinin isteği doğrultusunda, iki ülke arasındaki saat farkından dolayı ara verildiği öğrenildi. 
     Dışişleri Bakanlığı'ndan Büyükelçi Deniz Bölükbaşı'nın ve ABD Dışişleri Bakanlığı Siyasi ve Askeri İşler Dairesi'nden Marissa Lino'nun başkanlık ettiği heyetler arası görüşmelerin bugünkü ayağının yapılmaması kuşkulara neden olmuştu. Edinilen bilgiye göre, Türk heyetinin danışma gerektiren konularda ilgili yerlere danışabilme olanağı bulunmasına karşın, ABD heyetinin iki ülke arasındaki saat farkı nedeniyle böyle bir olanaktan yoksun olması nedeniyle görüşmelere bir gün ara verildiği öğrenildi. Bu bir günlük süre içerisinde Amerikan heyetinin ilgili mercilerine danışacakları ve görüşmelerin seyri hakkında bilgi alışverişinde bulunacakları belirtildi. 
     





</TEXT>
</DOC>
