<DOC>
<DOCNO> 116276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/siyaset/asiy.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı gibi hükümet olsun istiyorum’ 
</HEADLINE>
<TEXT>

AKP’yi, Sezer’le çekişmek ve kavga etmekle suçlayan CHP lideri, Erdoğan’ın başbakan adayını sakladığını söyledi 
     EZELHAN ÜSTÜNKAYA Kırıkkale 

     CHP Genel Başkanı Deniz Baykal, AKP’yi, Türkiye’yi rejim tartışmalarına sürüklemek ve Cumhurbaşkanı Ahmet Necdet Sezer’le kavga etmekle suçladı. Sezer’in Türkiye’ye güç katan kişiliğiyle büyük bir değer olduğunu ifade eden Baykal, "Cumhurbaşkanı gibi hükümet olsun istiyoruz" dedi. Kemal Derviş de AKP’yi kastederek, "Şoförsüz otobüse binilmez" diyerek partiye oy istedi. 
     Baykal, dün önce Kırıkkale’de, ardından da Derviş ve Ankara adaylarıyla birlikte Abdi İpekçi Parkı’nda düzenlenen mitinge katıldı. Abdi İpekçi Parkı’nda "Türkiye laiktir, laik kalacak" sloganları atan kalabalık, AKP lideri Erdoğan’ı da yuhaladı. 
     Ülkedeki ekonomik çöküntüden, olumsuzluklardan 15 yıldır iktidarda bulunan tüm partilerin sorumlu olduğunu savunan Baykal, ANAP, DYP, MHP, RP ve DSP’nin isimlerini sayıp eleştirilerde bulunarak, "Tek başına değil, örgütlü suç işlediler. Çete bunlar, çete. 312. madde kapsamında" dedi. Sezer’e "iftihar ediyoruz" diye destek veren Baykal, "Çankaya’ya, Atatürk’ün yerine yakışıyor. Alçakgönüllü, gönül insanı. Ama hiçbir lafın altında kalmıyor. Cumhurbaşkanı ile kavga edilmez. Cumhurbaşkanı’nın anlayışını iktidara taşıyacağız" diye konuştu. AKP’yi başbakanlık konusunda kavga etmekle suçlayan Baykal, şöyle devam etti "Meseleyi Cumhurbaşkanı’nın önüne gelmeden siz çözün. Millete tepeden bakanlara hak ettiği cevabı verin, hadlerini bildirin. Türkiye Cumhuriyeti Başbakanlığı kimsenin cebinde değil. Uzaktan kumandalı başbakanlık dönemine geçilemez. Şapkadan başbakan çıkmaz. Milli Güvenlik Kurulu toplanacak. Başbakan, sonra gidip başkasına mı rapor edecek. MGK görüşmeleri gizlidir. Bunun hesabını yapın." 
     
     Deniz’e ihtiyacımız var 
     "Vur vur inlesin, kurtlar kuşlar dinlesin" sloganları eşliğinde kürsüye gelen Derviş de, "Deniz’e ihtiyacımız var. Bölünmememiz lazım. Deniz’in başkanlığında bu işi bitireceğiz" şeklinde konuştu. 
     
Kızı Aslı’dan destek      CHP’nin Ankara mitingine Baykal’ın kızı Aslı Baykal da katıldı. Akdeniz Üniversitesi’nde bir süre önce profesör olan Aslı Baykal, güzelliğiyle dikkat çekti. 
     



 SİYASET 













</TEXT>
</DOC>
