<DOC>
<DOCNO> 100752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/soneko14.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haziran ayında sanayi üretimi 6.6 arttı... 
</HEADLINE>
<TEXT>

     Sanayi üretimindeki artış Haziran ayında da devam etti. Geçen yılın aynı ayına göre, bu yılın Haziran ayında sanayi üretimi yüzde 6.6 arttı. 
     Sanayi üretimi, Şubat 2001 krizinden sonra 13 ay geriledikten sonra ilk kez Mart ayında artmıştı. Artış, Nisan ve Mayıs aylarında da devam etmişti. 
     Bu yılın Haziran ayında sektörel bazda bakıldığında, geçen yılın aynı ayına kıyasla imalat sanayi üretiminde yüzde 8.3, elektrik, gaz ve su sektöründe yüzde 5.6 artış yaşanırken, madencilik sektöründe yüzde 19.6'lık azalma görüldü. 
     DİE'den yapılan açıklamaya göre, geçen yılın aynı ayına göre bu yılın Haziran ayında, imalat sanayi içinde yer alan alt sektörlerde üretim, gıda ve içecek ürünleri imalatında yüzde 0.4, tekstil ürünleri imalatında yüzde 2.6, giyim eşyası imalatında yüzde 6.2, ağaç ve mantar ürünleri imalatında yüzde 36.1, kimyasal madde ürünleri imalatında yüzde 5.8, radyo tv haberleşme cihazları imalatında yüzde 75.5, tıbbi, hassas ve optik aletler, saat imalatında yüzde 33, taşıt araçları ve karoseri imalatında da yüzde 23.7 oranında arttı. 
     Öte yandan, tütün ürünleri imalatında yüzde 0.8, ana metal sanayiinde yüzde 1.5, diğer ulaşım araçları imalatında yüzde 24.2, mobilya imalatında da yüzde 11.1 oranında düşüş yaşandı. 
     
     YILIN İLK YARISI 

     Sanayi üretiminde, bu yılın ilk yarısında geçen yılın aynı dönemine göre yüzde 7.3 oranında artış oldu. 
     Bu yılın Ocak-Haziran döneminde üretimdeki artış, imalat sanayinde yüzde 8.3, elektrik, gaz ve su sektöründe yüzde 5.7 olurken, madencilik sektöründe üretim yüzde 8 oranında azaldı. 
     İlk yarıda imalat sanayi içinde yer alan alt sektörlerde üretim, ağaç ve mantar ürünleri imalatında yüzde 27.1, büro, muhasebe bilgi işlem makinaları imalatında yüzde 63.1, radyo tv haberleşme cihazları imalatında yüzde 39.5, tıbbi, hassas ve optik aletler, saat imalatında yüzde 39 oranında arttı. 
     Aynı dönemde, diğer ulaşım araçları imalatı yüzde 40.7, ana metal sanayi yüzde 6.5, mobilya imalatında yüzde 9.2, derinin işlenmesi, bavul ve çanta imalatında da yüzde 6.4 onanında üretim azalışı yaşandı. 
     





</TEXT>
</DOC>
