<DOC>
<DOCNO> 111051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/ekonomi/eko09.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah Grubu, vergi borcunu ödemek için şirket değiştirdi 
</HEADLINE>
<TEXT>

Sabah Grubu'na bağlı ATV, devlete olan 55 trilyonluk vergi borcu sonucu oluşan hacizden kurtulmak için, BİMAŞ'tan ayrılarak SHOW TV ile birlikte ZEDPAŞ adlı yeni bir şirket kurdu 
     EKONOMİ SERVİSİ 

     Sabah Grubu temmuz ayında birikmiş vergi borçlarının tecili yani ertelenmesi için Maliye Bakanlığı'na başvurdu. Grubun başvurusu kabul edildi ve borçlar taksite bağlandı. Ancak her erteleme ve taksit talebinde olduğu gibi Sabah Grubu'nun bu isteğinde de Maliye karşılığında bir teminat gösterilmesini talep etti. Sonuçta ATV'nin sabit kıymetleri ile Sabah Grubu'nun taşınmazları teminat gösterildi. 
     Ancak Sabah Grubu taksitleri ödemedi. Bunun üzerine Beyoğlu Vergi Dairesi Başkanlığı 3 Ekim tarihi itibariyle aralarında ATV, Sabah Gazetesi ve gruba bağlı diğer gazete ve dergilerin de aralarında bulunduğu 18 şirketin alacakları ve mal varlıklarına haciz koydu. Hacizin toplamı 55 trilyon 99 milyar lirayı buluyordu. 
     
     Ödeme operasyonu 
     ATV ve sabah'a gelen hacizler üzerine grup devlete ve diğer alacaklılarla, bankalara borcunu ödememek için bir organizsyona gitti. Yeniden yapılandırma adı altında 'Merkez Gazete Dergi Basın Yayıncılık Sanayi ve Ticaret A.Ş.' ve 'Merkez ATV Televizyon Prodüksiyon A.Ş.' gibi şirketler kuruldu. Grup bu yolla Sabah ve ATV'ye gidecek parayı farklı isimlerle kurduğu yeni şirketlere aktararak devlete ve diğer alacaklılara borcunu ödememeye çalıştı. 
     Grup borç ödememe operasyonunu son olarak reklam şirketine de yansıttı. ATV SATEL AŞ , ortakları arasında bulunduğu reklam pazarlama şirketi BİMAŞ'tan ayrılacağını duyurdu. ATV, SHOW TV ile birlikte ZEDPAŞ Medya Pazarlama AŞ isimli şirketi kurdu. Uzmanlar şirketin faaliyete geçiş tarihi olan 4 Ekim 2002 tarihinin bugün Maliye'nin 55 trilyonluk haciz uyguladığı 3 Ekim 2002 dün tarihinin ertesine gelmesinin kötü niyet olduğunu belirttiler. 
     
     Asıl sorumlu yayıncı şirket 
     Oysa uzmanlar RTÜK yasasına göre frekans sahibi yayıncı kuruluş olan şirketin yine her türlü borçtan sorumlu tutulacağının altını çiziyorlar. 
     Dolayısıyla Devlet yeni şirket ZEDPAŞ A.Ş.'ye ve hatta reklam ajanslarına haciz yazısının yollayarak alacağını takip edebilir. Ayrıca yine Devlete teminat olarak verilen ATV ve Sabah'ın malları da fiilen haciz edilip satış yoluna gidilebilir. 
     
     



 EKONOMİ 


















</TEXT>
</DOC>
