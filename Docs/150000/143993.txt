<DOC>
<DOCNO> 143993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo24.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterli Emre Kim çıkarsa çıksın biz İnter'iz... 
</HEADLINE>
<TEXT>

     Avrupa Şampiyonlar Ligi'nin 2. tur A Grubu'nda deplasmanda Alman rakibi TSV Bayer 04 Leverkusen'i 2-0 yenerek çeyrek finalist olan İtalya'nın FC Inter takımının yıldız futbolcusu Emre Belözoğlu, ''Bu turda kim çıkarsa çıksin biz Inter'iz'' dedi. 
     Alman ekibi karşısında 90 dakika forma giyen ve maçın son dakikasında takımının 2. golünü atan Emre, basına yaptığı açıklamada, ''Golüm biraz geç geldi ama olsun önemli bir gol. Çok memnunuz ve şimdi gelecek turu bekliyoruz. Kurada herhangi bir tercihim yok. Milan, Manchester United ve Valencia büyük takımlar var ama biz Inter'iz'' diye konuştu. 
     22 yaşındaki Türk futbolcu, TSV Bayer 04 Leverkusen karşısında sergilediği futbolla İtalyan basınından, ''Önceki maçlarına göre daha durgun, alışılmıştan daha az parçalayıcıydı. Morfeo çıktıktan sonra 75. dakika ileriye daha çok çıktı ve akıllı bir gol attı'' biçiminde yorumlar aldı. 
     Bu arada FC Inter'in 44. dakikada kazandığı penaltıyı Morfeo'nun değerlendirememesi polemik yarattı. Normalde penaltıları kullanan Vieri ve Recoba'nın kart cezalısı olmasından dolayı teknik direktör Hector Cuper'in antrenmanda Emre ile Morfeo'ya penaltı çalıştırdığı ve sonuçta olası bir penaltı da atışını Emre'nin kullanmasını istediği belirtilirken, maç anında Morfeo'nun çok ısrar etmesi üzerine penaltıyı kullanıp, kaçırmasının hem Emre hem de Cuper'i sinirlendirdiği kaydedildi. 
     Arjantinli teknik adam ise maç sonrasında basına, ''Daha fazlası istenemezdi oldu bir kere'' diyerek konuyu kapattı. 
     Öte yandan karşılaşmanın 19. dakikasında sakatlanarak yerini C.Zanetti'ye bırakan Okan Buruk'un, sol bacak kaslarında çekme olduğu ifade edildi. 
     İtalyan basını bugünkü haberlerinde ayrıca, TSV Bayer 04 Leverkusen formasını giyen milli futbolcu Yıldıray Baştürk için, ''Almanların en yeteneklisi çok hafif kaldı'' değerlendirmesini yaptı. Bazı gazetelerde, AS Roma takımının Yıldıray'ı yakından izlediği de savunuldu. 

     
</TEXT>
</DOC>
