<DOC>
<DOCNO> 101959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/siyaset/siy03.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oya’dan önce de finansçıydım’ 
</HEADLINE>
<TEXT>

Oya Ünlü’nün eşi Emre Kızıl, "Politika alanında çalışan bir insanla evli olduğum için çalışmamalı mıyım " diye sordu 
     SONGÜL HATISARU 

     Büro ve otomobillerini Kemal Derviş’e kiralayan Zafer İnşaat Grubu’na bağlı İnter Portföy’de çalışması eleştirilen, Oya Ünlü’nün eşi Emre Kızıl, Eylül 2000’de evlenmeden önce de finans piyasasında çalıştığını belirterek, "3.5 yıldır bu piyasada çalışıyorum. Politika alanında çalışan bir insanla evli olduğum için çalışmamalı mıyım " dedi. 
     Kızıl, Ünlü ile ABD’deki George Washington Üniversitesi’nde master yaparken 1997’de tanıştıklarını, Türkiye’de iş hayatına 1998’de İktisat Bankası Hazine bölümünde başladığını anlattı. İktisat Bankası’nın Tasarruf Mevduatı Sigorta Fonu’na TMSF geçmesinin ardından bir süre işsiz kalan Kızıl, bu yıl haziranda Zafer İnşaat’ın TMSF’den aldığı İnter Portföy’de uzman olarak işe başladı. 
     Zafer İnşaat’ın sahibi M. Necati Yağcı’yı eşinin ailesi dolayısıyla tanıdığını, ancak işe girerken Yağcı’nın referansı olmadığını belirten Kızıl, "İnter Portföy’de profesyonel prosedürü takip ederek işe başladım, mülakatlarımı yaptım. İş arkadaşlarım bile Oya’nın eşi olduğumu çok sonra öğrendi. Özgeçmişim zaten ortada. Yurtdışından da birçok iş teklifi aldım. Ancak eşim burada çalıştığı için gitmedim" dedi. 
     İnter Porföy’de uzman kadrosunda çalıştığını ve uzman maaşı aldığını kaydeden Kızıl, "Alnım açık, geçmişim temiz, geleceğim de hep öyle olacak. İsteyen istediğini araştırsın. Kendi geçmişime güveniyorum. Bazı şeyler çarpıtılıyor, Oya da kendi işini yapıyor. Biz iyi eğitim almış, yurtdışı birikimi olan insanlarız. Söylentilere kulak assam herhalde hiçbir yerde çalışmamam, evde oturmam lazım" diye konuştu. 
     



 SİYASET 





















</TEXT>
</DOC>
