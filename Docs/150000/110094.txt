<DOC>
<DOCNO> 110094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/guncel/gun02.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hediye kitapta propaganda 
</HEADLINE>
<TEXT>

İstanbul Büyükşehir Belediye Başkanı Gürtuna, öğretmenlere ve öğrencilere hediye olarak dağıttığı kitaplara fotoğrafını bastırdı 
     MEHMET DEMİRKAYA - ŞENOL DEMİRCİ İstanbul 

     İstanbul Büyükşehir Belediyesi, eğitim yardımı çerçevesinde, 100 bin öğrenciye eğitim çantasının yanı sıra, okul kitaplıklarına ve öğretmenlere de 3 kitaptan oluşan bir set hediye ediyor. Sette Oğuz Saygın’ın "Negatif Limanlardan Pozitif Sulara", Prof. Herbert N. Casson’ın "Zorluklarla Mücadele" ve "Hayatta İlerle ve İlerlet" kitapları yer alıyor. Kitaplar Hayat Yayıncılık tarafından İstanbul Büyükşehir Belediyesi için özel olarak basıldı. Kitapların ikisinin piyasa fiyatı 5, diğerinin ise 4.5 milyon lira. 
     
     BEŞ MİLYARLIK İLAN VERDİLER 
     Kitapların arka kapakları içinde İstanbul Büyükşehir Belediyesi’nin şirketlerinden KİPTAŞ, İGDAŞ ve Kültür A.Ş.’nin ilanları bulunuyor. Edinilen bilgiye göre, şirketler 5 bin baskı için 5 milyar lira ilan ödemesi yaptı. 
     Hayatta İlerle ve İlerlet adlı kitapta Ali Müfit Gürtuna imzalı "Sevgili Öğrenciler" diye başlayan bir yazı ve "Büyükşehirden Büyük destek. İstanbul Büyükşehir Belediyesi" yazılı logo yer alıyor. Ayrıca tam sayfa Gürtuna’nın fotoğrafı bulunuyor. Diğer 2 kitapta ise Gürtuna imzalı yazılar "Değerli Mesai Arkadaşlarım" diye başlıyor, kitaplarda yine Ali Müfit Gürtuna’nın fotoğrafı yer alıyor. 
     
     ÇANTALAR SÜMERBANK’TAN 
     İstanbul Büyükşehir Belediyesi yetkilileri, kitaplar için belediyenin hangi tarihlerde, ne kadar ödeme yaptığına ilişkin sorulara yanıt vermedi. 
     Çantaların ise Sümerbank’tan alındığını, setlerin içinde defter, kalem, boya malzemeleri bulunduğunu belirten belediye yetkilileri, 1.6 trilyon lira tutan toplam yardımın tamamen belediye olanaklarından karşılandığını söyledi. Yetkililer ayrıca, eğitim setlerinin, İl Milli Eğitim Müdürlüğü işbirliği ile tespit edilen ihtiyaç sahibi öğrencilere dağıtıldığını bildirdi. 
     



 GÜNCEL 


















</TEXT>
</DOC>
