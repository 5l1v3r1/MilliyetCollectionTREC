<DOC>
<DOCNO> 132787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/guncel/agun.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK-ABD görüşmelerini Ecevit de doğruladı BİLİYORDUK 
</HEADLINE>
<TEXT>
ABD Büyükelçisi'ne Can Dündar'dan yanıt var 
Ecevit "Başbakanlığım döneminde de PKK-ABD görüşmeleriyle ilgili belirtiler vardı. Milliyet’in belgeleriyle bu konu kesinleşti .." 
     ANKARA Milliyet 

     ABD ile PKK arasındaki görüşmelerin yapıldığı dönemde başbakan olan DSP Genel Başkanı Bülent Ecevit, bu konuda Milliyet’in birkaç gündür verdiği bilgilerin son derece aydınlatıcı olduğunu söyledi. ABD’nin sürekli Kürdistan hevesini kamçılamasına rağmen her seferinde Kürtler’i aldattığını savunan Ecevit şunları kaydetti "Nitekim Körfez savaşının ardından Kürtleri Irak ordusuna karşı harekete teşvik etmiştir. Fakat Kürtleri desteksiz bırakmış ve felakete sürüklemiştir. Kürtlerin yardımına ABD veya batılı ülkeler değil, Türkiye koşmuştur. Bu konuyu ABD ile bütün açıklığıyla görüşmemiz gerekir." 
     
     PEARSON YALANLADI 
     ABD Büyükelçisi Robert Pearson ise, dün NTV’de Milliyet’in haberiyle ilgili açıklama yaptı. Öfkeli bir üslup kullanan Pearson, haberin "Türkiye - ABD ilişkilerini bozmayı hedeflediğini" öne sürerek şunları söyledi "Bir PKK ajanı tarafından çıkarılan, doğruluğu olmayan bir belge. 11 Eylül’de terörden etkilenen bir ülke olarak, ABD’nin terörist bir örgütle ilişki kurması imkansız. Fotoğraftaki herkesin ismi var, ABD’li olanın yok. Bağdaş kurması farklı ve başında şapka olduğu için ABD’li yazılmış. Böylesi bir haberin Türk gazetesinde yazılması utanç kaynağıdır." ABD istihbarat ve askeri birimlerinin de, dün büyükelçilikte Pearson’la görüştüğü ve böyle bir görüşme olmadığı yönünde görüş ilettiği kaydedildi. 
     
     GENELKURMAY RAPORU VAR 
     Görüşmeyi ortaya çıkaran Milliyet yazarı Can Dündar ise suçlamalara şöyle yanıtladı "Türkiye’yi K. Irak’ta savaş içine çekmeye çalışsam ve orada Türkiye’nin savaş nedeni saydığı şeyi örgütleyen müttefik ülke durumuna düşsem, herhalde ben de büyükelçi gibi öfkelenirdim. Kaynağımın PKK’lı olduğu doğru. Zaten görüşme PKK-ABD arasında yapılmış. Dolayısıyla haber kaynağının PKK’lı olmasında tuhaflık yok. Ortada bir yıl önce yapılmış anlaşma metni, belge ve fotoğraf var. Görüşmeyi ayarlayan ve görüşmede yer alan tanığın ifadeleri, ayrıca Genelkurmay Başkanlığı ve Türk istihbarat servislerinin, bunları doğrulayan raporları var. Pearson’ın bunu haber saymamasına katılmak mümkün değil." 
     Pearson’un, fotoğraftaki kişinin kimliğinin belirsiz oluşuna ilişkin iddiaları üzerine de Dündar şöyle konuştu "Habere konu olan insanların ifadeleri ve başka kaynaklarca da doğrulanan bir belge bu. Sadece fotoğrafa dayanarak yapılmış bir haber değil. Büyükelçinin kafasında hala endişeler varsa, biraz sabredebilirse, belki daha ayrıntılı bilgilere ulaşmak da mümkün olacaktır. Çünkü bu belgenin değişik ellerde olduğunu biliyoruz." 
     
     
     



 GÜNCEL 























</TEXT>
</DOC>
