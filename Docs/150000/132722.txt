<DOC>
<DOCNO> 132722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo36.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Büyük Erkekler Grekoromen Güreş Şampiyonası başladı. 
</HEADLINE>
<TEXT>

     Türkiye Büyük Erkekler Grekoromen Güreş Şampiyonası, Antalya'da başladı. 
     Dilek Sabancı Spor Salonu'nda yapılan ve 28 ilden 250 sporcunun katılması beklenen şampiyonanın açılış törenine, 177 sporcu katıldı. 
     Seremonide, Güreş Federasyonu Teknik Komite Üyesi Yakup Topsöz, AK Parti Antalya Milletvekili Burhan Kılıç ve Antalya Valisi Ertuğrul Dokuzoğlu, birer konuşma yaparak, güreş sporu ve şampiyona ile ilgili görüşlerini aktardılar. 
     Güreş Federasyonu Asbaşkanı Mehmet Kılıç, A.A muhabirine yaptığı açıklamada, Antalya'daki organizasyondan memnun kaldıklarını, ancak aşırı yağışlar nedeniyle seyirci sayısının az olduğunu söyledi. 
     Türk gençlerinin güreş sporuna çok yatkın olduğunu belirten Kılıç, devletin güreşe sağladığı desteğin yeterli olmadığına değinerek, ''Bu spor dalı daha fazla desteklenmelidir. Güreş Federasyonu özerkleşmeli, güreşe verilen önem artırılmalıdır'' dedi. 
     Antalya'da bugün başlayan ve 26 Ocak Pazar günü sona erecek şampiyonanın ilk iki gününde eleme müsabakaları, cumartesi ve pazar günü de final müsabakaları yapılacak. 
     Şampiyonanın bugünkü bölümünde, 55, 66, 84 ve 120 kiloda birinci tur müsabakaları tamamlandı. İkinci tur müsabakaları ise bu akşam yapılacak. 
     Uluslararası 50 hakemin görev yapacağı şampiyonada, Ercan Yıldız, Nazmi Avluca, Mücahit Vardal gibi Dünya ve Olimpiyat şampiyonluğu bulunan sporcular da mücadele ediyor. 
     





</TEXT>
</DOC>
