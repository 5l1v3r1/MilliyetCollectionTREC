<DOC>
<DOCNO> 116278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/siyaset/siy02.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit AKP’nin asıl niyeti başka 
</HEADLINE>
<TEXT>

"Çok kaypak bir zeminde siyaset yapıldığını" söyleyen Ecevit, laik kararsızları DSP’ye çağırdı 
     ANKARA Milliyet 

     Başbakan Bülent Ecevit, seçime üç gün kala kararsızlara meydanlardan değil, DSP Genel Merkezi’nden seslenerek, "Laik demokratik rejimi tehlikede görenler kaygı içinde" dedi. AKP’nin asıl niyetini sakladığını savunan Ecevit, "Sizin de, AKP’nin de başbakan adayı belli değil. Aynı paralelde durmuyor musunuz " sorusuna ise sinirlenerek, "Bizim üzerimizde herhangi bir yasak yok. Biz kendi demokrasi anlayışımızla siyaset yapıyoruz" karşılığını verdi. Ecevit, bazı liderlerin meydanlarda hesapsız vaatlerde bulunduğunu savunarak, "Seçmenleri, kararlı parti olan DSP’ye çağırıyorum" diye konuştu. 
     Ecevit, Cumhurbaşkanı Ahmet Necdet Sezer ve AKP lideri Recep Tayyip Erdoğan arasındaki yetki tartışmasını polemik saymanın doğal olmadığını, Sezer’in Anayasa’nın sağladığı yetkileri kullanmayı ifade ettiğini söyledi. Seçimden sonraki tabloyu değerlendirmenin güç olduğunu ifade eden Ecevit, şunları kaydetti 
     "Çok kaypak bir zemin üzerinde siyaset yapılıyor. AKP’nin başında bulunduğu bazı partiler, niyetlerini saklamaya çalışıyor. Ne olursa olsun laik demokratik rejime sahip çıkılmalıdır. Erdoğan’ın genel başkanlık görevini sürdürmesi doğru bir yaklaşım değil. Yasal engellere karşın bu partinin lideri kendi konumunu eksiksiz olarak sürdürmek istiyor. Demek ki, daha başka lider çıkmasına imk n vermek istemiyor." 
     
     Pülümür’de Aşk’ı izlediler 
     ALTAN BURGUCU 

     Başbakan Bülent Ecevit, eşi Rahşan Ecevit’in yazdığı "Pülümür’de Aşk" adlı oyunda stres attı. Yıldırım Beyazıt Meslek Lisesi öğrencilerinin sergilediği oyunu, DSP İl Teşkilatı’yla bazı bakanlar da izledi. 12 Mart darbesi öncesinde Türkiye’yi bir karakolda yaşananlarla anlatan oyunun ardından Rahşan Ecevit, oyunculara imzalı kitabını verdi. 
     
     Seçim telaşı diplomasiyi unutturdu... 
     ANKARA Mİlliyet 

     Seçime iki gün kala parti işlerine yoğunlaşan Başbakan Bülent Ecevit, Türkiye’nin diplomasi gündemini "unuttu." BM Genel Sekreteri Kofi Annan’ın Kıbrıs Özel Temsilcisi Alvaro De Soto’nun dün başlayan Ankara ziyareti hakkında sağlıklı bir bilgiye sahip olmadığını söyleyen Ecevit, Rusya’nın Türkiye’ye verdiği notayı da "bilmediği"ni kaydetti. Ecevit, düzenlediği basın toplantısında dış politika gündemiyle ilgili soruları yanıtlarken, De Soto’yla ilgili bir soruya önce "De Soto Kıbrıs’a giderse Sayın Denktaş orada yok" karşılığını verdi. Ecevit daha sonra da, "Ankara’ya ne zaman geleceği konusunda sağlıklı bir bilgim yok" demekle yetindi. 
     
     
     
     



 SİYASET 













</TEXT>
</DOC>
