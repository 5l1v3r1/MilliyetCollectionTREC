<DOC>
<DOCNO> 105770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur17.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı'ndan Kamer Genç'e tepki... 
</HEADLINE>
<TEXT>

     Bayındırlık ve İskan Bakanı Abdülkadir Akcan, TBMM Başkanvekili ve Tunceli Milletvekili Kamer Genç'in ''Tunceli'ye hizmet götürülmediği'' iddiasıyla, bakanlığının önüne siyah çelenk koymasıyla ilgili, ''Tunceli'ye Genç'ten daha çok hizmet ettim'' dedi. 
     Afyon'da gezi ve incelemelerini sürdüren Bakan Akcan, gazetecilere yaptığı açıklamada, ''Sayın Genç, hangi kelimeleri söyledi,nasıl ima etti bilmiyorum, ama siyah çelengi TBMM Başkanvekili sıfatıyla değil, Tunceli Milletvekili sıfatıyla koymuştur'' diye konuştu. 
     1992-1996 yılları arasında Elazığ Veteriner Fakültesi Dekanlığı yaptığını hatırlatan Bakan Akcan, şunları kaydetti. 
     ''Genç'in tüm milletvekilliği boyunca yapmadığı hizmeti, ben dekan olduğum dönemde Tunceli hayvancılığı için yaptım. Yani Tunceli'ye Genç'ten daha çok hizmet ettim. Sayın Genç, mensubu bulunduğu partisinin aracılığıyla seçilmiş olmasına rağmen üçbuçuk yıldan beri, milletvekilliği sıfatını kullanarak Tunceli'ye hizmet götürememişliğin eksikliğini, Bayındırlık Bakanlığı'nın önünde şov yaparak kapatmaya çalışıyor.'' Bakan Akcan, Tunceli için yatırım programına konulmuş olan ödeneklerin verildiğini, bütçe dışı bir uygulamanın olmadığını belirterek, ''Genç, Tunceli için yatırım programındaki işlerin tamamlanması konusunda bir talebi oldu. Ancak ek bütçe olmadığı için bunun mümkün olmadığı kendisine iletildi. Ek bütçe sadece seçim masraflarını karşılamak üzere çıkarılan bütçedir'' dedi. 
     Bakan Akcan, Isparta'ya giderken Afyon'da mola veren Devlet Bakanı ve Başbakan Yardımcısı Devlet Bahçeli ile Isparta'ya hareket etti. 
     





</TEXT>
</DOC>
