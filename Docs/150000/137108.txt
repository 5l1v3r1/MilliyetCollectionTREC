<DOC>
<DOCNO> 137108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun35.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Harrazi ABD milyonların sesine kulak vermeli... 
</HEADLINE>
<TEXT>

     İran Dışişleri Bakanı Kemal Harrazi, ''Washington yönetiminden dünyada yapılan savaş karşıtı gösterilere katılan milyonlarca kişinin sesine kulak vermesini beklediklerini'' söyledi. 
     Harrazi, düzenlediği basın toplantısında, dün dünya genelinde yapılan savaş karşıtı gösterileri değerlendirirken, ''Washington demokrasiye inanıyorsa, dünyanın dört bir köşesinde milyonlarca kişinin savaş karşıtı gösterilerini nasıl görmezden gelebilir. Bu Amerikan yönetiminin terörizme karşı uluslararası mücadeledeki samimiyetsizliğinin örneğidir'' diye konuştu. 
     ''Kitle imha silahları kötüyse ABD ve bazı Batılı ülkelerin niçin Irak'a bu silahları verdiğini'' soran Harrazi, Ortadoğu'nun kitle imha silahlarından arındırılmasının gerektiğine inandıklarını kaydetti. Harrazi, İran yönetiminin kitle imha silahları yapma programı olmadığını belirterek, şöyle dedi 
     ''Bu silahlar zamanında bu kadar tehlikeli ya da ahlaki değerler o zaman şimdiki kadar önemli değil miydi Kitle imha silahlarını Irak'a sizin verdiğiniz gün gibi ortada, niçin pişman olduğunuzu söylemiyorsunuz Niçin bu kötü ve ahlaksızca işiniz nedeniyle özür dilemiyorsunuz Kitle imha silahları insanlık için tehdit oluşturuyorsa ve bundan eminseniz, niçin İsrail yönetiminin kitle imha silahları stoklarının tehditleri konusunda sessiz kaldınız '' Washington yönetiminin, terörist örgüt olarak gördüğü El Kaide'ye karşı savaş açtığını, ancak diğer yandan İran rejimi muhalifi Halkın Mücahitleri örgütünü desteklediğini belirten Harrazi, ''Amerikan yönetiminin mantığı, iyi ya da kötü terörizm vardır anlamında. Ya bizimlesiniz ya da karşımızdasınız biçimindedir. Ya da başka bir deyişle El Kaide kötü örgüttür, ancak Halkın Mücahitleri Amerikan yönetiminin çıkarlarını tehlikeye atmadığı için kötü örgüt değildir'' dedi. 
     ABD'nin dünyaya hükmetmeye ve dünyayı tek kutuplu yapmaya çalıştığını belirten Harrazi, Amerikan yönetimini, Ortadoğu'daki enerji kaynaklarını ele geçirmeye ve bölgede İsrail'in ekonomik ve siyasi üstünlüğüne zemin hazırlamaya çalışmakla suçladı. 
     
     EL KAİDE ÜYELERİNE SINIR DIŞI 
     Harrazi, şimdiye kadar 500 kişiden fazla El Kaide mensubunu yakalayarak, bu kişileri ya kendi ülkelerine ya da geldikleri ülkeye geri gönderdiklerini belirterek, ''Usame Bin Ladin'in oğlunun İran'da olduğu yeni bir söylenti değil. Biz bu kişinin burada olduğu konusunda bilgimiz yok, ancak kesinlikle İran'da olursa kuşkusuz yakalarız'' dedi. 
     ''Türkiye'nin Kuzey Irak'ta güvenli bölge oluşturmayı planladığı'' yolundaki bir soruyu Harrazi, ''Biz bu tür bir planı onaylamıyoruz. Irak'ın toprak bütünlüğü korunmalı, komşu ülkelerin ordusunun Irak topraklarında bulunması yeni sorunlara yol açabilir. Bu da bölgenin hayrına değil'' diye yanıtladı. 
     Bu arada, Irak Dışişleri Bakanı Naci Sabri'nin geçen hafta Tahran'ı ziyaret etmesiyle ilgili olarak ağır eleştirilere uğrayan Harrazi'nin azledilmesi yönünde Meclis'te bir grup milletvekilinin girişim başlattığı bildirildi. 
     





</TEXT>
</DOC>
