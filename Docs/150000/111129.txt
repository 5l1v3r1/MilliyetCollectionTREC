<DOC>
<DOCNO> 111129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sondun06.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye, Irak'a operasyona muhtemelen destek verecek" 
</HEADLINE>
<TEXT>

     Uluslararası Para Fonu IMF ve Dünya Bankası'ndan milyarlarca dolarlık kredi alan Türkiye'nin, Irak'a askeri operasyon konusunda müttefiki Washington ile ilişkilerini muhtemelen tehlikeye atmayı göze almayacağı öne sürüldü. 
     ABD'de Heritage Foundation adlı düşünce kuruluşunun yayımladığı ''Amerika neden tek başına gitmeyebilir Saddam'a karşı büyüyen koalisyon'' başlıklı ve Dr. Nile Gardiner imzalı raporda, ''Irak'a karşı ortak bir operasyonda Türkiye'nin işbirliği olağanüstü önemli olacak'' denildi. 
     Raporda, 700 kişilik Amerikan ve İngiliz personelin bulunduğu İncirlik üssünün, ABD'nin bölgede Irak'a en yakın üssü olduğu ve kilit önem taşıdığı kaydedildi. 
     Türkiye'nin, Irak'a karşı planlanan askeri operasyona ilişkin taşıdığı ciddi endişeleri ifade ettiği ve özellikle Bağdat'taki bir rejim değişikliğinin, bağımsız bir Kürt devletine doğru ilerlemesinden endişe ettiği belirtilen raporda, Ankara'nın, bölgede savaşın mülteci akınına ve ekonomik istikrarsızlığa yol açması endişesini de taşıdığı kaydedildi. 
     Heritage Foundation'ın raporunda, ''Türkiye'nin yüz yüze kaldığı zor seçim Ya en yakın NATO müttefiki ABD'yi destekler veya Arap dünyasına katılarak Irak'a askeri operasyonu reddeder. Ancak birinci olasılık kazanacaktır. Türkiye'nin yüz yüze kaldığı zorlu finansal gerçekler, IMF ve Dünya Bankası'ndan alınan 16 milyar dolarlık kredi paketi ve ABD'ye 5 milyar dolarlık askeri kredi borcuyla Ankara'nın, Washington ile ilişkilerini tehlikeye atmayı istememesi muhtemeldir'' ifadesi kullanıldı. 
     
     STRATEJİK VE LOJİSTİK DESTEK 
     Raporda, Türkiye'nin büyük olasılıkla Irak'a operasyonda yer alacak müttefikler arasına katılmayacağı, ancak ABD liderliğindeki operasyona, hava sahası ve üslerini açarak stratejik ve lojistik destek sağlayacağı savunuldu. 
     Düşünce kuruluşunun raporunda, Türkiye'nin savaş sonrasında güvenlik gücüne katılımı için cesaretlendirilmesi gerektiği, Türk ordusunun, Afganistan Barış Gücü ISAF'ın komutanlığıyla değerli bir deneyim kazandığı belirtildi. Raporda ayrıca, bir Müslüman güç olarak Türk askerinin Irak'a yerleştirilmesinin avantajlı olacağı savunuldu. 
     Raporda, Türkiye'nin oynayabileceği önemli rol dikkate alınarak, ABD ve İngiltere'nin, bir kez Irak lideri Saddam Hüseyin devrildikten sonra olacaklara ilişkin Türkiye'ye kesin garantiler vermeleri gerektiği de ifade edildi. 
     Raporda, Irak'a operasyonun ABD-İngiltere operasyonu olacağı ve bunda kuvvetli bir ihtimalle Avustralya güçlerinin de yer alacağı savunuldu. NATO'nun yeni müttefikleri Polonya ve Çek Cumhuriyeti'nin de Irak'a operasyon için askeri katkıda bulunabileceği belirtildi. Türkiye, İtalya, İspanya, Kuveyt ve muhtemelen Suudi Arabistan, Ürdün ile Katar'ın da lojistik ve stratejik destek sağlamasının beklendiği kaydedildi. 
     





</TEXT>
</DOC>
