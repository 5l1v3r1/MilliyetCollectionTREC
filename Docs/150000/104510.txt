<DOC>
<DOCNO> 104510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/guncel/agun.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’un ortası köy 
</HEADLINE>
<TEXT>

Yapılan bir araştırma Bağcılar’ın 40 bin nüfusa sahip Evren Mahallesi’ndeki inanılması güç geriliği ortaya çıkardı. Hanelerin dörtte birinde bir çocuk ölmüş. 6’da biri okula gitmiyor. Nüfusun yüzde 7’si nüfusa kayıtlı değil. Doğan çocukların beşte biri özürlü 
     SEMRA KARDEŞOĞLU İstanbul 

     Bağcılar’ın en büyük mahallelerinden olan, yaklaşık 40 bin nüfusa sahip Evren Mahallesi’nde yapılan bir araştırma, çarpıcı gerçekleri ortaya çıkardı. Mahalledeki kadınların yüzde 58.2’si, erkeklerin ise yüzde 30’u okuma yazma bilmiyor. Halkın yüzde 32’sinin akrabalarıyla evlendiği, doğan çocukların yüzde 20.8’inin de özürlü olduğu belirtildi. 
     Devlet Bakanı Melda Bayer tarafından açılışı yapılan Sosyal Hizmetler İl Müdürlüğü’ne bağlı Bağcılar Evren Toplum Merkezi, çalışmalara başlamadan önce bir araştırma yaptı. Merkezin sorumlusu Serbilgül Bakır, araştırma üzerine şunları söyledi 
     "Mahallenin tümünü temsil edebilecek özellikleri taşıyan örneklem grubu olan 200 haneyi seçtik. Örneklem grubunun mahallenin her sokağında olmasına özen gösterdik. Çalışma, merkezimizde görevli kişiler tarafından yapıldı. Aile reislerinin yüzde 66.3’ü ilkokul mezunu. Yine aile reislerinin yüzde 18.4’ü okuma yazma bilmiyor. Bu nedenle öncelikle okuma yazma kursu açacağız. Yüzde 46.2’sini Doğu ve Güneydoğu, yüzde 28.8’ini ise Karadeniz’den göç edenler oluşturuyor." 
     

</TEXT>
</DOC>
