<DOC>
<DOCNO> 103728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sondun06.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'ın Türkiye endişesi... 
</HEADLINE>
<TEXT>

     Yunanistan'ın, Rum kesiminin AB'ye girmesi durumunda ''Türkiye'nin bölgede krize yol açacağı'' endişesi taşıdığı bildirildi. Yunanistan Kara Kuvvetleri YES Komutanı Panayotis Harvalas, Türkiye'nin, siyasi müzakere avantajı yakalamak için kriz politikası uygulayarak, Ege ve Kıbrıs'ta kontrollü sıcak olay yaratması ihtimalinin büyük olduğunu iddia etti. 
     Rum gazetesi Fileleftheros, Yunanistan Başbakanı Kostas Simitis'in başkanlığında dün Atina'da yapılan ve Rum kesiminin AB üyeliği ile Kıbrıs sorununun ele alındığı toplantıda, Rum kesiminin AB'ye alınması durumunda ortaya çıkabilecek gelişme ve ihtimaller üzerinde durulduğunu yazdı. 
     Yunan tarafının, Rum kesiminin AB üyelik müzakerelerinin tamamlanmasıyla, ''Türkiye'nin gerek Kıbrıs'ta, gerek Ege'de sıcak olay yaratması'' ihtimalinden yoğun endişe duyduğu belirtilen haberde, Yunanistan Başbakanı Kostas Simitis'in Yunan Silahlı Kuvvetler yetkilileriyle yaptığı toplantıda, Türkiye'deki değişken siyasi durumun da göz önüne alındığı, bu çerçevede Atina'nın, Ankara'nın ''kontrollü bir kriz ve gerginlik'' yaratmasını ihtimal dışı görmediğine işaret etti. 
     
     HARVALAS'IN AÇIKLAMASI 
     Haberde ayrıca, Yunanistan Kara Kuvvetleri YES Komutanı Harvalas'ın, Deniz Harp Okulu öğrencilerine hitaben yaptığı konuşmada, ''sıcak bir olay yaratılmasını ihtimal dahilinde gördüğüne'' ilişkin sözleri aktarıldı. 
     Apoyevmatini gazetesi de konuya ilişkin haberinde, Harvalas'ın, ''Türkiye'nin adanın tamamını ele geçirme girişimi yanında, Trakya'da da herekete geçebileceği gibi, Doğu Ege ile 12 Ada'yı ele geçirmek amacıyla Yunanistan'a karşı saldırı hareketlerine girişebileceği'' sözlerine yer verdi. 
     Yunanistan'a ve Kıbrıs Rum kesimine karşı ''geniş çaplı askeri harekatta bulunulması'' ihtimalinin bugünün koşullarında küçük bir ihtimal olduğunu da vurgulayan Harvalas, ''Türkiye'nin siyasi müzakere avantajı yakalamak için, kriz politikasını uygulamak suretiyle Ege ve Kıbrıs'ta kontrollü sıcak olay yaratması ihtimali daha büyüktür'' dedi. 
     





</TEXT>
</DOC>
