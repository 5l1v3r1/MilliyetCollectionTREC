<DOC>
<DOCNO> 106405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/son/sontur03.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyette "Fethullahçı yapılanma" ortaya çıktı 
</HEADLINE>
<TEXT>

     Elazığ Emniyet Müdürlüğü'nün yaptığı operasyonda, Fethullah Gülen cemaatinin emniyetteki yapılanmasıyla ilgili çok önemli bilgi ve doküman ele geçirildi. 
     Ele geçirilen dokümanda, 4 ilde görev yapan rütbeli emniyet mensuplarının isim isim sıralanarak yapılanmadaki rollerine göre şifreli kodlara yer verildiği belirlendi. Bu isimlerin yanında, ''Bizden, Zararsız, Ehli dünya, Zararlı'' gibi notlar da çıkarılırken, cemaate yakın kişilerin yapılanma içinde nasıl hareket etmeleri gerektiği, mali ilişkiler, personel politikası gibi ayrıntıların yer aldığı el notlarının da bulunduğu tespit edildi. 
     Elazığ Emniyet Müdürlüğü Terörle Mücadele Şube Müdürlüğü ekipleri, Sivrice Merkez Cami avlusunda şüpheli bir çanta buldular. Çantayı açan görevliler, yaptıkları aramada, emniyet mensuplarının yer aldığı bir liste ile el yazısı bazı notlar ele geçirdiler. 
     Çantanın sahibi olduğu belirlenen, Malatya'da bir dershanede öğretmenlik yapan Ahmet Şahinalp bunun üzerine gözaltına alındı. Elazığ TEM Şubesi'nde sorgulanan Şahinalp, dokümanın çantasına başkaları tarafından yerleştirildiğini iddia etti. 
     Mahkemeye çıkarılan Şahinalp tutuksuz yargılanmak üzere serbest kaldı. 
     Elazığ Emniyet Müdürlüğü İstihbarat ve Terörle Mücadele Şube Müdürlüğü ekipleri, çıkan notları ve emniyet personeli listesinin yer aldığı bilgisayar dökümünü inceleyerek, bunun emniyet içerisinde ''Fethullahçı'' olarak adlandırılan grubun yapılanmasıyla ilgili olduğunu saptadılar. 
     Ele geçirilen doküman ve notlar özel bir kurye ile Emniyet Genel Müdürlüğü'ne gönderildi. Doküman, İstihbarat ve Terörle Mücadele Daire Başkanlığı'nda incelemeye alındı. El yazması notlar ayrıca kriminal polis laboratuvarı tarafından da incelenmeye başlandı. 
     
     LİSTE KABARIK 
     Polisin ele geçirdiği doküman arasında Elazığ, Tunceli, Bingöl ve Malatya illerinde görev yapan 144 komiser yardımcısı, komiser, başkomiser, emniyet amiri rütbesindeki emniyet mensubunun listesi yer alıyor. Devresi, sicili, adı, soyadı, görev yeri tek tek sıralanan listenin sonunda ''BL'' ve ''Açıklama'' diye iki hane daha bulunduğu ve bu bölümlerin personelin Fethullahçı yapılanmadaki yerini gösterdiği belirtiliyor. Şifrelenmiş bölümlerde isim hanelerinin karşısına 1'den 5'e kadar rakam konulurken ''BL'' hanesi ''HL, KM, SLÇ, SLM, TR, AH, AKF, FT, CN, SD'' gibi harflerle kodlar bulunuyor. Bazı isimlerin karşısına ise ''Ehli dünya fırsat bulursa zarar verir'', ''Bizi biliyor'', ''Zararsız'', ''Müntesip'', Aleyhte çalışır, Süryani olabilir'' ''Bizden diye istenildi'' gibi el yazısı ile notlar yer alıyor. 
     
     11 SAYFALIK AJANDA 
     ''Fethullah cemaati''nin emniyetteki ilişkilerini ortaya koyan 11 sayfalık ajanda notunda ise isimler, telefon numaraları, talimatlar, para miktarları, aile içi ilişkiler, gizlilik prensibi, bilgi toplama teknikleri, alternatif açılımları içeren el yazması notlar bulunuyor. 
     Emniyet Genel Müdürlüğü'nün Değerlendirme Kurulu'nda terfi ettirilmeyen emniyetçi cemaat mensuplarının durumunun sorgulandığı notlarda, ast ve üstlerin birbiriyle tanıştırılması, cemaat hizmetlerinin her ilde olduğu gibi büyük ilçelerde de devreye girmesi gerektiği vurgulanıyor. 
     Cemaatin emniyetteki sorumlusunun kaleminden çıktığı anlaşılan notlarda isimler tek tek sıralanıyor. 
     Cemaate mensup olduğu belirtilen Elazığ kadrosundaki Ş.I.'dan, ''Hanımı ile problemli. Hanımı ile görüşmek lazım. İster ..., ister rıza ile kılınmış ise tekrar eda etmeye gerek yok'' diye bahsediliyor. 
     Çocuklarla ilgili ''Saflandırılmalı'' denilerek, çocukların 6 yaşından itibaren, ''Bizler ve onlar'' diye eğitilerek cemaate kazandırılması isteniyor. 
     Notlarda bazı kişilerin cep telefonları yer alırken, Olay Yeri İnceleme Şubesi'nde çalışan H.Ö.'den ''ödeme yapmaz'' diye bahsediliyor. 
     
     ''BAŞÖRTÜLÜ FOTOĞRAFLAR DEĞİŞEBİLİR'' 
     ''Sigara içme konusu mevzuu'' diye hatırlatılma yapılan bir bölümde ise televizyon ve evdeki hassasiyet konularının da cemaatte ele alınması hatırlatılıyor. 
     ''Tanıdık bir nüfus müdürü bulunabilir mi '' diye sorulan ajandada resmi evraklarda başörtüsü bulunanların değiştirilmesi istenirken, örtünme konusunda ''Eşlerin örtü meselesi çok konuşulmadan uygulansın eşlerine güvenmiyorlar ... Bacıların keyfiyet programını daha yakın takip edelim'' deniliyor. 
     ''Arkadaşlar renk belli etmesin'' denilen başka bir bölümde ise madde madde kurallar konuluyor 
     ''-Başkalarının renkleriyle boyansınlar...-Alternatif açılımlar yapsınlar, - Alternatif açılımlar eşlerle yapılsın, -Aile içinde İslamı yaşasınlar, -Yurtdışına çıksınlar, buralarda uzun süreli dostluklar kursunlar, -Bayanlar sosyal etkinlikler yapsınlar, - Kadın kolları v.b yerlere gitsinler. Siyasi olmamalı , -Bayan hizmetleri ile ilgili talepler ve brifing alınmalı, -Gidilen evlerde bayanlarla ilgili bilgiler alınabilir.'' 
     
     TATİL PROGRAMI, YAZ KAMPLARI 
     Ajandada ayrıca tatil programının ve yaz kamplarının durumları, yeni gelen personelle ilgilenme, basında çıkan haberlerin takibi, alternatif açılım programı çerçevesinde nelerin yapıldığı, çevrenin takibi, bilgi toplama usul ve teknikleri, CD'lerin çoğaltılması gibi konular tek tek ele alınıyor. 
     Yurtdışına gidecek cemaat mensuplarının teşvik edilmesi isteniyor. İstihbarat kadrosunda görev yapan personel kastedilerek, iki defa misyon görevine gidenlerin ''birim'' olarak adlandırılan istihbarattan çıkarıldığı hatırlatılıyor. İkinci misyon görev yapacak personel hakkında ''heyetin'' karar vereceği vurgulanarak, ''77. madde olabilir, 94. madde istemiyoruz'' deniliyor. Yurtdışına görevli gidenlerin, gittikleri ülkelerin emniyet teşkilatı ile ''kardeş teşkilat'' ilişkisi kurulması istenilirken, Emniyet Genel Müdürlüğü'nün Kosova'ya gönderdiği nezaret ve cezaevi denetleme görevlileri için mensuplara, ''Gardiyan olarak gidilmemeli'' talimatı veriliyor. 
     
     HARCAMALAR, MALİ HESAPLAR 
     Askere gidenlere bundan böyle 100 dolar para verilmeyeceği belirtilen bir başka bölümde, 1 Eylül tarihi itibariyle mali hesapların yeniden sıkı kontrol edilmesi isteniyor. Bazı dolar ve Türk Lirası ödemelerinin kimlere, nereye, hangi amaçla yapıldığının küçük notlarının da yer aldığı ajandada, bazı eleştiriler ve açılan soruşturmalara yer veriliyor. 
     Ajanda dışında el notuna yapılan bazı kayıtlarda ise emniyetteki bazı personel hakkında özel bilgiler bulunuyor. H.Ö. adlı müdürle ilgili, ''Sıkıntı oluşturabilir. Palu ilçesine verilsin'', M.S. adlı bir müdürün,''B.'nin merkezde kalması için önayak olsun, sağlık durumu vs., takdim edilsin'' deniliyor. 
     
     ATATÜRK'E DİL UZATIYORLAR 
     Doküman arasında ele geçen bir dosya kağıdında ise el yazısı ile Sebataistliğin tarihi anlatılıyor. Sebataistlerin Osmanlı dönemindeki rolüne değinilirken, Türkiye Cumhuriyeti'nin kurucusu Ulu Önder Atatürk'e şu yakıştırmalar yapılıyor 
     ''Şemsi Efendi Mektebi Sebataistlerin ilk okuludur. Şemsi Efendi Atatürk'ün ilk hocasıdır. Şemsi Efendi'ye Sebataist olmayan hiç kimse alınmamıştır. İttihat ve Terakki ilk Selanik'te kurulmuştur. M. Kemal mason localarının yapacağı fonksiyonu CHP ile yapacağından dolayı locaları kapatmıştır.'' Yazının bir bölümünde ise aralarında politikacılar, dışişleri mensupları, gazeteciler, sanatçılar ve rektörlerin yer aldığı liste kaleme alınarak, bunların Sebataist olduğu iddia ediliyor. 
     
     BELGELER DGM'YE GÖNDERİLECEK 
     Emniyet yetkilileri, Ankara DGM Savcısı Nuh Mete Yüksel'in Fethullah Gülen hakkında ''laik devlet yapısını değiştirerek yerine dini kurallara dayalı bir devlet kurmak amacıyla yasadışı örgüt kurup, bu amaç doğrultusunda faaliyette bulunduğu iddiasıyla'' dava açtığını ve hakkında 10 yıla kadar hapis cezası istendiğini hatırlatarak, Elazığ'da ele geçen belgenin, açılan davaya ek delil olarak Savcı Yüksel'e gönderileceğini bildirdiler. 
     
     YETKİLİLER NE DİYOR 
     Elazığ'da ele geçirilen belge ve dokümanın çok önemli olduğunu belirten bir üst düzey yetkili, notların bir emniyet mensubu tarafından hazırlandığını ve bunu sivil olan, ancak cemaatin ''imamı'' olan bir kişiye gönderildiğini, ''imamın'' da bu emniyetçiye cemaatin emniyetteki taleplerini ilettiğinin anlaşıldığını söyledi. 
     Bu notlardan cemaatin bölgesel çalışmalar yaptığının anlaşıldığını kaydeden yetkili, şunları söyledi 
     ''Bu belgeler bu gruba yönelik yapılan soruşturmalarda bugüne kadar ele geçenlerin en somutu. Grubun teşkilat içindeki yapılanması, çalışma yöntemleri, ilişkiler ortaya konuluyor. Bu belgelerden faydalanılarak bazı şeyler açığa çıkarılabilir. Ancak bunlar ayrık otu gibi. Her tarafa yayılmışlar. Başka kurumlarda da yoğun olarak varlar. Bu belgelerden çıkışla üzerine kararlı ve devlet politikasıyla gidilirse, her şey ortaya çıkar.'' Aynı yetkili, ilginç bir saptama da yaparak, yüzlerce kişiyi öldüren Hizbullah terör örgütünün hücre evlerinde çıkan notların ele geçen notlarla aynı üslupta olduğunu savundu. 
     Öte yandan, konuyla ilgili olarak gözaltına alındıktan sonra serbest bırakılan dershane öğretmeni Ahmet Şahinalp'in ortadan kaybolduğu da belirlendi. 
     





</TEXT>
</DOC>
