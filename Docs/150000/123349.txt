<DOC>
<DOCNO> 123349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo06.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de moralsiz idman... 
</HEADLINE>
<TEXT>

     Türkiye Kupası'nda elendikten sonra ligde de dün 5 maç sonra Diyarbakırspor'a farklı skorla yenilen Fenerbahçe, Göztepe ile gelecek hafta sonunda yapacağı lig maçına izin yapmadan başladı. 
     Teknik direktör Werner Lorant yönetiminde Samandıra Tesisleri'nde sağanak yağış altında gerçekleştirilen ve yaklaşık yarım saat süren idmanda futbolcular koşu yaptı. 
     Antrenman sırasında üst üste alınan başarısız sonuçlar nedeniyle futbolcuların morallerinin bozuk olduğu gözlendi. İdmanın sonunda Ali Güneş, Johnson, Mirkoviç ve Cem Karaca tesislere gitmeyerek, bir süre daha çalıştı. 
     Bu arada teknik direktör Lorant, antrenman boyunca antrenörler Oğuz Çetin ve Engin Fırat ile saha içinde görüştü. Lorant'ın bir ara Oğuz Çetin ile şakalaşması da dikkat çekti. 
     
     ORTEGA İDMANA ÇIKMADI 
     Fenerbahçe'nin Arjantinli futbolcusu Ariel Ortega, bugün yapılan antrenmana katılmadı. 
     Ortega'nın sol kasığındaki sorun nedeniyle tesislerde tedavi olduğu bildirildi. Ayrıca tedavileri süren Rüştü, İsmail ve ülkesinde bulunan Washington da antrenmanda yer almadı. 
     
     DÜN GECE TESİSLERDEYDİLER 
     Diyarbakırspor maçının ardından gece geç saatlerde İstanbul'a gelen Fenerbahçeli futbolcular, geceyi Samandıra Tesisleri'nde geçirdi. 
     Sarı-lacivertliler, bugün yapılan antrenmandan sonra evlerine gitti. 
     Öte yandan gece geç saatlerde Samandıra Tesisleri'ne gelen bir grup taraftar, yönetim, teknik direktör Lorant, antrenör Oğuz Çetin ve futbolcular aleyhine tezahüratlar yapıp protestoda bulundu. 
     Fenerbahçe, yarın öğleden sonra yapacağı antrenmanla Göztepe maçı hazırlıklarını sürdürecek. 
     





</TEXT>
</DOC>
