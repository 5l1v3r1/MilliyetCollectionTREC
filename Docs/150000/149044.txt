<DOC>
<DOCNO> 149044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun09.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile İngiltere anlaşmazlığa düştü "BM dönecek mi .." 
</HEADLINE>
<TEXT>

     BM silah denetçilerinin yeniden Irak'a dönüp dönmeyecekleri konusu gündeme geldi. 
     BM Genel Sekreteri Kofi Annan, ''denetçilerin yeniden Irak'a dönmelerini umduğunu'' söyledi ve ''koşullar elverdiğinde tekrar Irak'a dönerek görevlerine başlayacaklardır'' diye konuştu. 
     Ancak UNMOVIC Başkanı Hans Blix ve Uluslararası Atom Enerjisi Ajansı IAEA Başkanı Muhammed El Baradei ile ciddi biçimde çatışmış olan ABD yönetiminin, UNMOVIC'i, Irak'ın silahsızlandırılması süreci dışında tutmaya çalıştığı bildiriliyor. ABD'nin, UNMOVIC bünyesinde hizmet vermiş bazı denetçilerle tek tek sözleşme imzalayarak, görevi bu kişilere yaptırmak istediği öne sürülüyor. 
     Güvenlik Konseyi'nce kabul edilen karar tasarısı, Irak'a uygulanan ambargonun kaldırılabilmesi için UNMOVIC'in, kitle imha silahlarının tamamıyla tasfiye edildiğine dair rapor vermesini öngörüyor. 
     
     İNGİLTERE, UNMOVIC'İN DÖNMESİNDEN YANA 

     ABD'nin karşı çıkmasına mukabil İngiltere, UNMOVIC'in Irak'a dönmesini desteklediğini belirtti. Konuyla ilgili soruları cevaplandıran İngiltere'nin BM temsilcisi Jeremy Greenstock, ''Bu, bizim için uygun. UNMOVIC'in kitle imha silahlarının tasfiyesinde rol almasını isteriz'' diye konuştu. 
     UNMOVIC başkanı Hans Blix de sözleşme süresi sona erdiğinde görevi bırakacağını belirtmesine rağmen, silah denetçilerinin kısa süre içinde Irak'a geri dönmeye hazır olduklarını söyledi. 
     





</TEXT>
</DOC>
