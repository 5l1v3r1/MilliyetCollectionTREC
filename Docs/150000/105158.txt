<DOC>
<DOCNO> 105158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur16.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çakmakoğlu "Şehit yakınlarının dava açması normal" 
</HEADLINE>
<TEXT>

     Milli Savunma Bakanı Sabahattin Çakmakoğlu, Casa uçağının düşmesiyle şehit olan askeri personel yakınlarının aleyhine dava açmasının normal olduğunu söyledi. 
     Bolu'nun Mengen İlçesi'nde bulunan Gentaş-verzalit fabrikasında incelemelerde bulunan Çakmakoğlu, bir gazetecinin ''16 Mayıs 2001'de Malatya yakınlarında düşen CN235 CASA tipi askeri uçakta hayatını kaybeden 34 şehitten 7'sinin ailesinin, kazanın pilotaj hatasından kaynaklandığı gerekçesiyle Milli Savunma Bakanlığı hakkında dava açması'' ile ilgili sorusu üzerine şöyle dedi 
     ''Türkiye'de dava açmak her vatandaşın olduğu gibi şehit yakınlarının da hakkıdır. Bu konuda kesin kararı hukuk verecektir. Biz Casa uçakları ve alımlarıyla ilgili gerekli soruşturmaları yaptırmıştık. Bizim yaptığımız soruşturmada uçaklarla ilgili herhangi bir sorun olmadığı ortaya çıkmıştı. Bu konuda gerekirse yeniden soruşturma açabiliriz.'' 
     
     IRAK KONUSU 
     Bakan Çakmakoğlu, Barzani ile Talabani'nin basına yansıyan açıklamalarının hatırlatılması üzerine şöyle konuştu 
     ''Bu konuda benim daha önce yaptığım açıklamaların altını özellikle çiziyorum. Bizim bu konudaki görüşlerimiz, komşu hakkına dayalı Irak'ın toprak bütünlüğüne saygılı olma konusunda kararlı, Irak halkının kendi iradesiyle kararlar vermesi durumunda meydana gelebilecek değişikliklere saygılı bir görüştür. Dostumuz ABD'nin Irak'a müdahalesi yerine, Irak'ın Birleşik Milletler Güvenlik Konseyi'nin kitle imha silahları ve uzun menzilli füzelerin imhası yönünde aldığı kararlara evet demesinin daha doğru olduğunu düşünüyoruz.'' Bakan Çakmakoğlu, olası bir Irak harekatı sonrasında meydana gelebilecek yeni oluşumlara karşı olduklarını belirterek, şunları kaydetti 
     ''BM'nin sözleşmelerine göre sınır güvenliği sağlanması için ülkeler zaman zaman sınırlarda operasyonlar yapabilirler. Türkiye'de zaman zaman PKK terör örgütünün sınırda tehdit oluşturduğu dönemlerde sınır harekatları yapmıştır. BM'nin bu kararı çerçevesinde eğer Türkiye sınırda olası tehdit görürse benzer uygulamalara hazırdır. Barzani Türkiye'nin uluslararası anlamda sahip olduğu haklara sahip değil. Onların cüssesi Türkiye'yi tehdit etmeye yetmez.'' Milli Savunma Bakanı Çakmakoğlu, olası Irak operasyonu sonrasında Türkiye'nin Doğu ve Güneydoğu'da hazırlık ve tedbirlerinin olup olmadığı yolundaki bir soruya da, ''Muhtemel gelişmeler üzerine devletin ilgili kurumlarının hazırlıkları var. Özellikle Körfez Harekatı dolayısıyla edinilen tecrübelere göre hazırlıklar planlandı. Ama bana göre Amerika'nın Irak operasyonuna karşı dünya kamuoyunda karşı bir görüş oluşmaya başladı. Bunu da gözardı etmemek lazım'' karşılığını verdi. 
     Bakan Çakmakoğlu'na, Gentaş Yönetim Kurulu Başkanı Ahmet Kahraman tarafından fabrikada üretilen bir masa hediye edildi. 
     





</TEXT>
</DOC>
