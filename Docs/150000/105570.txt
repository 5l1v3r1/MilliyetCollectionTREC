<DOC>
<DOCNO> 105570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur34.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IKYB lideri Talabani Ak Parti'de... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, AK Parti Genel Başkanı Recep Tayyip Erdoğan'ı ziyaret etti. 
     AK Parti Genel Merkezi'nde yapılan kabulde konuşan Talabani, Erdoğan'a Washington temasları hakkında bilgi vereceğini belirterek, Erdoğan'ın Kuzey Irak'a ilişkin fikir ve önerilerini alacağını söyledi. 
     Erdoğan ile sonraki Türkiye ziyaretleri sırasında da yeniden biraraya gelmeyi arzuladığını ifade eden Talabani, Genelkurmay Başkanlığı'nda yapacağı temaslara ilişkin bir soru üzerine, burada da Washington izlenimlerini aktaracağını kaydetti. Talabani, ''Bağımsız Kürt devleti kurulması girişimleri olmadığını, bizim amacımızın Bağdat'ta yeniden biraraya gelmiş, demokratik bir yönetim oluşturmak olduğunu aktaracağım'' diye konuştu. 
     
     ERDOĞAN TEŞEKKÜR EDİYOR... 
     Erdoğan da yaptığı konuşmada, Talabani'ye, kendilerine bilgi verecek olmasından ötürü teşekkür ederek, Irak konusundaki hassas gelişmeler hakkında görüş alışverişinde bulunacaklarını söyledi. 
     Erdoğan, şöyle devam etti 
     ''Sayın Talabani, bize ABD ziyareti hakkında bilgi aktaracak. 3 Kasım'dan sonraki dönemimize ait böylece bilgi dağarcığımıza bazı bilgilerle de katkıda bulunacaklar.'' 
     
     ERBAKAN'IN AÇIKLAMALARI 
     Erdoğan, kapatılan Refah Partisi'nin Genel Başkanı Necmettin Erbakan'ın, dün Bilkent Oteli'nde düzenlediği basın toplantısında, ''Ben bir insana kırgın olsam dahi, tekrar milli görüşe samimiyetle katılır, çalışır, o zaman kırgınlıklar ortadan kalkar'' şeklinde ifadeler kullandığının hatırlatılması üzerine de şunları söyledi 
     ''Şahsımın ve AK Parti'nin gündeminde böyle bir konu yok. Bizim gündemimizde ülkenin ciddi meseleleri var.'' 
     





</TEXT>
</DOC>
