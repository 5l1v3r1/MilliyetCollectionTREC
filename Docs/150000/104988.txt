<DOC>
<DOCNO> 104988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sonspo05.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Fenerbahçe'yi İstanbul'da hiç yenemedi... 
</HEADLINE>
<TEXT>

     Fenerbahçe ile Denizlispor, yarın yapacakları maçla birlikte, Birinci Süper Futbol Ligi'nde 23. kez karşı karşıya gelecek. 
     Denizlispor'un, Birinci Lig'e yükseldiği 1983-84 sezonundan itibaren 2 takım arasında yapılan 22 lig maçında sarı-lacivertliler 13, yeşil-siyahlılar ise 3 galibiyet elde etti. Her iki takım arasında yapılan 6 maç da berabere sonuçlandı. 
     ''Sarı Kanaryalar''ın attığı toplam 52 gole, ''Horozlar'' 21 golle karşılık verebildi. 
     2 takım arasında geçen sezon yapılan her iki maçı da Fenerbahçe 2-1 kazandı. 
     
     DENİZLİSPOR'UN İSTANBUL'DA GALİBİYETİ YOK 
     Fenerbahçe ile Denizlispor arasında İstanbul'da yapılan lig maçlarında, sarı-lacivertli ekibin büyük üstünlüğü göze çarpıyor. 
     2 takım arasında İstanbul'da yapılan 11 lig maçında, Fenerbahçe 9 galibiyet alırken, 2 maç berabere sonuçlandı ve Denizlispor, lig maçlarında Fenerbahçe'ye karşı deplasmanda henüz galibiyet elde edemedi. 
     İstanbul'da, Fenerbahçe'nin 38 golüne, Denizlispor 8 golle karşılık verebildi. 
     
     FENERBAHÇE, 2 KEZ 7-0 KAZANDI 
     Fenerbahçe, Birinci Futbol Ligi tarihindeki en farklı skorlu galibiyetlerden 2'sini Denizlispor karşısında elde etti. 
     Sarı-lacivertliler, 1984-85 ve 1996-97 sezonlarında yeşil-siyahlı takımla Fenerbahçe Stadı'nda yaptığı karşılaşmalardan 7-0'lık sonuçlarla galip ayrıldı. 
     





</TEXT>
</DOC>
