<DOC>
<DOCNO> 148198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/dunya/adun.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklıların hurdalarını peşmergeler topluyor 
</HEADLINE>
<TEXT>

Musul’a doğru çekilen Irak ordusunun kullandığı hurdaya dönmüş silahları peşmergeler toplarken, ABD uçakları yoğun bir hava bombardımanı başlattı 
     NAMIK DURUKAN Kelek 

     ABD desteğindeki Kürt peşmergeler, Irak ordusuna ait dört tank ve çok sayıda ağır silah ele geçirirken, ABD uçakları, Musul çevresine konuşlandırılan Irak’ın tank ve topçu hedeflerine karşı yoğun hava bombardımanı başlattı. Duhok yakınlarındaki Fayda ve Dominz kasabalarından sonra, Hıristiyan, Arap ve Yezidilerin yaşadığı Aynsufni’yi ilçesini boşaltarak Musul’a doğru çekilen Irak ordusu, aralarında havan ve uçaksavarların da yer aldığı çok sayıda cephaneyi geride bıraktı. Silahlar peşmergelerin eline geçerken, 15 kadar Irak askeri de esir alındı. Bölgeye yeni peşmergelerin sevk edildiği bildirildi. Musul’a bağlı Giver bölgesindeki altı köyden dün geri çekilen Irak askerlerinden 65’inin yakalandığı iddia edilirken, bazı askerlerin de teslim olduğu belirtildi. 
     Kuzey’den gelebilecek saldırıya karşı Irak tarafından Musul çevresine çok sayıda zırhlı birlik ve asker sevk edildi. Musul savunmasını kırmak amacıyla, aralarında B52’lerin de yer aldığı savaş uçakları, kentin çevresindeki Irak mevzilerini gün boyu aralıksız bombaladı. Musul’a açılan önemli bir kasaba olan Hazır’ı korumak için de Irak’ın bölgeye çok sayıda tank konuşlandırdığı, Kürt mevzilerine aralıksız tank ve top atışı yaptığı görüldü. 
     
Hedef Tikrit      Güney’den ABD ve İngiliz askerlerinin Bağdat içlerine doğru ilerleyişleri sürerken, Kuzey’den de Musul ve Tikrit arasındaki bağlantı kesilmeye çalışılıyor. Saddam’ın doğduğu kent olan Tikrit’e güneyden yapılacak harek ta, kuzeyden destek amacıyla, ABD önderliğindeki peşmerge kuvvetleri Tikrit’e uzanan Musul ve Kerkük bağlantısını kesmeyi amaçlıyor. Bu amaçla Süleymaniye ile Erbil’in Kuştepe ve Irak askerlerinin denetimindeki Mağmur bölgesinden Tikrit’e uzanan karayolunu denetim altına almak için kapsamlı bir saldırı hazırlığı yapılıyor. Koalisyon güçleri ile peşmergelerin Tikrit ve Musul arasındaki bağlantıyı kesmek için önümüzdeki günlerde kuzeyden kapsamlı bir saldırı hazırlığına girişeceği belirtildi. 
     
     
     
     


DÜNYA 











</TEXT>
</DOC>
