<DOC>
<DOCNO> 146755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun33.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AKPM raporunda Kıbrıs'taki Türk göçmenlerin dönmesi isteniyor 
</HEADLINE>
<TEXT>

     Avrupa Konseyi Parlamenterler Meclisi AKPM Göç ve Göçmenler Komisyonu, Türkiye'den KKTC'ye gidenlerin dönmelerini talep eden raporu kabul etti. 
     Komisyon'da yoğun tartışmalara yol açan rapora, Türk parlamenter sert tepki gösterdi. 
     AKPM Türk heyeti başkanı AK Parti milletvekili Murat Mercan, ''Raporun tektaraflı olduğunu ve gerçekleri yansıtmadığını'' söyledi. 
     Mercan, raportörün KKTC ve Türkiye'ye gitmeden raporu kaleme almasını eleştirdi ve ''Rapor kesinlikle adil değil ve Kıbrıs sorunun çözümüne yardımcı olacak bir rapor değil'' dedi. 
     Önyargılı olarak değerlendirdiği raporun genel kurulda tartışılarak oylanmasını engellemek için yoğun çaba göstereceklerini bildiren Mercan, Komisyon üyesi Türk parlamenterlerin rapora muhalefet şerhi koyduklarını söyledi. 
     Finlandiyalı parlamenter Jaakso Laakso tarafından hazırlanan raporda, Türkiye'den gelen göçmenlerle KKTC'nin nüfus yapısının önemli ölçüde değiştiği, Kıbrıslı Türklerin de giderek artan oranda Ada'dan ayrıldığı ileri sürülüyor. 
     Raporda, nüfus hareketliliği yüzünden Ada'da Türkiye'den gelen göçmenlerin sayısının Kıbrıslı Türklerin sayısını aştığı iddiasına da yer veriliyor. 
     KKTC yönetiminin Türkiye'den gelen göçmenlere kolay bir biçimde vatandaşlık hakkı verdiği öne sürülen raporda, bu durumun Ada'daki Türkler arasında da gerginliğin artmasına yol açtığı görüşü savunuluyor. 
     Raporda, uluslararası toplumun desteğiyle oluşturulacak bir fonun, Türk göçmenlerin Türkiye'ye dönmelerinde kullanılması çağrısında bulunuluyor. 
     Avrupa Konseyi'nin, Avrupa Kalkınma Bankası'ndan Türk göçmenlerin dönüşlerine yardımcı olacak projelere katkıda bulunması istenen raporda, Avrupa Nüfus Komitesi'nin CAHP de, Ada'nın iki tarafında nüfus sayımı yapması talebi dile getiriliyor. 
     Rapor ayrıca, Türkiye'nin Avrupa İnsan Hakları Mahkemesi'nin AİHM Kıbrıs'taki göçmenlerle ilgili verdiği kararlara uyması çağrısında bulunuyor. 
     





</TEXT>
</DOC>
