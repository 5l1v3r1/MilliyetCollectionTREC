<DOC>
<DOCNO> 113892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/soneko09.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi vaat değil, proje istiyor... 
</HEADLINE>
<TEXT>

     Yaklaşan 3 Kasım seçimleri öncesinde çiftçiler, adaylardan yerine getirilmesi olanaksız vaatler yerine, tarımda üretimi artıracak, maliyetleri düşürecek projeler duymak istiyor. 
     A.A muhabirinin edindiği bilgiye göre, Türkiye nüfusunun önemli bir bölümünü oluşturan kırsal kesimde yaşayan çiftçiler, 3 Kasım seçimleri öncesinde oy potansiyelleri nedeniyle milletvekili adaylarının önemli hedef kitleleri arasında yer alıyor. 
     Türkiye'nin tahıl ambarı olarak bilinen ve ortalama her iki kişiden birinin tarımsal üretimle ilgili olduğu Konya'da çiftçiler, 3 Kasım'dan sonra sandıktan çıkacak hükümetten kronikleşmiş ve her seçim öncesinde tekrardan tartışılan sorunlarına çözüm bulunmasını bekliyor. 
     Konya Karatay Ziraat Odası Başkanı Lütfi Topbaş, seçimler öncesinde vaat ve seçim bildirgelerini açıklayan partilerin tarım ile ilgili hedeflerinin beklentilerini karşılamaktan çok uzak olduğunu söyledi. 
     
     ''BALIK DEĞİL, BALIK TUTMAYI ÖĞRENMEK İSTİYORUZ'' 
     Çiftçi oylarına talip olan liderlerin tarımsal ürünlere yüksek fiyatlar verecekleri yolundaki açıklamalarının artık çiftçiyi tatmin etmediğini ve bu tür vaatler istemediğini anlatan Topbaş, çiftçinin devletten ''balık değil, balık tutmayı öğrenmek'' istediğini kaydetti. 
     Geçici çözümler ile Türkiye tarımının sorunlarının üstesinden gelmenin mümkün olmadığını ifade eden Topbaş, şöyle konuştu 
     ''Çiftçi kilosu 75 bin lira olan pancarına 125 bin lira, 250 bin lira olan buğdayına da 500 bin lira verilmesini istemiyor. Bunu Hazine'nin kaldıramayacağını ve bu tür popülist yaklaşımların faturasının daha sonra yine kendisine çıkarılacağını biliyor. Biz adaylardan, tarımda verimliliği artıracak, maliyetleri düşürecek somut projeler açıklamalarını ve ileri dönük hedefler belirlemelerini istiyoruz. Kalitesiz ürüne değil, yetiştirilmesi sağlanacak kaliteli ürüne çok para verilsin.'' Türkiye'de tarıma dayalı sanayinin güçlendirilmesi ve Tarım Yasası'nın bir an önce çıkarılmasını isteyen Topbaş, taban fiyatlarındaki artışlar yerine, hazırlanacak büyük projelerle tarımsal üretim ve kalitenin artırılarak gelir seviyesinin yükseltilmesinin hedeflenmesi gerektiğini vurguladı. 
     Çiftçinin de memur, emekli ve işçi gibi sosyal güvence kapsamına alınması, tarımda sigorta sistemi getirilerek çiftçi mallarının doğal afetlerden korunması gerektiğini belirten Topbaş, ''Büyük sulama projeleri ile çiftçi gökten yağmur beklemekten kurtarılmalıdır. AB'ye üyelik aşamasındaki Türkiye'de artık tarımda vaatler dönemi kapatılarak, yatırımlar dönemi açılmalıdır'' dedi. 
     





</TEXT>
</DOC>
