<DOC>
<DOCNO> 115559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/spor/spo10.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ALTINA ACI VEDA 
</HEADLINE>
<TEXT>

Dünya Bayanlar Boks Şampiyonası 63.5 kilo finalinde Fransız rakibi ile 26-26 berabere kalan Yasemin Ustalar gümüş madalya aldı. Ustalar, vuruş puanlarıyla 88-86 yenildi 
     FUAT ERCAN 

     Süper başladı 
     ANTALYA’DA sona eren Dünya Bayanlar Boks Şampiyonası’ndaki altın umudumuz Yasemin Ustalar, finalde Dünya ve Avrupa Şampiyonu Fransız rakibi Myrian Lamare’ye vuruş farkıyla yenilerek gümüşte kaldı. Daha önce iki kez mağlup olduğu rakibi karşısında iyi başlayan boksörümüz, ilk raundun birinci dakikası dolarken 10-4’lük üstünlük sağlarken rakibine bir kez de saydırdı. 
     
     Rakibi toparlandı 
     İLK raundu 16-11 önde kapayan Ustalar, ikinci raundda üstünlüğü Fransız rakibine kaptırdı. Bu kez Lamare, milli boksörümüze saydırdı. 21-20 Fransız sporcunun üstünlüğüyle kapanan ikinci raundun ardından maçın son bölümü nefes kesti. Bitime 10 saniye kala iki puanlık farkı yakalayan sporcumuz, bu üstünlüğünü koruyamayınca maç 26-26 berabere sonuçlandı. 
     
     Toplam iki madalya 
     MASA hakemlerinin üç raundda yapılan vuruş puanları toplamında, boksörümüze 88 - 86’lık üstünlük sağlayan Lamare altının sahibi oldu. Böylece, Antalya’da dünkü finallerle sona eren Dünya Bayanlar Boks Şampiyonası’nda Türkiye, 45 kiloda Derya Aktop’un aldığı bronzunun ardından, 63.5 kiloda da Yasemin Ustalar’ın gümüşüyle dev organizasyonu kapadı. 
     
Aslında o, bir şampiyon      SELÇUK MUMCU 

     Yasemin’in yaşamındaki kareler, geçim sıkıntısıyla mucize yaratan Türkiye’deki milyonlardan pek farklı değil. Belki de, talihsizliği bununla sınırlı kalsa, fazla şikayet de etmeyecek... Ama 24 yaşına kadar gördükleri, insanı "Nasıl oluyor da, hala sporla uğraşıyor" diye düşündürmekten geri bırakmıyor.. Hele amatör spora ve sporcuya verilen önem de akla gelince... 
     Annesi ile babası ayrı yaşıyor Yasemin’in. Terzi olan babası Ceyhan Ustalar, geçtiğimiz nisanda geçirdiği trafik kazasında beli kırıldığı için yatağa mahkum olmuş.. Şereflikoçhisar’da, parmakla sayılacak kadar az eşya ile döşenen evin 50 milyon liralık kirası Namiya babaannenin 70 milyonluk üç aylığı ile ödeniyor. Gerisini siz düşünün... 
     10 yıllık spor uğraşının tekvando ile başlayan satırbaşı, son üç yılda boksa dönmüş... Yasemin, Dünya ikinciliğine gözyaşı döküyor, ama bir yandan da gümüş madalyanın getireceği 450 Cumhuriyet Altını 50 milyar lira ödüle sevinmekten kendini alamıyor... "Nefes alacağız. Önce babamı tedavi ettireceğim" diyor, sadece sporu yapması gereken yaşta, ailesini düşünmek zorunda kaldığı için... Biz de diyoruz ki, bir sene sonra yapılacak Dünya Şampiyonası’na kadar sabret, kürsüyü ve ödülü düşünerek yaşam kavgasının içinde yumruk sallamaya devam et... 
     
     Doğaneli’ye çirkin saldırı 
     ŞAMPİYONA sırasında boks malzemeleri satan bir şirketin standında çalışan Rus bayanı fuhuşa teşvik ettiği gerekçesiyle polise ihbar edilen Rus Tardell, kendisini şikayet eden AIBA Asbaşkanı Caner Doğaneli’ye saldırdı. Olayın medyaya yansıması üzerine küplere binen Rus fuhuş simsarının saldırısı, emniyet güçlerinin müdahalesi üzerine büyümeden önlendi. 
     
     Başkana yanıt 
     BOKS Federasyonu Başkanı Caner Doğaneli’nin, bayanların şampiyonada başarısız olması üzerine yaptığı "Milli Takım’ın başına Lavrov’u getireceğim. Bu hocalardan ancak asistan olur" açıklamasına karşı demeç geldi. Milli Takım Teknik Direktörü Sefa Nar, "Sanırım bizi kastetmemiştir. Çünkü, benim Rusya spor akademisi boks bölümü mezunu olduğumu iyi bilir. Ayrıca akıllıdır. Yetersiz olduğumuzu düşünseydi, 10 yıldır bizle beraber çalışmazdı" dedi. 
     
     K.Kore zirvede 
     2. DÜNYA Bayanlar Boks Şampiyonası’nda Kuzey Kore, iki altın ve iki gümüş madalyayla takım birinciliğini elde etti. Şampiyonada ikinciliği iki altın, bir gümüş ile Beyaz Rusya alırken, birer altın ve gümüş madalyası bulunan Rusya ile İtalya üçüncülüğü paylaştı. Diğer altın madalyalar ise Çin, Kanada, Fransa, Macaristan, Ukrayna ve Hindistan’a gitti. 
     



 SPOR 































</TEXT>
</DOC>
