<DOC>
<DOCNO> 139989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/guncel/gun01.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan şokta Bu nasıl oldu 
</HEADLINE>
<TEXT>

Beklenmeyen sayıdaki fire, Erdoğan’a karşı Gül yanlılarının harekete geçmesi olarak yorumlandı 
     Genel Başkan Recep Tayyip Erdoğan’ın Başbakan olamaması nedeniyle iki başlı görüntü sergileyen AKP’deki çatlak tezkere oylamasıyla ortaya çıktı. Tezkereye Başbakan Abdullah Gül’e yakın milletvekillerinin ret, Erdoğan’a yakın olanların da kabul oyu verdikleri kulislerde yoğun olarak dile getirildi. Oylama sonucu şoke olan Erdoğan’ın "Bu nasıl oldu" diye tepki gösterdiği belirtildi. 
     Sonuçlar parti içindeki Erdoğan - Gül çekişmesinin yansıması olarak yorumlandı. Daha işin başında, ABD’deki gizli görüşmelerde Beyaz Saray’a yeşil ışık yakan Erdoğan, oylamada gruptan kesin bir ifadeyle destek istemesine rağmen etkili olamadı. 
     Bu sonuç, ABD’ye peşinen söz verdiği gerekçesiyle grup içinden de tepki alan Erdoğan’a karşı Gül’e yakın milletvekillerinin ret kararı vermesinde etkili oldu. 
     Fire, katılmayanlar ve çekimserlerle birlikte neredeyse 100’e yaklaştı. Böylece, Erdoğan’ın milletvekili seçilerek başbakan olmasını istemeyen Gül yanlıları da bir taşla iki kuş vurdu. Hem AKP tabanın sesine kulak veren parti görüntüsü sergiledi, hem de Erdoğan’a karşı Gül’ün eli güçlendirildi. Milletvekilleri de ayrıca tabanın "savaşa destek çıkmayın" uyarısını yerine getirmiş oldu. Genel Kurul öncesi grupta isim alınmadan gizli yapılan yoklamada milletvekilerinin büyük çoğunluğundan "evet" oyu alan Erdoğan ise büyük hayal kırıklığına uğradı. 
     
     AKP yönetimi toplanıyor 
     AKP Merkez Karar Yönetim Kurulu bugün toplanarak oylama sonucu değerlendirecek. AKP kulislerinde müzakerenin yenilenmesi formülünün tartışıldığı belirtildi. 
     



 GÜNCEL 























</TEXT>
</DOC>
