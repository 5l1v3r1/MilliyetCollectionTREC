<DOC>
<DOCNO> 103628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sontur31.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li model Kim, depremzedeleri görünce ağladı... 
</HEADLINE>
<TEXT>

     Zeki Triko'nun davetlisi olarak Türkiye'de bulunan Amerikalı ünlü model Kim Smith, depremden sonra 400 bin dolar yardım gönderdiği Adapazarı'na giderek, depremzedelerle görüştü. 
     Marmara depreminden sonra ceketini açık artırmayla satışa çıkararak başlattığı yardım kampanyasında topladığı 400 bin doları Türkiye'ye gönderen ünlü model Kim Smith, Zeki Triko'nun sahibi Zeki Başeskioğlu ve menajer Tayfun Kılınç ile birlikte Adapazarı'nı ziyaret etti. 
     Şehirde yapılan kısa bir geziden sonra depremzedelerin yoğun olarak yaşadığı Dernekkırı prefabrik konutlarına giden Smith, bir dükkandan şeker ve çikolata alıp depremzede çocuklara dağıttı. 
     Sokakta oynayan çocuklarla ilgilenen ünlü model, Kadın Emeğini Değerlendirme Vakfı KADEV hizmet binasına girdi. Depremzede kadınlarla dertleşen Smith, depremi yaşayan kadınların anlattıkları sonrasında gözyaşlarına boğuldu. 
     Depremi duyar duymaz, insanlar için bir şeyler yapmak istediğini anlatan Kim Smith, ''Depremde en çok yarayı alan Adapazarı'na da özellikle geldim. Burada depremin izleri halen var ve burada gördüklerim beni çok etkiledi'' dedi. 
     
     İKİNCİ KEZ AĞLADI 
     Depremzedelerin yoğun ilgisiyle karşılaşan Kim Smith, başka bir konutu ziyarete giderken, bir gazetecinin, menajeri Tayfun Kılınç'a, ''Depremzedeler için gönderdiğinizi söylediğiniz 400 bin doları burada kimse görmedi, nereye gönderdiniz'' demesi üzerine tartışma çıktı. 
     Kim Smith'in topladığı yardımların Hulki Alkım adındaki birine teslim edildiğini söyleyen Kılınç, gazetecinin iyi niyetle yapılan bir geziyi gölgelemeye çalıştığını iddia etti ve geziyi yarıda keserek otobüse bindi, ancak tartışma burada da devam etti. Kılınç'ın araya giren gazetecilere de hakaret etmesi üzerine, basın mensupları topluca araçtan indiler. 
     Otobüste yaşanan olay sırasında sinirleri bozulan Kim Smith, güneş gözlüklerini takarak gözyaşlarını saklamaya çalıştı. 
     Zeki Başeskioğlu, olay sonrasında yaptığı açıklamada, Kim Smith'in gönderdiği yardıma kendisinin tanık olduğunu belirterek, şunları kaydetti 
     ''Bu konuda dışımda gelişen olay üzücü. Tayfun Kılınç'ın küfür etmesi yanlıştır. Profesyonel olmayan bir yanlışlıktır. Beni çok üzdü. Ben onun adına özür dilerim. Bu tip olayların yaşanmaması daha doğrudur. Çok üzüldüm. Herkes sinirlerine hakim olmalıdır. Ama basın mensubu da sorularını seçerek sormalıdır.'' 
     





</TEXT>
</DOC>
