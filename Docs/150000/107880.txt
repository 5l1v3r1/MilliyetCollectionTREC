<DOC>
<DOCNO> 107880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/son/sondun20.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk kökenli milletvekillerinden çağrı "Hükümeti destekleyin" 
</HEADLINE>
<TEXT>

     Avrupa Parlamentosu milletvekili Ozan Ceyhun SPD , Alman Yeşiller Partisi Federal Meclisi milletvekili Cem Özdemir ve Berlin Eyalet Meclisi milletvekili Özcan Mutlu ile birlikte Türk kökenli seçmenlere, 22 Eylül'de yapılacak genel seçimlerde Sosyal Demokrat Parti SPD -Yeşiller hükümetini desteklemeleri çağrısında bulundu. 
     Türk kökenli milletvekilleri yaptıkları ortak açıklamada, 1997 yılında Lüksemburg'ta yapılan AB zirvesinde Kohl hükümetiyle birlikte AB kapılarının Türkiye'ye kapatıldığını, 1999 yılında yapılan Helsinki zirvesinde ise Başbakan Gerhard Schröder ve Dışişleri Bakanı Joschka Fischer'in çabalarıyla Türkiye'ye kapıların yeniden açıldığı belirtildi. 
     Türkiye'nin uyum yasalarıyla önemli reformlar gerçekleştirdiğine dikkat çekilen açıklamada, ''Bu açıdan Almanya'da yapılacak genel seçimler de hayati önem taşımaktadır. Eğer seçimleri Birlik partilerinin başbakan adayı Edmund Stoiber kazanırsa Türkiye'de yapılacak seçimlerin sonucu ne olursa olsun Türkiye'nin AB üyeliği şansı sıfıra düşecektir'' denildi. 
     SPD-Yeşiller hükümetinin yeni bir Vatandaşlık ve Göç Yasası çıkarttığına ve Avrupa çapında dışlanmaya karşı hukuki uygulamalar başlattığına işaret edilen açıklamada, hükümetin istediği tüm hedeflere ulaşamadığı, ancak 16 yıllık Kohl döneminden sonra her şeyi düzeltmenin 4 yıl gibi kısa bir sürede mümkün olmadığı belirtildi. 
     Federal hükümetin, Almanya'da yaşayan tüm insanların eşit bir ortamda yaşaması için çaba gösterdiği kaydedilen açıklamada, şöyle denildi 
     ''AB'nin bir Hıristiyanlar topluluğu olmadığını, bizzat Türkiye politikasıyla kanıtlayan Schröder ve Fischer'in başında bulunduğu koalisyon hükümetini desteklemek Almanya'daki Türk kökenli göçmenlerin çıkarınadır. Seçmenler oylarını hükümet partilerine vererek bu politikaları desteklemelidirler.'' 
     





</TEXT>
</DOC>
