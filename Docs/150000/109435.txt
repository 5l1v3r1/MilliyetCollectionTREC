<DOC>
<DOCNO> 109435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/spor/spo02.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DOĞRUYA DOĞRU 
</HEADLINE>
<TEXT>

Fenerbahçe Teknik Direktörü Lorant aylar sonra takımına taktik çalıştırma yapmaya başladı. Futbolcular Samandıra’dan dışarı çıkamıyor, antrenmanlar kıran kırana geçiyor 
     

     Fenerbahçe’nin oynadığı kötü futbolun nedeni merak edilirken, Lorant’ın özel sohbetlerde "Bu futbolcularla bu kadar" anlamına gelen sözler ettiği kulağımıza geliyordu. Genel yorumlar ise tam tersineydi. Kadro iyi, ama Lorant bu kadroya gerekeni yaptıramıyor. 
     AIK Solna maçının ilk 45 dakikası hem Lorant’ın "dönüm noktası" olarak kabul edilirse, Alman hocanın o günden bu yana süren antrenman ciddiyetinin dikkate değer olduğu ortaya çıkıyor. 
     İsveç dönüşü oyuncularına izin vermek isteyen ancak Oğuz Çetin’in muhalefeti ile kararından dönen Lorant, yardımcısının isteğiyle hazırlanan taktik çalışma programını ödün vermeden uygulayınca, Fenerbahçe takımı neredeyse üç yıldan sonra doğru - dürüst bir çalışma ortamı yakaladı. 
     
Çıkmadık candan      Oyuncuları hafta başından beri Samandıra’ya kapatan teknik heyet, "çıkmadık candan umut kesilmez" prensibiyle taktik antrenmanları "teoriden", pratiğe yöneltti. Eskiden sadece soyunma odasındaki taktik tahtasında futbolculara ne yapacakları anlatılırken, bu kez saha içinde seri tekrarlar ile istenilen hareketler gösteriliyor. Oyuncular yapana kadar ısrar ediliyor. 
     Orta sahanın özellikle alan presindeki zamanla hataları nedeniyle dar alanda savunma çalışması her antrenmanda yapılıyor. Futbolcular eksiklerini giderirken, kendilerine olan güvenlerini de yeniden kazanıyorlar. 
     Düzensiz hayat nedeniyle gelen şikayetler Samandıra’yı "yarı açık cezaevi" gibi yaptı. Sabah giren, akşama kadar çıkamıyor. Çift çalışmanın arasında herkes odasında dinleniyor, birbiriyle sohbet ediyor ve kaybolan arkadaşlık havası tekrar geri getiriliyor. 
     
Neredeydi      Lorant Fenerbahçe’nin başına geldiğinden beri ilk kez taktik çalışma yaptırıyor. Herkes şaşkınlık içinde izliyor. "Bugüne kadar neredeydi " diye sormaya da korkuluyor. Çünkü Lorant’ın inat yapıp vazgeçme tehlikesi var. 
     Sonunda Lorant’ın da eleştirilerin doğruluğunu kabul edip, antrenman sahasına doğru sistemi getirmesi, Fenerbahçe’nin önündeki zamanda kaybettiklerini tekrar kazanması için bir adım. Samandıra’da doğruyu bulan Alman hocanın, şimdi sahaya çıkaracağı takımda yapmayı düşündüğü "garipliklerden" vazgeçip - geçmeyeceği bekleniyor. 
     
     



 SPOR 


























</TEXT>
</DOC>
