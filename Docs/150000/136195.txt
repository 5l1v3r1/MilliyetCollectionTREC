<DOC>
<DOCNO> 136195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sondun15.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta terör saldırısı endişesi... 
</HEADLINE>
<TEXT>

     ABD'de verilen terör alarmının ardından New York kentinde özellikle saldırılara hedef olmasından korkulan metro ağıyla Yahudi toplumuna ait tapınak ve iş yerlerinde olağanüstü güvenlik önlemleri alındı. 
     ABD dışında elde edilen istihbaratlardan sonra 11 Eylül terör saldırılarının yıldönümünden bu yana ilk kez verilen ''turuncu alarm'' nedeniyle New York'ta haftanın ilk iş gününün başlaması öncesi köprüler, tren ve metro istasyonlarıyla kamu kuruluşları çevresindeki önlemler dikkati çekti. 
     
     NEWSWEEK'İN İDDİASI 
     Bu arada, Newsweek dergisi, Amerikan istihbarat birimlerine dayanarak, El Kaide örgütünün Kurban Bayramı'nın sona erdiği Cuma günüyle ABD'nin Irak'a olası harekatından hemen önceki süre arasında bir dizi saldırı düzenlemeyi planladığını yazdı. 
     Dergi tarafından ele geçen gizli bir Amerikan Federal Soruşturma Bürosu FBI bülteninde ''El Kaide saldırılarının böylece, ABD liderliğindeki haçlı saldırılarına karşı Iraklı Müslümanları korumayı amaçladığı izlenimi yaratmayı hedeflediği'' belirtilerek, Amerikan istihbarat birimlerine göre, saldırıların ABD ve Suudi Arabistan'da düzenlenmesi planlanıyor. 
     İstihbarat birimlerinin elinde özel bir saldırı hedefi bilgisi bulunmamasına karşın, yetkililer, New York'ta ''yumuşak hedefler'' olarak kabul edilen metro ağı, tren istasyonları, oteller ve havraların saldırıya uğramasından endişe ediyorlar. 
     New York'un göbeğindeki 6. Cadde üzerinde bulunan Hilton Oteli'nde dün gece lobiye bırakılan sahipsiz bir valiz bu nedenle büyük korku yarattı. 
     Çok sayıda polis, bomba imha uzmanı ve itfaiye eri dev oteli kuşatırken, valizde yapılan arama sonucu bomba izine rastlanmadı. 
     
     YOLCU UÇAKLARINA ROKET TEHDİDİ 
     Öte yandan, New York'lu 2 senatör, omuzdan atılan güdümlü roketlerin yolcu uçakları için büyük tehlike oluşturduklarını belirterek, bunun tehlikenin önlenmesi için Kongre'den yasa çıkartmayı hedeflediklerini açıkladılar. 
     Düzenledikleri basın toplantısında omuzdan atılan güdümlü roketleri tanıtan Demokrat Parti'den Charles Schumer ve Cumhuriyetçi Parti'den Steve Israel, yerden havaya atılan roketlerin güdüm sistemini bozacak ve 7 ila 10 milyar dolara malolacak bir teknolojiyle yolcu uçaklarının bu saldırı tehdidinden kurtarılabileceğini belirttiler. 
     





</TEXT>
</DOC>
