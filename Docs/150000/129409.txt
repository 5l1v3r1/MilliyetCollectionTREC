<DOC>
<DOCNO> 129409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/siyaset/siy05.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerden referanduma evet’ 
</HEADLINE>
<TEXT>

Tuğamiral Sağdıç, Kıbrıs’ta 25 bin kişinin Annan planına ekonomik kaygılarla destek verdiğini belirtti 
     AYHAN AYDEMİR Ankara 

     Askerin Annan planına ilişkin olarak yapılacak müzakerelerin ardından gelinecek son noktanın Ada’da referanduma götürülebileceği görüşünü dile getirdiği belirtildi. 
     TBMM Dışişleri Komisyonu’na önceki gün Tuğamiral Kadir Sağdıç tarafından verilen brifingde Annan planının ortaya çıkmasının ardından yaşanan gelişmelere dikkat çekildiği ve Rauf Denktaş aleyhine yapılan gösterilerden duyulan rahatsızlığın dile getirildiği öğrenildi. 
     Brifingde kamuoyunun Türkiye ve çıkarları lehine hareket etmesi için ekonomik yardım yapılması, bu çerçevede Ada’daki küçük ve orta işletmelere krediler açılması gerektiği belirtildi. Kuzey Kıbrıs’ta yaşayanların son BM planına ekonomik kaygılarla destek verdiği kaydedildi. Plana, 20 - 25 bin arasında kişinin koşulsuz destek verdiğinin saptandığı aktarıldı. 
     Brifingde, Kıbrıs’taki Türk askerinin sayısının dörtlü hanelere inmesinin istendiği ancak İngiliz üslerinin konumuna ilişkin bir tartışmanın gündeme gelmediği belirtildi. "Kıbrıs’ın stratejik önemini yitirmediği"ne dikkat çekilen toplantıda, İngilizlerin üslerinin tartışmaya açılması gerektiği vurgulandı. Brifingde, "Kıbrıs kontrol dışı bir varlık haline dönüşürse, Türkiye kesinlikle güvenlik riskiyle karşılaşacak" denildi. 
     Annan planının kabul edilmesi durumunda 20 bin Türk vatandaşının anavatana geri dönmesinin gerekeceğinin altı çizildi. Ayrıca iki tümenin yerinin değişeceği ifade edilerek, bunun ekonomik maliyetine dikkat çekildi. Deniz Kuvvetleri Komutanlığı’nda görevli Tuğamiral Kadir Sağdıç, 1974 Kıbrıs Barış Harek tı’na genç bir subay olarak katılmıştı. 
     



 SİYASET 















</TEXT>
</DOC>
