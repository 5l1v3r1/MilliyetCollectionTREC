<DOC>
<DOCNO> 123449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/siyaset/siy02.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP’de kader haftası 
</HEADLINE>
<TEXT>

DYP delegesi, bu hafta sonu yapılacak olağan kongrede, yeni genel başkanını seçecek. Tansu Çiller’in yerine şimdilik 6 kişi aday olacağını açıkladı 
     AYDIN HASAN Ankara 

     DYP’nin 7. Olağan Kongresi, 14 - 15 Aralık günlerinde Ankara Atatürk Spor Salonu’nda yapılacak. Genel başkanlık seçimi cumartesi günü yapılırken, parti organları seçimi pazar gününe bırakıldı. İlhan Kesici, Mehmet Ağar, Ufuk Söylemez, Aydın Menderes, Hasan Subaşı ve Takiddin Yarayan bugüne kadar DYP Genel Başkanlığı için aday olacağını açıklayan isimler oldular. Kongrede, toplam 1260 delege oy kullanacak. 
     Adaylardan birinin ilk turda seçilmesi için, en az salt çoğunluk rakamı olan 631 oy alması gerekiyor. Birinci ve ikinci turlarda, adaylardan birinin seçilememesi durumunda, üçüncü turda en fazla oy alan aday seçilecek. Kongrede, ilk oylamada sonuç alınamaması durumunda, bazı adayların en fazla oy alan iki adaydan biri lehine çekilmesi bekleniyor. Kongrenin açılışında yapılacak Divan Başkanlığı seçimi de önem kazandı. 
     
     DENEYİM ÖNEMLİ 
     Divan Başkanlığı için yarış olması durumunda, bu seçim genel başkanlık seçiminin sonucuna ilişkin önemli bir işaret verecek. Ancak, uzlaşma sağlanarak Necmettin Cevheri gibi "deneyimli ve ağabey konumunda" bir ismin Divan Başkanlığı’na önerilmesi formülü de konuşuluyor. 
     



 SİYASET 












</TEXT>
</DOC>
