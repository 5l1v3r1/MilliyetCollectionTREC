<DOC>
<DOCNO> 118296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur04.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da kar kalınlığı 12 santimetreye ulaştı 
</HEADLINE>
<TEXT>

     Türkiye'nin önemli kış sporları merkezlerinden Uludağ'da, kar kalınlığı 12 santimetreye ulaştı. 
     Uludağ Meteoroloji İstasyonu yetkililerinden alınan bilgiye göre, Uludağ'da dün gece başlayan ve aralıksız devam eden kar yağışı sonucu, Oteller Bölgesi beyaza büründü. 
     Hava sıcaklığının eksi 2 dereceye düştüğü ''Beyaz Cennet''te, sis yüzünden görüş mesafesinde zaman zaman önemli düşüşler yaşanıyor. 
     Uludağ'da kar yağışının yarına kadar süreceği tahmin ediliyor. 
     
     KARTALKAYA DA KAR ALTINDA 

     Türkiye'nin gözde kayak merkezlerinden Kartalkaya'da, kar kalındığı 30 santimetreye ulaştı. 
     Kartalkaya'da, sabaha karşı başlayan ve aralıksız devam eden kar yağışı sonucu kayak merkezi beyaz örtüye büründü. Kar kalınlığının yer yer 30 santimetreye ulaştığı bölgeye giden sürücüler araçlarına zincir takmak zorunda kaldılar. 
     Kartal Otel Ön Büro Müdürü Nevzat Yaşar Bayram, kayak sezonunu ay sonunda açmayı düşündüklerini belirterek, ''Yoğun kar yağışı böyle devam ederse bu hafta sonu sezonu açabiliriz'' dedi. 
     Bu arada, hava sıcaklağındaki ani düşüşün ardından Bolu kent merkezinde de sağanak yağış etkisini gösteriyor. Karaçayır ve Çıkınlar mahallelerindeki bazı ev ve işyerlerinin bodrum katlarını su bastı. 
     





</TEXT>
</DOC>
