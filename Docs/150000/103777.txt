<DOC>
<DOCNO> 103777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur24.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İpsala'da bir Tır'da 5 ton asitanhidrit ele geçti... 
</HEADLINE>
<TEXT>

     Edirne'nin İpsala Sınır Kapısı'ndan yurda giriş yapan bir TIR'da, eroin yapımında kullanılan 5 ton asitanhidrit ele geçirildi. TIR sürücüsü yakalanacağını anlayınca, gümrük sahasından kaçtı. 
     A.A muhabirinin Edirne Gümrükleri Başmüdürlüğü yetkililerinden aldığı bilgiye göre, Yunanistan'dan aldığı deri yükünü Türkiye'ye getiren ve kimliği açıklanmayan TIR sürücüsü SK 017 çekici ve SK 174 JR römorklu TIR'la gümrük sahasına girdi. Gümrük sahasına kendisinden önce giren aynı firmaya ait TIR aracının arandığını ve sürücünün yakalandığını fark eden sürücü, aracı bırakarak firar etti. 
     Gümrük sahasında uzun süre sahipsiz olarak duran TIR'dan şüphelenen gümrük yetkilileri, araçta yaptıkları aramada deri yükünün arasına gizlenmiş halde 25 bidon içinde 5 ton asitanhidrit ele geçirdiler. 
     Sınır kapısında dün Makedonyalı sürücü Stole Trajkoski'nin kullandığı SK 607 JC çekici ile SK 941 FD dorseli TIR'da, piyasa değeri 2,5 trilyon lira olan 12.1 ton asitanhidrit ele geçirilmişti. 
     Firar eden sürücünün yakalanmasına çalışılırken, olaylarla ilgili olarak, Edirne ve İstanbul Gümrükleri Başmüdürlüğü'ne bağlı ekiplerin İstanbul'da yaptıkları operasyonlarda gözaltına alınan 7 kişi, sorgulanmak için Edirne'ye getirilecek. 
     Yetkililer, olayla ilgili soruşturmanın sürdüğünü bildirdiler. 
     





</TEXT>
</DOC>
