<DOC>
<DOCNO> 107057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur29.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Erbakan'ın sicil kaydı silindi... 
</HEADLINE>
<TEXT>

     Adli Sicil ve İstatistik Genel Müdürlüğü, AK Parti Genel Başkanı Recep Tayyip Erdoğan ile kapatılan RP'nin Genel Başkanı Necmettin Erbakan'ın adli sicil kayıtlarını sildi. 
     Adli Sicil ve İstatistik Genel Müdürlüğü, Erdoğan hakkında Diyarbakır 4 No'lu DGM'nin, Erbakan hakkında da Diyarbakır 1 No'lu DGM'nin verdiği kararları dikkate alarak adli sicil kayıtlarının silinmesine yönelik tezkereleri görüşerek karara bağladı. 
     Genel Müdürlük, mahkeme kararlarını dikkate alarak Erdoğan ile Erbakan'ın Türk Ceza Kanunu'nun 312. maddesinin 2. fıkrasından aldıkları mahkumiyet kararlarına ilişkin adli sicil kayıtlarını sildi. 
     Bu durumda, Erdoğan ile Erbakan, milletvekili adaylığı için temiz sicil kağıdı alabilecekler. Ancak, milletvekili adayı olup olamayacaklarına Yüksek Seçim Kurulu karar verecek. 
     
     ADALET BAKANLIĞI YETKİLİLERİNİN GÖRÜŞÜ 
     Erdoğan, TCK'nın 312 2. fıkrasından mahkum olmuş, bu maddede yapılan değişikliğin ardından Diyarbakır 3 No'lu DGM'ye başvurarak fiilin suç olmaktan çıktığı gerekçesiyle adli sicil kaydının silinmesini istemişti. Diyarbakır 3 No'lu DGM, bu işlemi reddetmişti. 
     Bunun üzerine, Erdoğan'ın avukatının itirazını görüşen Diyarbakır 4 No'lu DGM, itirazı kabul etmiş ve Erdoğan'ın adli sicil kaydının silinmesine karar vermişti. Bu kararlara rağmen Yargıtay Cumhuriyet Başsavcısı Sabih Kanadoğlu, dün Diyarbakır 4 No'lu DGM'nin kararının hukuken yok hükmünde olduğunu belirterek, Diyarbakır 3 No'lu DGM'nin Erdoğan hakkında verdiği kararın usul yönünden bozulmasını istemişti. Bu istemi önümüzdeki günlerde Yargıtay 8. Ceza Dairesi karara bağlayacak. 
     Kapatılan RP'nin Genel Başkanı Erbakan da aynı maddeden aldığı mahkumiyet üzerine Diyarbakır 1 No'lu DGM'ye başvurmuş ve mahkumiyet kararına ilişkin adli sicil kaydının silinmesini istemişti. Diyarbakır 1 No'lu DGM de bu istemi kabul etmişti. Diyarbakır DGM Başsavcılığı'nın karardan 20 ay sonra yaptığı itirazı dün görüşen Diyarbakır 2 No'lu DGM, bu istemi süre yönünden reddetmişti. 
     Adalet Bakanlığı yetkilileri, Diyarbakır 3 No'lu DGM'nin Erdoğan hakkında verdiği kararın Yargıtay Cumhuriyet Başsavcısı Kanadoğlu tarafından temyiz edildiğine işaret ederek, Yargıtay'ın verebileceği bir bozma kararının ardından yerel mahkemece verilecek yeni karara göre adli sicil kaydının yeniden değerlendirilebileceğini belirttiler. 
     Erdoğan ve Erbakan hakkında adli sicil kaydının silinmesine ilişkin mahkeme kararının bulunduğuna dikkati çeken yetkililer, bu kararın gereği olarak kayıtların silindiğini belirtirken, milletvekili adayı olup olmayacakları konusunun ise ceza hukukunun dışında Yüksek Seçim Kurulu tarafından verilecek karara bağlı bulunduğunu bildirdiler. 
     





</TEXT>
</DOC>
