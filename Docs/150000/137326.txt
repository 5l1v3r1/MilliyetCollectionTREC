<DOC>
<DOCNO> 137326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sonspo03.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da zirvedeki isimler değişmedi... 
</HEADLINE>
<TEXT>

     Türkiye Basketbol Liglerinde 16. hafta maçları sonunda erkeklerde Efes Pilsen, bayanlarda da Erdemirspor, yine zirvede yer aldı. 
     Erkeklerde lider Efes Pilsen, İzmir deplasmanında Göztepe karşısında kötü bir oyundan sonra ilk yarıyı yenik kapamasına karşın, ikinci yarıdaki etkili oyunu ve deneyimiyle maçı kazanmasını bildi. İstanbul ekibi böylece üstüste 15. galibiyetini alarak, 31 puan ve averajla liderliğini sürdürdü. 
     Aynı puana sahip 2. sıradaki Ülkerspor da evinde Pınar Karşıyaka önünde adeta şov yaparak farklı skorlu bir galibiyet buldu ve zirve mücadelesini bırakmadı. 
     3. sıradaki Galatasaray, ligin bu sezonki flaş ekiplerinden İstanbul Tekelspor önünde ummadığı bir yenilgi alınca, bu sezon 5. kez yenilgiyle tanıştı. 
     Galatasaray'ın hemen ardında yer alan Türk Telekomspor da ilk yarıda Ankara'da yenildiği Fenerbahçe'ye, bu kez de İstanbul deplasmanında kaybetti. 5 maçlık galibiyet serisi sona eren Türk Telekomspor'un, bu yenilgiye karşın sıralamadaki yeri, onu izleyen OYAK Renault ve Pınar Karşıyaka'nın da yenilmeleri nedeniyle değişmedi. 
     Ligde kalma mücadelesi veren 2 ekibin maçında TED Kolejliler, İTÜ'yü Ankara'da yenerek, ligde tam 13 hafta sonra galibiyetle tanıştı ve 3 galibiyetle uzun bir aradan sonra 13. sıraya çıktı. 
     Sıralamanın değişmediği bayanlarda ise lider Erdemirspor, sahasında son sıradaki zayıf rakibi Yıldırım Bosnaspor'a tam 69 sayı fark yaparken, 31 puanla yine liderlik koltuğunda kaldı. 
     Haftanın en önemli karşılaşmasında ise ikincilik mücadelesi veren takımlardan 2. durumdaki Fenerbahçe, 3. sıradaki Migrosspor'u ilk yarıdaki gibi yenerek rakibine 4. yenilgisini tattırırken, rakibinin 10 haftadır süren galibiyet serisine de son vermiş oldu. 
     





</TEXT>
</DOC>
