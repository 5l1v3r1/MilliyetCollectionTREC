<DOC>
<DOCNO> 120040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur18.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi "Olayların büyümemesi için önlem alındı" 
</HEADLINE>
<TEXT>

     İstanbul Valisi Erol Çakır, Zeytinburnu'nda Nakliyat-İş ve Tümtis sendikalarına üye kişiler arasında çıkan kavganın sendikal rekabetten kaynaklandığını belirterek, ''Olayda 3 vatandaşımız hayatını kaybetti. Olayların büyümemesi için geniş ölçüde güvenlik tedbirleri alındı. İnşallah büyümez'' dedi. 
     Vali Çakır, İsviçre Başkonsolosu Christian Schmede'nin ziyareti sırasında basın mensuplarının, Zeytinburnu'nda meydana gelen olayla ilgili soruları üzerine, şöyle konuştu 
     ''Zeytinburnu'nda sendikal rekabetten kaynaklandığı ifade edilen bir olay oldu. Silahlı bir çatışma meydana gelmiş. Taraflar arasında 3 vatandaşımız hayatını kaybetti. 4 yaralı var. Yaralılar, İstanbul Tıp Fakültesi'nde tedavi altına alındı. Olayların büyümemesi için geniş ölçüde güvenlik tedbirleri alındı. İnşallah büyümez'' Vali Çakır, gözaltılara ilişkin bir soru üzerine de, kavganın büyük olması nedeniyle olaya karışanların soruşturma kapsamına alınmasının doğal olduğunu belirterek, ilave tedbirlerin alındığını kaydetti. 
     Bazı gazetelerde kendisine ilişkin yapılan yorumların hatırlatılması üzerine de Çakır, ''gazeteleri okumadığını, bu yorumların da haber değerinin bulunmadığını'' söyledi. 
     Bu arada, Mısır Başkonsolosu Ashraf Abou Seoul de, Vali Çakır'ı makamında ziyaret etti. 
     





</TEXT>
</DOC>
