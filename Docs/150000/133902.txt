<DOC>
<DOCNO> 133902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo05.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor 2 milyon dolarlık oyuncu önemli oyuncudur... 
</HEADLINE>
<TEXT>

     Uzun süren pazarlıklardan sonra Kemal'i 2 milyon 250 bin dolar karşılığında Fenerbahçe'ye veren Gaziantepspor, bu transferden elde edeceği parayla yıl sonunda oluşacak bütçe açığını şimdiden önledi. 
     Gaziantepspor Kulübü Başkanı Celal Doğan, ara transfer döneminin başladığı günden bu yana 3 büyük kulübün transfer listesinde yer alan milli oyuncuları Kemal Arslan'ın transfer olayını tamamladıkları için mutlu olduklarını söyledi. 
     Kemal'in, hem karakter hem de yetenek olarak Fenerbahçe'de oynayabilecek kapasitede bir oyuncu olduğunu ifade eden Doğan, şöyle konuştu 
     ''Kemal bizim özevladımız. Çok genç yaşına rağmen altyapıda hocaları tarafından keşfedilerek, önce A takıma ardından Ümit Milli Takım'a kadar yükselen bir oyuncumuz. Bir süre önce Galatasaray ve Beşiktaş kulüblerinin yetkilileriyle başlayan transfer görüşmeleri, Fenerbahçe Kulübü'nün son sözü söylemesiyle sona erdi. 
     Başarılı oyuncumuzun gidişiyle diğer genç oyuncularımıza yer açılmış oldu. Biz altyapı kulübüyüz, alır, yetiştirir ve satarız. Her oyuncumuzu da taliplisi çıkması durumunda başka bir kulübe verebiliriz. Bu yılın sonunda bütçemiz büyük olasılıkla açık verecek. Kemal'den gelecek parayla bu bütçe açığını kapatmış olacağız. Bu transfer, Fenerbahçe Kulübü'ne ve futbolcumuza hayırlı olsun.'' 
     
     ''GİTMESİ GEREKİYORDU'' 
     Gaziantepspor Teknik Direktörü Nurullah Sağlam da altyapıdan profesyonel takıma yükseldiği günden beri sürekli ivme yitiren Kemal'in transferine kendisinin onay verdiğini ve transferin gerçekleşmesine çok sevindiğini söyledi. 
     ''2 milyon dolarlık oyuncu, önemli bir oyuncudur'' diyen Sağlam, eski öğrencisi hakkında şunları söyledi 
     ''Kemal'in gitmesi gücümüzü eksiltmedi dersem, bu gerçek düşüncemi yansıtmaz. Kemal'in transferi gündeme geldiği günden bu yana sürekli gitmesi yönünde görüş bildirdim. Çünkü, Kemal artık kendini aşmıştı. Lig başlamadan önce transferin gerçekleşmesi, bizim açımızdan da iyi oldu. Ben Kemal'in yerini dolduracak olan arkadaşlara güveniyorum. Bir süre sonra Kemal'i aratmayacaklarından kuşkum yok. Kemal gibi yeni gençleri kazanmaya devam edeceğiz.'' Soruları yanıtlayan Kemal Arslan da, kendini bugünlere getiren kulübüne ve yöneticilerine teşekkür etti. 
     3 büyük kulübün gündemine gelmesine karşın Fenerbahçe'nin daha ısrarcı davranarak transfer işini çözümlediğini belirten Kemal, şunları kaydetti 
     ''Yalnızca çok mutlu olduğumu söylemek istiyorum. Her futbolcu böyle büyük bir kulüpte oynamak ister. Daha önce de Kulüp ayırmam, ben profesyonel futbolcuyum, hangi kulüp olursa olsun çıkar oynar, formamımı terletirim diye konuşmuştum. Fenerbahçe büyük camia, tek hedefim formayı giymek ve bir daha çıkarmamak. Ben her yönüyle kendimi hazır hissediyorum. Artık başka birşey gündeme lütfen getirilmesin. Ben artık Fenerbahçeliyim.'' 
     





</TEXT>
</DOC>
