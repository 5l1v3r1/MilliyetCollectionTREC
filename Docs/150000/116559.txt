<DOC>
<DOCNO> 116559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/soneko04.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz piyasası faaliyete geçiyor... 
</HEADLINE>
<TEXT>

     Elektrikten sonra Doğalgaz piyasasında da, Enerji Piyasası Düzenleme Kurumu'nun EPDK gözetimi ve serbest rekabet ortamında bugün faaliyete geçiliyor. 
     EPDK Başkanı Yusuf Günay, Anadolu Ajansı muhabirine yaptığı değerlendirmede, doğalgaz fiyatlarında ani yükselmeler olacağına ilişkin beklentiler olduğunu dikkati çekerek, ''Doğalgaz fiyatları, maliyetleri oluşturan bileşenler tarafından belirlenecek'' dedi. 
     Günay, bunun dışında herhangi bir amaçla doğalgaz fiyatlarında bir değişikliğin söz konusu olamayacağını bildirdi. 
     Yeni dönemde, doğalgazın olumsuz olan imajının olumlu hale geleceğini belirten Günay, 22 ilin dağıtım ihalelerine bu ay çıkılacağını bildirdi. 
     Günay, ihalesi yapılacak illerin Adapazarı, Ağrı, Aksaray, Amasya, Balıkesir, Bilecik, Çorum, Düzce, Edirne, Erzincan, Erzurum, Iğdır, İzmir, Kayseri, Kırıkkale, Kırklareli, Kırşehir, Konya, Manisa, Samsun, Sivas ve Tekirdağ olduğunu söyledi. 
     
     İHALELERDE İZLENECEK YÖNTEM 
     İhalesi yapılacak illerden rantabl olmayan illerdeki dağıtım işinin başka illerle birleştirilerek ihale yoluna gidileceğine işaret eden Günay, ihaleye katılacak firmalara illerde yeterli araştırma yapmaları için zaman tanınacağını ve ilk ihale sonuçlarının Ocak ayından itibaren alınmaya başlanacağını bildirdi. 
     Kurul'un görevinin doğalgaz tüketimini yaygınlaştırmak ve ucuz bir doğazgaz piyasası oluşturmak olduğuna dikkat çeken Günay, ''Doğalgaz da vergileri azaltırsak toplumun doğalgaz tüketimini artırabiliriz'' diye konuştu. 
     EPDK Başkanı Günay, bu çerçevede doğalgazdan alınan ÖTV'nin tamamen kaldırılması, KDV'nin de lüks tüketime uygulanan yüzde 18 yerine zaruri tüketime uygulanan yüzde 8 oranına çekilmesi için hükümet nezdinde girişimde bulunacaklarını bildirdi. 
     Şu anda izinsiz olarak sıkıştırılmış doğalgaz ticareti ile uğraşan girişimcilerin 2 Kasım'dan itibaren Kurul'a başvurarak lisans almak zorunda olduklarını belirten Günay, 374 bin lira olan sıkıştırılmış doğalgazın 389 bin lira vergisi olduğunu dikkat çekti. 
     
     KONTRAT DEVİRLERİ 
     Önümüzdeki günlerde Botaş'ın gaz kontratlarının devrine başlayacağını belirten Günay, bu çerçevede önümüzdeki günlerde Botaş ile biraraya gelip hangi usul ve esaslara göre devrin yapılacağını belirleyeceklerini söyledi. Günay, şöyle devam etti 
     ''Büyük doğalgaz tüketicileri belli bir limitin üzerinde ise ister dağıtım şirketinden ister Botaş'tan, ister toptan satış şirketinden gaz satın alabilecek. Ama bunun için öncelikle kontrat devirlerinin asgari yüzde 10 olmak üzere bir an önce yapılması gerekiyor. Gerek Rusya olsun gerek İran olsun Türkiye'nin gaz aldığı ülkelerde, kontrat devirlerinde beklediğimizden daha ılımlı hava var.'' Lisans başvurularını almaya başlayacaklarını belirten Günay bunların değerlendirileceğini, depolama, ithalat, ihracat, toptan satış serbest tüketici limitini belirleyeceklerini, ihaleleri yapacaklarını bildirdi. 
     Günay, ''Kontrat devirlerini yapmaya başladığımız an serbest piyasa oluşmaya başlayacak. Yani Botaş dışında doğalgaz arzı yapan başka şirketler ortaya çıkmış olacak'' diye konuştu. 
     
     ELEKTRİK PİYASASI 
     Günay, Anayasa Mahkemesi'nin güç bedeli uygulamasını iptal etmesine ilişkin bir soru üzerine de, bunun zaten piyasa koşullarına aykırı olduğunu, piyasa koşullarında fiyat oluşumuna vergi ve maliyet unsurları dışında bir şeyin eklenmemesi gerektiğini bildirdi. 
     Günay, bu çerçevede doğalgazda sabit ücret uygulamasının kaldırıldığını hatırlattı. 
     Elektrikte 150 kilovaat saati aşan tüketimlere zamlı tarife uygulamasına ilişkin bir başka soru üzerine de Günay, TEDAŞ'ın kendilerine lisans almaya geldiklerinde konunun değerlendirileceğini belirtti. Elektrik Üretim A.Ş'nin lisans için EPDK'ya başvurduğunu ifade eden Günay, TEDAŞ ve TETAŞ'ın lisans için geldiklerinde tarifelerini onaylayacaklarını söyledi. 
     Günay, ''Tabii ki olay idari dağıtım bölümlerinin belirlenmesine bağlı. Bölge itibarıyla farklı tarife uygulanacak. TEDAŞ Aralık-Ocak aylarında gelecek'' dedi. 
     ''Bunların sonunda elektrik de bir ucuzlama olacak mı '' şeklindeki soruya Günay, suni bir ucuzlama gayretinin olmadığını ama hesaplar, kitaplar, bilançolar, elektrik maliyetinin fiyatlara yansıması dahil olmak üzere hepsinin değerlendireceklerini bildirdi. 
     





</TEXT>
</DOC>
