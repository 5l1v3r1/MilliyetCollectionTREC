<DOC>
<DOCNO> 129120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo24.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, topbaşı yaptı... 
</HEADLINE>
<TEXT>

     Gaziantepspor Teknik Direktörü Nurullah Sağlam, topa daha fazla sahip olan, daha çok koşan ve daha inançlı bir Gaziantepspor yaratmaya çalışacağını söyledi. 
     Gaziantepspor, ligin ikinci bölümü için ilk hazırlık çalışmasını Kavaklık mesire alanında yaptı. Teknik Direktör Sağlam nezaretinde düz koşu yapan futbolcuların neşeli oldukları görüldü. 
     Yaklaşık 30 dakika süren çalışmaya, Mustafa Şahintürk ile ülkelerinden dönmeyen Viola, Cesar ve Maxim, hava muhalefeti nedeniyle Gaziantep'e ulaşamayan Murat Erdoğan katılmadı. 
     Sağlam, hazırlık çalışmasına katılmayan Şahintürk'ü kadroda düşünmediğini açıklarken, Fenerbahçe ve Galatasaray'ın transfer etmek istediği Kemal'in kişiliği ve yeteneği itibarıyla iyi bir futbolcu olduğunu belirtti. 
     Ara transferin gözde futbolcusu Kemal ise Fenerbahçe ya da Galatasaray'a transferine ilişkin görüşmelerin yöneticiler arasında geçtiğini, kendisinin bu görüşmelerin sonucunu beklediğini kaydetti. 
     





</TEXT>
</DOC>
