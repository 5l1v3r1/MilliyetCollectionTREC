<DOC>
<DOCNO> 130605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur20.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Siirt'te yapılacak seçimlerin tarihi yarın kesinleşiyor... 
</HEADLINE>
<TEXT>

     Yüksek Seçim Kurulu YSK Başkanı Tufan Algan, 9 Şubat 2003'te yapılması kararlaştırılan Siirt'teki yenileme seçimlerinin yasal değişikliklere paralel olarak 9 Mart 2003'e ertelenip ertelenmeyeceği konusunu yarın ele alacaklarını bildirdi. 
     Tufan Algan, Milletvekili Seçimi Kanunu'nun 39. maddesinin 3. fıkrasında yapılan değişiklik doğrultusunda Siirt'te yapılacak yenileme seçiminin tarihinin yeniden ele alınacağını söyledi. 
     Kurul'un yarınki toplantısında bu konuyu görüşeceğini ifade eden Algan, yenileme seçiminin 9 Mart 2003'e ertelenmesi durumunda, yeniden bir seçim takvimi hazırlanacağını kaydetti. 
     Milletvekili Seçimi Kanunu'nun 39. maddesinin 3. fıkrası, bir seçim çevresinde seçimin yenilenmesine karar verildiği takdirde, bu kararın Resmi Gazete'de yayımını takip eden 60. günden sonraki ilk pazar günü seçimin yapılmasını hükme bağlıyordu. Söz konusu fıkrada yapılan değişiklikle 60 günlük süre 90 güne çıkarıldı. 
     YSK, Siirt seçimlerinin yenilenmesine karar verdiği tarihte yasal değişiklik yapılmadığı için kararın Resmi Gazete'de yayımlanmasını takip eden 60. günden sonraki ilk gün pazar günü olan 9 Şubat 2003'ü seçimin yenilenme tarihi olarak belirlemiş ve bu tarihe ilişkin bir seçim takvimi hazırlamıştı. 
     





</TEXT>
</DOC>
