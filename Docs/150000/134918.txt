<DOC>
<DOCNO> 134918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/guncel/gun06.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK propagandası duruşmadan attırdı 
</HEADLINE>
<TEXT>

7 kişinin öldüğü Mısır Çarşısı’ndaki patlamayla ilgili yargılanan Alaattin Öget, PKK’nın tarihini anlatıp slogan atınca duruşmadan çıkartıldı... 
     BERİL ÖZCAN İstanbul 

     Eminönü’ndeki Mısır Çarşısı’nda 7 kişinin ölümü ve 127 kişinin yaralanmasıyla sonuçlanan patlamayla ilgili yargılanan 15 sanıktan Alaattin Öget, duruşmada yaptığı savunmada PKK tarihini anlatmaya başlayınca mahkeme başkanının talimatıyla salondan dışarı çıkartıldı. Yargıç, slogan atan Öget hakkında suç duyurusunda da bulundu. 
     İstanbul 4 No’lu DGM’deki duruşmaya, Öget’in yanı sıra tutuklu sanıklar Abdülmecit Öztürk, Alaattin Öget, Kadriye Kübra Sevgi, Heval Öztürk ve Maşallah Yağan ile tutuksuz sanıklardan Pınar Selek ve Ercan Alır katıldı. Tutuklu sanık İsa Kaya ve tutuksuz 7 sanığın gelmediği duruşmada söz alan ve davanın itirafçısı olarak bilinen Öget, daha önceki ifadelerini reddederek, yeniden savunma yapmak istediğini söyledi. Savunmasını okumaya başlayan Öget, Mahkeme Başkanı Vedat Yılmazabdurrahmanoğlu tarafından, "Savunma değil, bildiri okuyorsun. Devam edersen dışarıya çıkarırım" diye uyarıldı. Israrlı tutumunu sürdüren Öget, yargıcın talimatı üzerine salondan çıkarıldı. Öget, salondan çıkartılırken de, PKK yerine KADEK’in kurulmasına tepki gösterdi ve Abdullah Öcalan aleyhine slogan attı. 
     Sanıkların tahliye taleplerini reddeden mahkeme, Öget hakkında suç duyurusunda bulunarak, duruşmayı erteledi. 
     



 GÜNCEL 
















</TEXT>
</DOC>
