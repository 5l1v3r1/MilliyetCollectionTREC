<DOC>
<DOCNO> 112260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo12.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor günde iki idman yapıyor... 
</HEADLINE>
<TEXT>

     Diyarbakırspor, İstanbul'da Galatasaray ile yapacağı maçın hazırlıklarını günde çift idmanla sürdürürken, takıma yabancı bir forvet oyuncu alınacağı bildirildi. 
     Kulüp basın sözcüsü Şahismail Bedirhanoğlu, Galatasaray maçı hazırlıklarını sürdüren futbolcuların idmanlarda hırslı olmalarının kendilerini sevindirdiğini söyledi. 
     Galatasaray maçından puan veya puanlarla dönerek kötü gidişlerine son vermek istediklerini de belirten Bedirhanoğlu, ''Bir şanssızlık dönemi yaşıyoruz. Aldığımız futbolcular iyi futbolcular. Transfer politikamızın kötü olduğuna inanmıyoruz. Sadece bir şanssızlık dönemi yaşıyoruz'' dedi. 
     
     ''TRANSFERLERİ KENDİ BAŞIMIZA YAPMADIK'' 
     Bedirhanoğlu, yönetimin kendi başına futbolcu transfer etmediğini de belirterek, şöyle devam etti 
     ''Diyarbakırspor Kulübü yönetimi olarak transferleri kendi başımıza yapmadık. Teknik heyetin yönetime vermiş olduğu liste doğrultusunda transferler yapılmıştır. Biz yalnızca ekonomik yönüne bakıyoruz. Teknik heyet yönetimden ne talep ettiyse, biz onu gerçekleştirdik. Yine teknik heyetin forvet oyuncu talebi, yönetim kurulunda yapılan görüşme sonucu kabul gördü. Bonservisi elinde olan bir yabancı forvet oyuncuyu transfer edeceğiz.'' Bedirhanoğlu, Diyarbakırspor'un gerçek yerinin şu anda bulunduğu yer olmadığını da kaydederek, takımın gerçek yerini bulacağını söyledi. 
     





</TEXT>
</DOC>
