<DOC>
<DOCNO> 122741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sontur23.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Başbakanlık olmadı ama TBMM Başkanlığı büyük mutluluk" 
</HEADLINE>
<TEXT>

     TBMM Başkanı Bülent Arınç, Anayasa gereği artık siyasi çalışmalara katılmasının mümkün olmadığını belirterek, görevi nedeniyle ''tarafsızlığını koruması gerektiğini'' söyledi. 
     Bülent Arınç, TBMM Başkanlığı görevine seçildikten sonra ilk kez geldiği Manisa'da, Vali Rasih Özbek'i makamında ziyaret etti. 
     Arınç, burada yaptığı konuşmada, ''Memleketime gelmekten büyük bir sevinç duyuyorum. TBMM Başkanlığı'na seçilmek onurlu bir görev. Arkadaşlarım beni bu göreve layık gördüler, çok sevinçliyim ve iftihar ediyorum'' dedi. 
     Kendisine gösterilen ilgiden duyduğu memnuniyeti dile getiren Bülent Arınç, ''Ben bu tür karşılamalardan hoşlanmam, ama TBMM Başkanı sıfatıyla geldiğim için ve valimizin de isteğine uyarak böyle arkadaşlarla kucaklaşmayı arzu ettim. Bu nezaketli karşılamanızdan dolayı teşekkür ediyorum'' diye konuştu. 
     Vilayet personelinden, Arife günü yarım günlük mesailerini tamamlamış olmalarına rağmen kendisi için mesaiye devam etmeleri nedeniyle özür dileyen Arınç, şöyle konuştu 
     ''Bayram tatiline girdiğimiz şu saatlerde memur arkadaşlar ve dairedekilerden de özür diliyorum. Şüphesiz onlar da sevinerek gelmişlerdir. 
     Bayramın ülkemize huzur ve hayırlar getirmesini diliyorum. İslam dünyasında da sevinçle karşılanıyor. Dileriz ülkemizde ve tüm İslam aleminde bu sevinç doya doya yaşasın, sağlık ve mutluluk içinde daha nice bayramlara kavuşsunlar.'' 
     
     TBMM BAŞKANLIĞI'NIN ÖNEMİ 
     Bülent Arınç, TBMM Başkanlığı görevinin önemini belirttiği konuşmasında, şunları kaydetti 
     ''Anayasa gereği artık siyasi parti çalışmalarına katılmam mümkün değil. Bütün siyasi partilerle arkadaşlık, dostluk içinde olacağım. Anayasa'nın emri gereğince, bu faaliyetlere katılmam mümkün değil. Ben TBMM Başkanı'yım ve tarafsızlığımı her yerde korumam gerekiyor. Şüphesiz Gazi Mustafa Kemal Atatürk'ün kurduğu bu TBMM'de, O'nun kurduğu Cumhuriyet'in bir temsilcisi olarak, millet iradesinin tecelli ettiğinin, egemenliğin millette olduğunun en güzel göstergesi olan TBMM'nin Başkanlığını yapmak gibi bir sorumluluk altındayım. Görevimizi tarafsızlıkla yapacağız.'' Arınç, görev süresince egemenliğin millette olduğunu çok iyi bir şekilde göstermeyi ilke edindiklerini kaydederek, TBMM'nin itibarını en yüksek noktaya çıkaracaklarını bildirdi. 
     Bülent Arınç, şöyle devam etti 
     ''Benim şerefli, asil milletim, ne kadar itibarlı ise Meclisi de o kadar itibarlı olacaktır. Herkes Meclis'e baktığında kendini görecek. 
     Bu Meclis, milletin içinde yaşadığı sıkıntılara sırtını dönmeyecek. Bu sıkıntıları bizzat yaşayacak. Tasarruf yapılacaksa, önce kendisi yapacak. Millet iradesi önünde ne kadar engel varsa, bunların yok edilmesi için var gücümüzle çalışacağız.'' 
     
     ''SİYASETTE GELİNEBİLECEK SON NOKTA'' 
     TBMM Başkanlığı görevini ''siyasette gelinebilecek son nokta'' olarak gördüğünü söyleyen Arınç, şöyle konuştu 
     ''Başbakanlık olmadı, ama TBMM Başkanlığı'nı taşımış olmak benim için büyük mutluluk. Siz, hep Başbakanlık derken, ben susuyordum. Bunun da bir sebebi vardı. Çünkü, böyle bir görevi kafamda zihnimde hayal etmiştim. TBMM Başkanı olmak, bana siyasette gelinebilecek en son nokta olarak göründü.'' Arınç, üzüm üreticilerinin sorunlarıyla ilgili bir soru üzerine de, ''Fındık gibi üzüm üreticisi de aynı kaderi paylaşıyor ve bu sorunu iyi biliyorum'' dedi. 
     





</TEXT>
</DOC>
