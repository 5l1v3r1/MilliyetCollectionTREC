<DOC>
<DOCNO> 111188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/sonspo18.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Elazığ'a 6 eksikle gitti... 
</HEADLINE>
<TEXT>

     Galatasaray, Birinci Süper Futbol Ligi'nin 8. haftasında yarın Elazığspor'la yapacağı karşılaşma için bu şehre, 6 futbolcudan yoksun gitti. 
     Hazırlıklarını basına kapalı yaptığı idmanla tamamlayan sarı-kırmızılılarda, sakatlıkları bulunan futbolcular Bülent, Berkant, Mehmet Polat, Almaguer, Hakan ve Suat, Elazığspor maçında forma giyemeyecek. Ateşi çıkması nedeniyle Club Brugge maçında forma giyemeyen Ergün'ün ise durumunun iyi olduğu açıklandı. 
     Atatürk Havalimanı'nda basın mensuplarının sorularını yanıtlayan Galatasaray Kulübü İkinci Başkanı ve Basın Sözcüsü Ali Dürüst, ''Önemli bir deplasman maçına gidiyoruz. Karşılaşmanın gündüz oynanacak olması bizim için önemini daha da artırıyor. Ama ben 3 puanla döneceğimize inanıyorum'' dedi. 
     Galatasaray'da son haftalarda sergilenen kötü futbola yönelik eleştirilere de değinen Ali Dürüst, ''Galatasaray, bir maçlık galibiyet ya da mağlubiyetle değerlendirilme aşamasını çoktan geçmiştir. Takımda olumsuz herhangi bir şey yok. Herkes profesyonelce düşünüyor. Biz eleştirilere alışığız. Daha önceki yıllarda da eleştirildik. Ardından 4 sene şampiyon olup, UEFA Kupası'nı aldık. Yeterki kişisel saldırılar olmasın'' diye konuştu. 
     Dürüst, yıldız futbolcuları Hasan Şaş'ın yurtdışına transfer olamaması nedeniyle moralinin bozuk olduğu ve performansında düşüş gösterdiği yönündeki haberlerle ilgili olarak ise şöyle dedi 
     ''Hasan'ın bizimle bir yıllık daha mukavelesi var. Takımda 25 oyuncu var ve tabii ki bunların 11'i oynayacak. Kimin oynayacağına da teknik kadro karar verir. Bu tür spekülasyonlara gerek yok. Biz takımdaki rekabeti artırmaya çalışıyoruz.'' 
     
     MUHTEMEL 11 
     Galatasaray'ın Elazığspor karşısına, Mondragon, Ümit Davala, Emre, Vedat Sarr , Ergün, Batista, Ayhan, Felipe, Baliç Hasan , Arif, Christian Ümit Karan 11'i ile çıkması bekleniyor. 
     Elazığ Atatürk Stadı'nda saat 14.00'de başlayacak ve Digitürk Lig TV'den naklen yayınlanacak karşılaşmayı hakem Kuddusi Müftüoğlu yönetecek. 
     





</TEXT>
</DOC>
