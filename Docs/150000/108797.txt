<DOC>
<DOCNO> 108797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/spor/spo01.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İBRET ÖYKÜSÜ 
</HEADLINE>
<TEXT>

Beşiktaş’a kök söktüren ve tur şansına ortak olan Bosna ekibi Türkiye’ye ancak para, forma ve krampon yardımıyla gelebildi 
     UEFA Kupası’nda Beşiktaş ile İstanbul’da 2 - 2 berabere kalan ve tur şansı yakalayan Bosna’nın Sarajevo takımı ibret verici bir öykü yaşadı. İstanbul seyahatinin masraflarını karşılamak için para bulamayan ve maçtan bir gün önceye kadar gelmesi kesinleşmeyen Sarajevo durumu, Bosna Hersek’in Ankara Büyükelçisi Nerkez Arifhodjic’e bildirdi. Büyükelçi, Sarajevo yöneticilerinden süre istedi ve Türkiye’de yaşayan Bosnalı iki işadamını arayarak yardım talebinde bulundu. İşadamları "Uçak ve oteli karşılarız" deyince, takım uçağa bindi. 
     SARAJEVO seyahat sorununu çözmüş, ama bu kez maça çıkacak forma ve krampon konusunda kriz çıkmıştı. Bosna ekibi, UEFA normlarına uymayan ve forma olarak giydikleri tişörtleri nedeniyle yine maça çıkamama tehlikesi ile karşı karşıya kaldı. Sarajevolu yöneticilerin aklına, Bursaspor’da oynayan, eski oyuncuları Verasanoviç geldi. Verasanoviç, kendisini arayan yöneticilere hemen yardım elini uzattı ve 10 bin Euro’ya yakın para harcayarak, Sarajevo için forma, şort ve krampon buldu. Ancak bu kez de, malzemeleri ulaştırma sorunu çıkmıştı. 
     VERASANOVİÇ, malzemeleri götürmek üzere izin istediği Bursaspor’un Bosnalı Teknik Direktörü Nejat Bijediç’ten "İdman var, olmaz" yanıtını aldı. Yeşil - Beyazlı futbolcu pes etmedi ve eşinden özel arabasıyla, malzemeleri İstanbul Dedeman Oteli’nde kalan Sarajevo takımına götürmesini istedi. Verasanoviç’in eşi, malzemeleri Sarajevo’ya ulaştırdı ve maça çıkılmasını sağladı. Böylece boynundaki muskaları, attıkları golden sonraki duaları ve secdeye kapanmaları ile dikkat çeken Bosnalılar, 60 milyon dolarlık Beşiktaş’ı perişan ettiler. 
     
SERGEN ihtar aldıBeşiktaşlı futbolcu, toplam 60 milyar liralık şahsi borcu nedeniyle, mahkeme öncesi son kez uyarıldı 
     Bayi sahibi 
     SİYAH - Beyazlı takımın formsuz yıldızı Sergen’in, 60 milyarlık şahsi borcu nedeniyle zor günler yaşadığı ortaya çıktı. Bir at yarışı bayisinin, yazdırarak oyun oynayan yıldız futbolcudan, 26 bin 500 dolar 44 milyar lira ve 16 milyar liralık alacağı olduğu öğrenildi. Sergen’in, Menajer Sinan Engin kanalıyla uyarılmasına rağmen, ödeme ile ilgili bir yanıt vermediği ileri sürüldü. 
     
     Dava açılacak 
     TÜRKİYE Jokey Kulübü tarafından bayiliği de iptal edilen alacaklının, aradan uzun süre geçmesine rağmen, 60 milyarı tahsil edememesi üzerine, Beşiktaş kongre üyesi Avukat Ali Rıza Dizdar kanalıyla Sergen’e iadeli taahhütlü mektupla ihtar yolladığı bildirildi. Beşiktaşlı futbolcunun, bu ihtara 10 gün içinde yanıt vermemesi halinde, Ali Rıza Dizdar’ın mahkemede dava açacağı da ifade edildi. 
     
Erdoğan’dan protesto      BEŞİKTAŞ’IN ligde ve UEFA Kupası’nda sıkıntılı sonuçlar alması yöneticileri patlama noktasına getirdi. Sezon başından bu yana Siyah - Beyazlı ekibin tüm maçlarını yakından izleyen yöneticilerden Levent Erdoğan’ın maçları protesto ettiği öğrenildi. Son olarak Göztepe maçını izleyen Erdoğan’ın yakın çevresine, "Hiç kimsenin bir kuruş alacağı yok. Buna rağmen oynanan futbol ortada. Kahrolmamak işten bile değil. İyi futbol oynamadıkları sürece maçlara gitmeyeceğim" diye yakındığı öğrenildi. 
     



 SPOR 































</TEXT>
</DOC>
