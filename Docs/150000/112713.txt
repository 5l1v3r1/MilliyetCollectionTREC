<DOC>
<DOCNO> 112713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sondun03.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD... 4 gün önce idam edilen kadının hayatı filme çekilecek... 
</HEADLINE>
<TEXT>

     ABD'de 6 erkeği vahşi şekilde öldüren ve 4 gün önce idam edilen seri kadın katil Aileen Wuornos'un hayatı filme çekilecek. 
     İnternetteki ''peoplenews'' sitesinin haberine göre, şu günlerde yeni bir seri katil dehşetini yaşayan ABD, 1989-90 yıllarında fahişelik yaptığı Florida merkez otobanı civarında 6 orta yaşlı erkeği öldürmekten suçlu bulunan başka bir seri katilin cinayetlerini beyazperdede izleyecek. 
     Wuornos'u, ünlü aktris Charlize Theron'ın canlandıracağı filmin yönetmenliğini Patty Jenkins üstlenecek. Wuornos'un bir kadınla yaşadığı aşk tarafından tetiklenen cinayetler zinciri üzerine kurulan filmde, genç kadının son umudu olan bu aşkta hayal kırıklığı yaşadığı için müşterilerini ardı ardına öldürmesi konu alınacak. Filmin çekimlerine, gelecek yıl Ocak ayında başlanacak. 
     Aileen Wuornos'un davası, 1990'lı yıllarda Amerikan basınını günlerce işgal etmişti. İlk olarak polis tarafından aranan bir tecavüzcüyü öldüren Wuornos'un avukatları, tüm çabalarına rağmen jüriyi müvekkillerinin çok zor bir çocukluk geçirdiği, fiziksel, cinsel ve psikolojik olarak taciz edildiği yönünde ikna edememişti. 
     ABD'nin ''ilk kadın seri katili'' olarak tarihe geçen Wuornos'un cezası, cinayetlerinden 12 yıl sonra, 9 Ekim 2002 tarihinde TSİ 16.47'de zehirli iğne enjekte edilerek infaz edildi. 
     





</TEXT>
</DOC>
