<DOC>
<DOCNO> 148857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/soneko27.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros, yüzde 12 büyümeyi hedefliyor... 
</HEADLINE>
<TEXT>

     Türkiye'nin en büyük perakende şirketlerinden Migros, bu yıl yüzde 12 reel büyüme planlıyor. 
     Migros Yönetim Kurulu Başkan Yardımcısı Hasan Yılmaz, şirketin Genel Kurulu'nda yaptığı konuşmada, 2002 yılının perakende sektörü için oldukça sıkıntılı olmasına rağmen, Migros'un büyümesini ve verimliliğini arttırıcı tedbirler alarak geçen yılı başarıyla tamamladığını söyledi. 
     ''Ne siyasi belirsizliklerin, ne de ekonomik krizlerin arkasına saklanma lüksümüz yok'' diyen Yılmaz, Migros'un görevinin siyasi ve ekonomik belirsizlikler içinde ortaklarına ve müşterilerine en iyi hizmeti sunmak olduğunu kaydetti. 
     Bir soru üzerine, Migros'un üretim faaliyetlerine girmesinin söz konusu olmadığını ifade eden Yılmaz, 30 bin çeşitten fazla mal sattıklarını, amaçlarının en kaliteli malı en ucuz fiyata tüketiciye ulaştırmak olduğunu belirtti. 
     Yılmaz, başka bir soru üzerine, ''Migros'un hedefi 2003 yılında artık faaliyet karı yapabilen bir şirket haline gelmektir'' dedi. 
     Yurtdışındaki şirketlerinin karlılığına ilişkin bir soru üzerine de Yılmaz, ''Türkiye'de yapabildiğimiz karın daha üstünde bir kardan bahsediyoruz. Oradaki ortam, gerek yatırım, gerek yatırımın geri dönmesi, gerek büyüme hızı olarak şu anda Türkiye'deki şartlardan çok hızlı ve çok daha verimli'' diye konuştu. 
     Hasan Yılmaz, İMKB'nin kurulduğu günden bugüne 15 yıl içerisinde en çok getiriyi getiren birinci şirketin Migros olduğuna da dikkat çekti. 
     
     ÖMER BOZER 
     Migros Genel Müdürü Ömer Bozer de, Migros'un yurtdışında bulunduğu yerlerde yoğun bir müşteri memnuniyeti aldığını, geçen yıl yurtdışındaki şirketin 280 milyon dolar ciro ve 25-30 milyon dolar arasında kar elde ettiğini bildirdi. 
     Gazetecilerin sorularını da yanıtlayan Bozer, geçen yıldan çok daha iyi bir yıl geçirmeyi planladıklarını ifade ederek, ''Bu yıl yüzde 10-12 civarında reel büyüme, aşağı yukarı 1.6 katrilyon lira civarında yurtiçi ciro, 400 milyon dolar seviyesinde yurtdışı ciro ile bereketli bir yıl geçirmeyi düşünüyoruz'' dedi. 
     Bu ayın 24'ün de Moskova dışında Kazan bölgesinde bir mağaza açacaklarını belirten Bozer, ilk 3 ayda yurtdışında 5, yurtiçinde 14 mağazayı açtıklarına işaret ederek, ''Son hızla büyümeye devam ediyoruz'' dedi. 
     Ömer Bozer, devraldıkları OYPA grubuna ait 11 adet satış mağazasının büyük çoğunluğunu devreye aldıklarını, bu ay bitmeden de bütün mağazaların faaliyete başlamış olacağını kaydetti. Irak savaşının satışlarına etki olup olmadığının sorulması üzerine de Bozer, savaşın çok belirgin bir etkisinin olmadığını söyledi. 
     Bozer, şunları kaydetti 
     ''Savaş nedeniyle son günlerde de çok bariz tüketim alışkanlıklarında bir değişiklik gözlemlemiyoruz. Savaş sonrası gelişmeler çok önemli. Bilhassa turizm açısından. Ümit ediyorum ki bu iş kısa ve iyi şekilde neticelendiği takdirde turizm canlanacak, tüketim artarak devam edecek.'' Yurtdışı yatırımlara ilişkin bir soru üzerine de, Bozer, yeni bölge ve ülkeleri değerlendirdiklerini belirterek, ''İran'ı değerlendiriyorduk. Tabii bu savaş nedeniyle bunu birazcık şey yaptık. Ama hala değerlendirmede... Ukrayna ve Makedonya da değerlendiriliyor'' dedi. 
     Ömer Bozer, Migros'un bu yılın ilk üç ayında geçen yılın aynı dönemine göre dolar bazında yüzde 10 büyüdüğünü bildirdi. 
     
     FAALİYET RAPORU 
     Olağan Genel Kurul toplantısına sunulan faaliyet raporunda, perakende sektörünün 2002 yılında krizin olumsuz etkilerini hissetmeye devam ettiği, sektördeki şirketlerin yüksek finansal getirilerinin azalması neticesinde sektörden çekilmeler ve mağaza kapatmaların gündeme geldiği belirtildi. 
     Rapora göre, yaşanan olumsuz gelişmelere rağmen Migros kendi öz kaynaklarıyla ödenmiş sermayesini yüzde 500 bedelsiz arttırdı ve ortaklarından sermaye katkısına ihtiyaç duymaksızın yurtiçi ve dışında yatırımlara devam etti. 
     Büyüyen rekabete rağmen müşteri sayısını arttıran Migros, 2002 yılında yurtiçinde 10 Migros, 23 Şok, yurtdışında ise 6'sı Rusya, birer tane de Bulgaristan ve Azerbaycan'da olmak üzere 41 yeni yatırımı hizmete soktu. Faaliyet Raporu'nda, yurtiçinde devam eden yatırımlarıyla sektörde liderliğini sürdüren Migros'un yurtdışı yatırımlarıyla kendinden söz ettiren uluslararası alanda daha güçlü bir şirket olduğu vurgulanarak, şirketin geçen yıl sonunda yurt içinde 1 katrilyon 124 trilyon net satış ve 12 trilyon 186 milyar lira net kara ulaştığı bildirildi. 
     Raporda, daha sonra şöyle denildi 
     ''Migros, 2003 yılında geçici büyüme stratejisi ve operasyonel verimliliğe odaklanmaya devam edecektir. Bu yıl için yüzde 12 reel büyüme planlanmıştır. Yurtiçinde Migros ve Şok olarak toplam 39 yeni mağaza açılışı hedeflenmektedir. Yurtdışında ise Rusya'da yeni alışveriş merkezi ve Ramstore açılışlarıyla hızlı büyümenin 2003 yılında da devam etmesi planlanmış ve ilk kez Moskova dışına çıkılarak Sibirya'ya yatırım yapılmıştır. Ayrıca Kazakistan ve Azerbaycan'da da yeni Ramstore açılışı planlanmaktadır.'' Genel Kurul'da, Migros'un 2002 yılı faaliyetleri sonucunda elde edilen kardan 5 trilyon 508 milyar liralık kısmının ortaklara temettü olarak dağıtılması kabul edildi. 
     





</TEXT>
</DOC>
