<DOC>
<DOCNO> 113607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/spor/spo03.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM ATEŞLEDİ 
</HEADLINE>
<TEXT>

Galatasaraylı Batista, başarısında en büyük payın hocasına ait olduğunu belirtti "Terim’i kulübede görmek güven veriyor" dedi. Sambacı, en büyük rüyasının Brezilya Milli Takımı olduğunu söyledi 
     Evdeki neşe Juan 
     GALATASARAY’IN Brezilyalı yıldızı Batista, evinin kapılarını Milliyet’e açtı, çarpıcı açıklamalar yaptı. 42 gün önce Brezilya’da dünyaya gözlerini açan minik oğlu Juan’a geçtiğimiz günlerde kavuşan Batista, "İşte en küçük Galatasaraylı" dediği oğluyla mutluluk pozları verdi. Sambacı, başarısında en büyük payın Terim’e ait olduğunu dile getirip, "Beni değiştirdi" dedi. 
     
     Büyük bir insan’ 
     BATİSTA, hocasına övgüler yağdırarak sözlerini şöyle sürdürdü "Kulübede onu görmek bana güven veriyor ve beni ateşliyor. Eğer Fatih Terim’in öğrencisiyseniz hep çok çalışmak zorundasınız. Çünkü o hep iyi olmanızı ister." Brezilyalı yıldız, Fatih Terim’in motivasyonu sayesinde sahada daha çok koşup, savaşan bir oyuncu olduğunu da belirtti. 
     
     Kötü değil, iyiyiz’ 
     TAKIM içinde bir sorununun olmadığını açıklayan Batista, kötü oynamadıklarını da vurguladı. Sambacı, "Eleştirilere katılmıyorum. Ligde ve Avrupa’da iddialıyız. Şampiyonlar Ligi’nde Barcelona’ya üç puan kaybettik bunun dışında sorun yok" dedi. Batista, Milli Takım’daki arkadaşlarını kıskandığını söyledi, "Belki bir gün ben de Brezilya Milli Takımı’nda oynarım" dedi. 
     
Tam kadro buluştular      GALATASARAY Milli Takım’dan dönen futbolcularla birlikte Diyarbakırspor maçının hazırlıklarına tam kadro başladı. Yıldızların dönüşü, Fatih Terim’in keyfini yerine getirdi. Dün basına kapalı yapılan çalışmaya tedavisi devam eden Adama Sarr katılmazken, Berkant formuyla gözdoldurdu. Sarı - Kırmızılı takım, Diyarbakırspor maçı için bugün Florya’da kampa girecek. 
     
Biletler satışta      SARI-KIRMIZILILAR’IN yarın Ali Sami Yen Stadı’nda Diyarbakırspor ile oynayacağı maçın biletleri dün satışa çıkarıldı. Biletix bayilerinde büyük ilgi gören numaralı biletlerinin 107, yeni açık biletlerinin 9.5 ve eski açık tribün biletlerinin ise 6.5 milyon liradan satıldığı bildirildi. 
     
İyi ki doğdun Galatasaray      1905 yılında kurulan Galatasaray Kulübü, bugün 97 yaşına giriyor. Sarı - Kırmızılılar kutlama etkinliklerini iki güne yaydı. ilk olarak bugün saat 15.00’te, kulübün kurucusu Ali Sami Yen’in, Feriköy Mezarlığı’ndaki kabrinin ziyaretiyle başlayacak etkinlikler çerçevesinde, yarın da Galatasaray Lisesi’nde çeşitli kutlamalar yapılacak. 
     
     



 SPOR 































</TEXT>
</DOC>
