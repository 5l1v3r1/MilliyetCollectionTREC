<DOC>
<DOCNO> 139723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo19.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta gözler, erkek hentbol takımına çevrildi... 
</HEADLINE>
<TEXT>

     Beşiktaş'ta, futbol takımının UEFA Kupası'nda çeyrek finale yükselmesinin ardından gözler, Avrupa Erkekler Çalenç Kupası'nda mücadele eden hentbol takımına çevrildi. 
     Siyah-beyazlılar, Avrupa Çalenç Kupası'nda çeyrek final ilk maçında deplasmanda yarın Yunanistan'ın Filippos Veria takımıyla karşı karşıya gelecek. 2 takım arasındaki karşılaşma saat 19.00'da yapılacak. 
     
     HEDEF AVANTAJLI SKOR 
     Beşiktaş, Filippos Veria'yı da eleyerek camiaya Avrupa'da yeni bir sevinç yaşatmayı hedefliyor. 
     Kulüp hentbol şubesi sorumlusu Mehmet Topçuoğlu, rakipleri karşısında 3-4 farklı bir yenilgiyi hedeflediklerini, bunun kendileri için avantaj olacağını söyledi. 
     Topçuoğlu, Filippos Veria takımının çok güçlü olduğunu, ancak ilk hedeflerinin maçı kazanmak olduğunu vurgulayarak, ''Kazanma başarısı gösteremezsek 3-4 farklı yenilgiyi amaçlıyoruz. Yarınki maç çok zor geçecek. Bütün gücümüzle mücadele edeceğiz. Beşiktaş camiasının bizden de başarı beklediğini biliyoruz. Hakemlerin yönetimi de çok önemli. Çünkü hakemler verdikleri kararlarla sonuca etkide bulunabiliyorlar. Rakibimizin 2 önemli oyuncusu var. Bunlardan Rus olanının sakat olduğunu duyduk. Bizde ise sorun yok. Tam kadro maça hazırlanıyoruz'' diye konuştu. 
     Bu arada bugün Yunanistan'a giden siyah-beyazlı takım, kendilerine ayrılan oteli beğenmeyerek yeni bir otele geçti. 
     Mehmet Topçuoğlu, kendilerine ayrılan otelin tamiratta olduğu için fazla gürültülü bir ortamın bulunduğunu belirterek, bu nedenle başka bir otele geçmeyi tercih ettiklerini söyledi. 
     





</TEXT>
</DOC>
