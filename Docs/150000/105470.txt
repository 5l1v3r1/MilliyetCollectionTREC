<DOC>
<DOCNO> 105470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun08.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Anlaşma olmazsa Türkiye ile işbirliği yapacağız" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs sorununun çözümü konusunda bir anlaşmaya varılamaması durumunda, KKTC'yi Türkiye ile işbirliği içinde yaşatmaktan başka çıkar yol olmadığını söyledi. 
     Denktaş ile Rum kesimi lideri Glafkos Klerides, doğrudan görüşmeler çerçevesinde 52. kez ara bölgede biraraya geldi. 
     Denktaş, görüşmeye giderken yaptığı açıklamada, ''Egemenliğimizi korumaya devam ediyoruz ve devam edeceğiz'' derken, egemenliği inkar ederek uzlaşma yapmanın mümkün olmayacağını belirtti. 
     ''Vatandaşlık'' konusunu görüşmeye devam edeceklerini söyleyen Denktaş, Rum Dışişleri Bakanı Yannakis Kasulides'in ''yerleşikler'' açıklamasının hatırlatılması üzerine, ''Ben masanın dışında söylenenlere kulak vermiyorum'' diyerek, şöyle konuştu 
     ''Masada söylenenlere bakacağım, masada konuştuklarımızla anlaşma olacak, eğer olursa. Bu anlaşmayı her iki tarafın halkı beğenirse onaylayacak. Bir taraf beğenmezse ve onaylamazsa biz devletimizi Türkiye ile işbirliği içerisinde yaşatacağız, yücelteceğiz, devam edeceğiz. Bunun başka çıkar yolu yok.'' ''Dünyanın hiçbir yerinde bir devletin içinde ıstırap var, idareden şikayet var, ekonomik sıkıntı var diye devletten vazgeçilmediğine'' işaret eden Denktaş, Güney Afrika'daki zirvede Zimbabve Cumhurbaşkanı'nın yaptığı konuşmaya değindi. Denktaş, şunları kaydetti 
     ''Adam diyor ki biz Zimbabve'deyiz. Egemeniz. Avrupa neyse biz de oyuz. Sizin kadar eşitiz. Biz size kendi kültürümüzü empoze etmiyoruz, sizin de bize empoze etmeye hakkınız yok. Ama eşit şartlarda işbirliğine hazırız. Biz de bunlara aynı şeyi söylüyoruz. 1963'te çalıp gittiniz, kan revan içinde bir unvanı aldınız, 39 yıl sonra hala benimdir diyorsunuz ve bizi içinize yamalamak istiyorlar. Bu akıldan vazgeçecekler. Anlaşmak gayet kolay olur.'' 
     
     VATANDAŞLIK KONUSU 
     ''Egemenlik konusunda uzlaşma olmadan vatandaşlık konusunun hangi çerçevede görüşüldüğünün'' sorulması üzerine Denktaş, ''Müşterek devlet kurulduğunda her iki kurucu devletin vatandaşları aynı zamanda müşterek devletin vatandaşı olacak. Bu ne demektir, senin vatandaşlığını kabul ediyorlar demektir. Bizim iç maksadımız için egemenlik geçirli olacaktır ve geçirli olmaya devam edecektir ama dışa karşı buranın vatandaşı aynı zamanda kurulacak yeni Kıbrıs'ın da vatandaşı olarak, onun da pasaportunu alabilecektir'' dedi. 
     ''Bu konudaki bir adım egemenlik konusunda bir uzlaşma getirebilir mi'' sorununa ise Denktaş, ''Olabilir, fazla bir ayrılık yok'' şeklinde yanıt verdi. 
     





</TEXT>
</DOC>
