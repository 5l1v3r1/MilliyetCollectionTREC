<DOC>
<DOCNO> 135812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/08/dunya/dun01.html </URL>
<DATE> 2003/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çığlık atan Kartallar’ geliyor 
</HEADLINE>
<TEXT>

Dünyanın en iyi hava indirme birliği’ olarak nitelenen 101. Tümen’in Türkiye’den geçerek Irak’a gireceği öne sürüldü 
     DIŞ HABERLER SERVİSİ 

     ABD’nin Körfez bölgesindeki askeri varlığının 15 Şubat’a kadar 150 bin kişiye ulaşacağı açıklandı. ABD’li bir askeri yetkili, Savunma Bakanlığı’nın Pentagon , "dünyanın en iyi hava indirme birliği" olarak tanımlanan ve 20 bin askerden oluşan Amerikan 101. Hava İndirme Tümeni’nin ise bölgeye konuşlanması için emir verdiğini açıkladı. Anadolu Ajansı 101. Hava İndirme Tümeni’nin, 82. Hava İndirme Tümeni ile birlikte Türkiye’den Kuzey Irak’a geçebileceğini öne sürdü. Bölgede şu anda, yarısı olası Irak savaşında harek tın başlangıç noktası olması beklenen Kuveyt’te olmak üzere 113 bin ABD askeri bulunuyor. 
     
     270 helikopterleri var 
     Uzun menzilli hava indirme yeteneğine sahip olan 101. Tümen’in envanterinde, bu tür operasyonlarda kullandığı 270 helikopter var. Afganistan’daki operasyonlara katılan 82. ve 101. Hava İndirme Tümenleri’nin de göreceli olarak daha hızlı eyleme geçtiği, çünkü bu birliklerin, Kuveyt üzerinden Irak’ın güneyine müdahale edecek olan Kara Kuvvetleri’nin diğer birliklerine nazaran daha az lojistik ve altyapıya gereksinim duyduğu vurgulanıyor. 
     
     Saddam’ın belalısı 
     "Çığlık atan Kartallar" Screaming Eagles olarak da bilinen 101. Hava İndirme Tümeni, 1942’de kuruldu. 1991 yılının ocak ayında saldırı helikopterlerinin eşliğinde Irak birlikleriyle 100 saat süren bir çatışmaya giren Tümen, tek bir kayıp bile vermemişti. 
     



 DÜNYA 













</TEXT>
</DOC>
