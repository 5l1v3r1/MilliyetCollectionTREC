<DOC>
<DOCNO> 115378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/siyaset/siy01.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlığı siyasete engel değil’ 
</HEADLINE>
<TEXT>
Ecevit turp gibi 
Başbakan’ın özel doktoru Mücahit Pehlivan, ağustos başından bu yana günde iki kez muayene ettiği Ecevit’in sağlığının üç ay öncesine göre son derece iyi olduğunu söyledi 
     ANKARA Milliyet 

     DSP Genel Başkanlığı’nı seçimden sonra bırakacağını açıklayan Başbakan Bülent Ecevit’in doktoru Mücahit Pehlivan, "Başbakanın siyaseti ya da genel başkanlığı bırakacak düzeyde bir sağlık sorunu yok" dedi. Pehlivan, sebze ağırlıklı beslenen Ecevit’in sigara içmek istediğinde bir nefes alıp söndürdüğünü söyledi. 
     Pehlivan, ağustos başından bu yana günde iki kez muayene ettiği Ecevit’in sağlığının üç ay öncesine göre son derece iyi olduğunu söyledi. Ecevit’in yaş grubuna göre her şeyin çok olumlu olduğunu kaydeden Pehlivan, şunları kaydetti 
     "Başbakan’a her branştan doktorun olduğu ekip tarafından çok geniş kapsamlı incelemeler yapıldı. 
     Bunlarda kanserden tutun, şeker hastalığına kadar hepsi araştırıldı. Tetkiklerde anormal bir şeye rastlanmadı. 
     Bir insanın nasıl hasta olma hakkı varsa, tedaviyi kabul etme ve doktorunu seçme hakkı vardır. Türkiye’de hiçbir hekimin yanlış tedavi yapabileceğini düşünmüyorum. Hiçbir hekimin tıbbın deontolojik kuralları dışına çıkacağına inanmıyorum. Başbakan, tedavisini üstlendiğimden beri kortizon kullanmıyor. Kortizon, iki ucu keskin bir bıçak. Fakat, gerekli olduğu zaman kullanıldığında, yan etkileri mecburen göz ardı etmek zorunda kalıyoruz. 
     Tedavinin çok büyük bir özelliği yok. Aslında buna tedavi değil, bir yaşam tarzı demek lazım. Yürüyüş, izotermik ve izotonik egzersiz programları uyguluyoruz. Dengeli ve düzenli beslenmeye, sebze tüketmesine gayret ediyoruz. Ayrıca, kemikleri kuvvetlendirmek için birtakım ilaçlar kullanıyoruz. 
     
     Korse eğrilik için 
     Koruma amaçlı korseyi sadece dışarı çıkarken omurgasında yıllardan beri var olan eğriliğin artmaması için kullanıyoruz. Omurgasındaki problem, sol bacaktaki tromboflebitle ilgili herhangi bir sorun yok. Ama Başbakan MGK gibi uzun süreli toplantılarda hareketsiz bir şekilde oturduğundan, düşük basınçlı bir çorap kullanıyor." 
     



 SİYASET 













</TEXT>
</DOC>
