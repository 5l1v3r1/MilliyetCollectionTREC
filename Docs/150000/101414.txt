<DOC>
<DOCNO> 101414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun11.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
3 İngiliz seçmenden 2'si Irak operasyonuna karşı. 
</HEADLINE>
<TEXT>

     İngiltere'nin eski bakanlarından Peter Mandelson, Başbakan Tony Blair'in Irak'a operasyon konusunda bir karar almadığını söyledi. 
     ABD'de temaslarda bulunmasının ardından Times gazetesine demeç veren Mandelson, Blair için bütün seçeneklerin açık olduğunu söyleyerek, başbakanın İngiliz birliklerin Amerikan askerlerinin saflarında yer alması için ''bunun en iyi seçenek olduğuna'' ikna olması gerektiğini belirtti. 
     Blair'e yakınlığıyla tanınan ve başbakanı ''perde arkasından yönettiğine'' inanılan eski bakan Mandelson, ABD Savunma Bakanlığı ve Dışişleri Bakanlığı'ndan ''farklı sinyaller'' aldığını kaydederek, Amerikan yönetiminin mesajının açık olmaması nedeniyle Avrupalıların ve dünyanın farklı hareket etmesine şaşırmamak gerektiğini ifade etti. 
     Kamuoyunun farklı görüşlere sahip olduğunu belirten Mandelson, ''Operasyon taraftarı olan ve koltuklarında oturan generallerin operasyonun ya da eyleme geçilmemesinin riskleri hakkında söyledikleriyle, ABD'den gelen çelişkili mesajlar insanların kafasını karıştırıyor'' dedi. 
     Bir güvercin olduğunu inkar eden ve Irak lideri Saddam Hüseyin'e ciddi şekilde karşı çıkmak konusunda Blair ile aynı fikirde olduğunu kaydeden Mandelson, başbakanın, kamuoyunun ve dünyanın desteğini alması ve başka seçenek kalmaması halinde askeri operasyondan yana olduğunu vurguladı. 
     Bu arada, 3 İngiliz seçmenden 2'sinin Irak'a operasyona karşı olduğu bildirildi. 
     Daily Telegraph gazetesinde sonuçları yayınlanan ankete göre, İngiliz seçmenlerin sadece yüzde 28'si ABD'nin Irak'a askeri operasyonuna destek veriyor. 
     Ankete göre, İngiliz seçmenlerin yüzde 90'ı, böyle bir operasyonun Batı'ya karşı olumsuz yansımaları olacağını, yüzde 82'si Irak'ta birçok sivilin hayatını kaybedeceğini ve yüzde 62'si de Ortadoğu'da savaşın genişlemesine yol açacağını düşünüyor. 
     





</TEXT>
</DOC>
