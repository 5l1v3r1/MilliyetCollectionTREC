<DOC>
<DOCNO> 113334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sontur21.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Herkes bombayı birbirine devrediyor 
</HEADLINE>
<TEXT>

     CHP Genel Başkanı Deniz Baykal, Türkiye'nin bu duruma 15 yılda geldiğini belirterek "5 yılda böyle yaptılar. Ellerinde bir bomba var, herkes birbirine devrediyor" dedi. 
     Sivas Mevlana Meydanı'nda halka hitap eden Baykal, Türkiye'nin büyük bir bunalım içine girdiğini, yılların birikiminin birdenbire vatandaşın ve devletin elinden çıktığını söyledi. "Türkiye perişan oldu. Ekonomi, faiz patladı" diyen Baykal şöyle konuştu 
     "İki lokması olan vatandaşın ağzından bir lokmasını, bir lokması olan vatandaşın ağzından yarım lokmasını aldılar. 2 milyon ailenin kapısından ekmek giremez oldu. Türkiyen bugünkü durumuna bir günde gelmedi. Uzun süren iktidarlar, kendi uygulamalarını yaptılar. Türkiye'yi borçlandırdılar. Halkın faizini, borcu ödemediler. Borcu öldürmeyi marifet bildiler. 'Borcu çeviriyoruz' diyerek ödemediler. 'Türkiye büyük ülkedir. Ben ödemezsem başkaları öder' dediler. Böyle olunca bir borç 6 yıl döndürüldü, 66 oldu. Bugün 65 milyon insanın tümünün, bütün vergileri toplansa sadece iç borcun faizini ödemeye yetmiyor. Türkiye bu duruma 15 yılda geldi. 15 yılda böyle yaptılar. Ellerinde bir bomba var, herkes birbirine devrediyor." Baykal, Sosyal Güvenlik Reformu yapacaklarını belirterek, herkesi tek bir sosyal güvenlik kurumu çatısı altında toplayacaklarını ve bütün vatandaşların, istediği hastaneden yararlanabileceğini kaydetti. 
     Milletvekili adaylarının yüzde 25'inin sabıkalı olduğuna da dikkati çeken Baykal, görev geldiklerinde ilk iş olarak milletvekili dokunulmazlıklarını kaldıracaklarını söyledi. Baykal, ancak bunları yapabilmeleri için tek başına iktidara gelmeleri gerektiğini, koalisyonla sorunların çözülemeyeceğini ifade etti. 
     





</TEXT>
</DOC>
