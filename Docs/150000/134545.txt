<DOC>
<DOCNO> 134545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/siyaset/siy01.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Villalara alıcı çıkmadı 
</HEADLINE>
<TEXT>

Ağır seçim yenilgisinin ardından siyaseti bırakan DYP eski Genel Başkanı Çiller ve ANAP eski Genel Başkanı Yılmaz’ın satışa çıkardıkları villalar alıcı bekliyor 
     AYDIN HASAN Ankara 

     Seçim hezimetinden sonra siyaseti bırakmak zorunda kalan DYP ve ANAP’ın eski liderleri Tansu Çiller ile Mesut Yılmaz satışa çıkardıkları Ankara’daki villalarına emlak piyasasındaki durgunluk nedeniyle alıcı bulamadı. Aralık 2002’deki kongrede DYP Genel Başkanlığı’nı bırakmasının ardından Ankara’dan ayrılarak İstanbul’a taşınan Çiller, Bilkent Çamlık Sitesi’ndeki tripleks ve bahçeli villasını satışa çıkardı. Çiller, villası için 800 bin dolar istedi. 
     Ankara’nın ünlü emlakçilerinden Salim Taşçı, Çiller’in villasıyla ilgili şu değerlendirmede bulundu "Çiller’in aldığı dönemde içi yapılmamış villalar, 550 - 650 bin dolara satılıyordu. Çiller, villanın içine pek fazla harcama yapmamış. Sadece bodrum katına sauna yapılmış ve çatıdaki oda düzenlenmiş. Ankara’da piyasa durgun. Herkes evini satmak istiyor ancak alıcı çok az. Bu villa şu anda 550 bin dolardan yüksek bir paraya çok zor alıcı bulur." 
     ANAP Genel Başkanlığı’nı ve siyaseti bırakan Mesut Yılmaz da, Ankara Angora Evleri’ndeki, bahçe içindeki tripleks villasını satışa çıkardı. Yılmaz, evi için 600 bin dolar değer biçti. Ancak, alıcı bulamadı. Taşçı, Yılmaz’ın eviyle ilgili şunları söyledi "Angora Evleri’nde içi yapılmamış villalar, büyüklüğüne göre, 160 bin ile 195 bin dolar arasında satılıyor. İçi yapılmış olanlar ise 250 bin dolar ediyor.Villa Yılmaz’a 140 bin dolara çıktı. 100 bin dolar civarında da, içine masraf yapmış olabilir. Yani maliyetine 250 bin dolara bile zor satabilir. Bir de, insanlar politikacıların evinde oturmak istemiyorlar. Bu da başka bir handikap." 
     



 SİYASET 



















</TEXT>
</DOC>
