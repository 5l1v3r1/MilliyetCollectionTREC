<DOC>
<DOCNO> 125721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur36.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kışlalı'nın eşi "Aynı filmin değişik senaryosunu izler gibiyim" 
</HEADLINE>
<TEXT>

     Uğradığı bombalı saldırı sonucu 3 yıl önce hayatını kaybeden Gazeteci-yazar Prof. Dr. Ahmet Taner Kışlalı'nın eşi Nilüfer Kışlalı, Ankara Üniversitesi öğretim üyesi Dr. Necip Hablemitoğlu'nun silahlı saldırı sonucu öldürülmesiyle ilgili, ''Aynı filmin değişik senaryosunu izliyor gibiyim'' dedi. 
     Hablemitoğlu'nun evine gelerek, ailesine başsağlığı ziyaretinde bulunan Nilüfer Kışlalı, ayrılırken gazetecilerin soruları üzerine, olaya çok üzüldüğünü belirterek, ''Aynı filmin değişik senaryosunu izliyor gibiyim'' dedi. 
     Kışlalı, Hablemitoğlu ile ailece tanışmadıklarını, Hablemitoğlu'nun eşi Şengül Hablemitoğlu ile aynı kaderi paylaşınca bir yardımı olabilirse diye gelmek istediğini söyledi. 
     Hablemitoğlu'nun ailesini kendisine çok yakın hissettiğini söyleyen Kışlalı, ''Anlayabiliyorum çünkü. Bir tabir vardır damdan düşenin halini, damdan düşen anlarmış'' diye konuştu. 
     Bir soru üzerine, faillerin yakalanacağına inandığını söyleyen Kışlalı, ''Burası hukuk devleti. İnanmak zorundayız. Başka çıkış yok. İnşallah yakalanır, inşallah bu da son olur ve böyle durumlar için böyle ziyaretler yapmam'' dedi. 
     Nilüfer Kışlalı, açılan taziye defterine, şunları yazdı 
     ''Sayın hocam, eşimle aynı kaderi paylaşıyor olmanızdan derin üzüntü duydum. Size tanrıdan rahmet, ailenize sabır diliyorum. Işıklar içinde yatın.'' Hablemitoğlu'nun evine başsağlığı ziyaretleri sürüyor. 
     





</TEXT>
</DOC>
