<DOC>
<DOCNO> 133327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/ekonomi/aeko.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara paranın gerçek boyutu ortaya çıkacak 
</HEADLINE>
<TEXT>

OECD ve Avrupa Birliği’nin talebi doğrultusunda harekete geçen Devlet İstatistik Enstitüsü, Türkiye’deki kayıtdışı ekonominin boyutlarını ortaya çıkaracak 
     EZELHAN ÜSTÜNKAYA Ankara 

     Tüm dünyada, ekonomi içindeki payı gittikçe artan kara para trafiği, hükümetleri ve uluslararası kuruluşları harekete geçirdi. OECD Mali Eylem Görev Grubu, üye ülkelerden, kara paradan sağlanan gelirleri de kapsamak üzere kayıtdışı ekonominin boyutlarını ortaya çıkarmalarını istedi. AB de, aday ülkelerden yasadışı üretimin bildirilmesini isterken, IMF iki çalışmaya da destek veriyor. AB’nin talebi doğrultusunda harekete geçen DİE, çalışmalarını 2005 yılında tamamlayacak. 
     OECD ve AB’nin çalışmaları başlatmasının nedeni ise, 1990’larda tüm dünyada karapara faaliyetlerinin artması olarak gösteriliyor. 
     
     Banka önlemleri hız kesti 
     OECD Mali Eylem Görev Grubu’nun tahminlerine göre, Avrupa’da kara para geliri, milli gelirin yüzde 5-9’una denk, Türkiye’de ise, GSYİH’nın yüzde 10’una kadar yükseliyor. Resmi rakamlar bu oranın yüzde 4 olduğunu gösteriyor. Türkiye’nin GSYİH’sinin 200 milyar dolar olduğu gözönüne alınırsa, Türkiye’de kara paradan sağlanan gelirin, 6-8 milyar dolar olduğu tahmin ediliyor. Son yıllarda, bankacılık sektöründe kara para hareketine yönelik önlemlerin alınması nedeniyle bu rakamın 4 milyar dolara gerilediği ifade ediliyor. 
     
Az gelişmiş ülkelerde göz yumuluyor      Yapılan çalışmalara göre, tüm dünyada kara paradan elde edilen gelirin 1-2 trilyon dolar olduğu, bu gelirin yarısının uyuşturucu kaçakçılığından elde edildiği, aklanan paranın miktarının ise, 1.460 trilyon dolar olduğu tahmin ediliyor. 
     "Narkoekonomi" kavramının literatüre girmesini sağlayan gelişmelere göre, aklanan para, yeniden uyuşturucu kaçakçılığı ve terör faaliyetlerinde kullanılıyor. ABD’de yüzde 5-9 olarak tahmin edilen kayıtdışı ekonominin kayıtlı ekonomiye oranının, İtalya’da yüzde 27, İspanya’da ise yüzde 25 olduğu ifade ediliyor. Latin Amerika ülkelerinde yapılan bir araştırma, literatüre "devil agreement" şeytan anlaşması kavramının girdiğini de gösteriyor. Araştırmaya göre, az gelişmiş ülkelerde kayıtdışı ekonomiye göz yumuluyor. Çünkü, göz yumulmadığında siyasi iktidarlar oy kaybediyor. 
     



 EKONOMİ 














</TEXT>
</DOC>
