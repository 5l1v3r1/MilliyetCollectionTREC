<DOC>
<DOCNO> 130382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo10.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Felipe'nin durumuyla ilgili menajeri yarın bilgi verecek... 
</HEADLINE>
<TEXT>

     Galatasaray Kulübü İkinci Başkanı Ali Dürüst, durumu adeta yılan hikayesine dönen ve Sao Paolo Kulübü ile fiyatta anlaşamaması nedeniyle Cimplicio'nun transferinin de yapılamamasına neden olan Felipe ile ilgili yarın kendilerine bilgi geleceğini söyledi. 
     Felipe'nin Galatasaray'a geri mi döneceğinin, yoksa kendisine bir başka takım bulacağının henüz netleşmediğini kaydeden Ali Dürüst, ''Şu anda bir gelişme yok. Bu oyuncunun durumunun ne olacağı belli değil. Menajeri bize yarın bilgi verecek'' dedi. 
     Lukunku'nun kadroya dahil edilmesinin ardından transfer çalışmalarının sürdüğünü de kaydeden Dürüst, gelecek hafta yeni oyuncular için kesin kararlarını vereceklerini bildirdi. 
     
     ''REVIVO, KENDİ İŞİNİ KENDİSİ GÖRÜYOR'' 
     Dürüst, Fenerbahçe ile ipleri koparmasına karşın hala sözleşmesi feshedilmeyen Revivo'nun, geçici lisans için FIFA'ya başvurmaya hazırlanmasının tamamıyla kendilerinin dışında olduğunu kaydetti. 
     İsrailli futbolcuya ilgilerinin hala aynı düzeyde olduğunu anlatan Dürüst, ''Revivo hala Fenerbahçe'nin sözleşmeli futbolcusu. FIFA'ya giderek geçici lisans çıkartma çalışmalarında bizim organize etme gibi bir durumumuz yok. Kendi işini kendisi görüyor. Bu futbolcu serbest kaldığında biz de ciddi olarak gündemimize alırız'' diye konuştu. 
     Dürüst ayrıca, yeni transfer Ali Lukunku'nun da yarın veya salı günü İstanbul'da olacağını sözlerine ekledi. 
     





</TEXT>
</DOC>
