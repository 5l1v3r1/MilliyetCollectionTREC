<DOC>
<DOCNO> 143866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun43.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Enformasyon Bakanı ''Scud füzemiz yok'' 
</HEADLINE>
<TEXT>

     Irak Enformasyon Bakanı Muhammed Essahaf, Irak'ın scud füzeleri bulunmadığını bildirdi. 
     Essahaf, ''sabahın ilk saatlerindeki Amerikan hava saldırısında, boş olan yayın organları, gümrük binaları ile başkentin çevresindeki dış mahallelerin vurulduğunu ve saldırıda 1 sivilin öldüğünü'' açıkladığı basın toplantısında, Irak'ın Kuveyt'e füze attığı haberlerini de yalanladı. 
     Amerikan ve Kuveyt askerleri kaynaklı haberlere işaret eden Essahaf, ''Kuveyt'e Scud füzesi attığımız yolunda haberler duydum. Scud füzelerimiz olmadığını söylemek istiyorum'' dedi. 
     Essahaf ayrıca, birkaç sivilin de yaralandığı Amerikan saldırısında, Irak'ın uydu televizyon yayınını durduracak teknoloji de kullanıldığını söyledi. 
     Kuveyt Savunma Bakanlığı, başkent Kuveyt'te alarm sinyallerinin çalınmasından sonra yaptığı açıklamada, Irak tarafından ülkenin kuzeyine Scud füzesi saldırısında bulunulduğunu bildirmişti. 
     
     50 yıllık füzeler... 

     Irak'ın bugün Kuveyt'e fırlattığı Scud füzeleri, eski Sovyet kökenli olup karadan karaya kullanılıyor. 
     Biri füzesavar füze Patriot tarafından havada yakalanan Scud'ların teknolojisi 50'li yıllara dayanıyor. Herhangi bir kamyondan bile fırlatılabilen füzelerin değişik versiyonları bulunuyor, menzilleri ise 100 ile 800 km arasında değişiyor. 
     Eski SSCB'nin geliştirdiği Scud'ların en meşhuru Scud-B modeli. Bu model, 6 bin 370 kilo ağırlığında, 11.25 m boyunda ve 280 km menzile sahip. 880 kilo patlayıcı taşıma kapasitesine sahip füze klasik, nükleer ya da kimyasal başlık taşıyabiliyor. 
     Irak, bu füzeleri 1991 Körfez savaşında da İsrail ve Suudi Arabistan'a karşı kullanmıştı. 
     Scud'ların birçok versiyonunu geliştiren Kuzey Kore'nin Ortadoğu ve Afrika ülkelerine çok sayıda füze sattığı sanılıyor. 
     





</TEXT>
</DOC>
