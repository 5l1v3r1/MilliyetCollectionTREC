<DOC>
<DOCNO> 104286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sontur28.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik polisi, kontrol noktasında kamyon altında kaldı... 
</HEADLINE>
<TEXT>

     Tuzla Maliye Kontrol Noktası'nda görevli trafik polisi Lokman Çankaya, bir kamyonun çarpması sonucu hayatını kaybetti. 
     Alınan bilgiye göre, D 100 Karayolu Tuzla Maliye Kontrol Noktası'nda görevli 17 yıllık polis memuru Lokman Çankaya, İstanbul yönüne gelen Mehmet Ali Aydın yönetimindeki 34 BKG 66 plakalı kamyonun çarpması sonucu ağır yaralandı. 
     Kartal Dr. Lütfi Kırdar Eğitim ve Araştırma Hastanesi'ne kaldırılan Çankaya 39 , tüm müdahalelere rağmen kurtarılamayarak hayatını kaybetti. 
     Kazanın ardından kaçan ve daha sonra yakalanarak gözlem altına alınan sürücü Mehmet Ali Aydın'ın, yarın Cumhuriyet Savcılığı'na çıkarılacağı bildirildi. 
     Yetkililer, sürücü Aydın'ın kontrolün ardından kızgınlıkla aniden aracını hareket ettirdiğini ve kazanın bu sırada meydana geldiğini belirttiler. 
     Evli ve bir çocuk babası Çankaya'nın cenazesi, görev yeri Kartal'daki Bölge Trafik Şube Müdürlüğü'nde bu akşam yapılacak törenin ardından, toprağa verilmek üzere memleketi Manisa'ya gönderilecek. 
     





</TEXT>
</DOC>
