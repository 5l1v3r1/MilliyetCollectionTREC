<DOC>
<DOCNO> 115356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/ekonomi/eko02.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur emeklisi aylığı SSK’lının üç katı oldu 
</HEADLINE>
<TEXT>

1.6 milyar üzerinden prim ödeyen SSK’lı, 466 milyon, memur emeklisi ise 1.6 milyar lira emekli maaşı alıyor 
     ATİLLA ÖZSEVER 

     SSK’lı bir çalışan aynı düzeydeki kamu görevlisine göre daha çok prim öderken emekli maaşı daha az. Ekim 2002 itibariyle SSK’da prime esas üst kazanç 1 milyar 637 milyon 916 bin 450 lira. Bu düzeyden prim ödeyen SSK’lı, emekli maaşı olarak en fazla 466 milyon 409 bin 55 lira alıyor. 
     
     Farkı ek kazançlar yaratıyor 
     Kamuda çalışan bir genel müdür, Emekli Sandığı’nda prime esas üst kazanç olan 1 milyar 120 milyon 875 bin lira üzerinden prim öderken, prim kesintisi yapılmayan kazançlarının sonucu 1 milyar 624 milyon 256 bin 250 lira emekli aylığı almaya hak kazanıyor. Türk - İş Araştırma Müdür Yardımcısı Namık Tan’ın yaptığı çalışmada, Emekli Sandığı’na tabi bir genel müdürün özel hizmet tazminatı, makam göstergesi, temsil ödeneği gibi ek kazançlarından prim kesilmediği ancak emekli aylığının hesaplanmasında bu ek kazançların dikkate alındığı kaydedildi. 
     Tan’ın çalışmasında, 25 yıl çalışan bir SSK’lı ile kamu genel müdürünün durumu esas alındı. SSK’da kazançların tamamından prim kesintisi yapılırken Emekli Sandığı kapsamındaki bürokratların kazancının yüzde 62’si prim kesintisine uğramadı. En üst düzeyden 1 milyar 637 milyon 916 bin 450 prim ödeyen SSK’lı kazancının yüzde 28.5’unu 466 milyon 409 bin emekli aylığı olarak alıyor. Emekli Sandığı’nda ise emekli aylığı, prime esas kazancın yüzde 144’ünü oluşturuyor. 
     



 EKONOMİ 














</TEXT>
</DOC>
