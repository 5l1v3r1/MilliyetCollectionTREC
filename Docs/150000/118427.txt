<DOC>
<DOCNO> 118427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun21.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi "Çözüm olmazsa bölünmüş Kıbrıs AB'ye katılacak" 
</HEADLINE>
<TEXT>

     AB Komisyonu Başkanı Romano Prodi, gelecek ay yapılacak AB zirvesine kadar Kıbrıs'ta siyasi çözüme ulaşılamasa da ''ikinci en iyi çözüm'' olarak ''bölünmüş Kıbrıs''ı üyeliğe alacaklarını söyledi. 
     Prodi, Reuters'e yaptığı açıklamada, AB'nin, Kıbrıs Rum Kesimi'nin üyeliğiyle ilgili kararının ertelenmesinin söz konusu olmadığını, ancak gelecek ayki Kopenhag zirvesinden önce adada siyasi çözüme ulaşılmasının Avrupa'yı ''tamamen mutlu'' edeceğini belirtti. 
     Komisyon Başkanı, siyasi çözüme varılması halinde, Kıbrıs'ın tamamının AB'ye dahil edilmesi olan ''en iyi ilk seçeneğin'', mümkün olmaması durumunda ise ''ikinci en iyi seçenek'', ''bölünmüş Kıbrıs''ın AB'ye üye olacağını kaydetti. 
     Prodi, Fransa'nın eski Cumhurbaşkanı Giscard d'Estaing'in ''Türkiye'nin Avrupa ülkesi olmadığı ve AB'ye alınmaması gerektiği'' iddialarına rağmen, Türkiye'nin AB'ye aday ülke olduğunu da vurguladı. 
     AB Komisyonu'nda, 10 ülkeyle birlikte AB'ye katılım tarihi olarak 2004 yılı tavsiye edilen Kıbrıs Rum Kesimi, 12-13 Aralık'ta Kopenhag'da yapılacak AB zirvesinde katılım müzakerelerini tamamlamayı bekliyor. 
     





</TEXT>
</DOC>
