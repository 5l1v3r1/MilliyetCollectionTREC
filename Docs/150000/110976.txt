<DOC>
<DOCNO> 110976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/soneko20.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülend Özaydınlı ''Erken seçim Türkiye'nin en önemli fırsatı'' 
</HEADLINE>
<TEXT>

     Koç Holding CEO'su Bülend Özaydınlı, erken seçimin Türkiye'nin önündeki en önemli fırsat olduğunu vurgulayarak, ''Seçim sonrası dost sohbetlerinde, kahve köşelerinde 'Ne olacak bu Türkiye'nin hali' konuşmaları yapıp hayatı kendimize zindan edeceğimize, geleceğimize sahip çıkmalı ve ülkemizi istikrara taşıyacak iktidarı belirlemeliyiz. Seçim sonrasında güçlü bir hükümetin kurulması en büyük dileğimizdir'' dedi. Özaydınlı, Koç Holding'deki bilgilendirme toplantısında, siyasi istikrarsızlık görüntüsü ve programı uygulamada siyasi irade eksikliğinin, ekonomi yönetimine olan güvenin sarsılmasına, faizlerin kontrolden çıkmasına ve Türkiye'nin borcunun çevrilebilirliğinin yeniden sorgulanmasına sebep olabileceğine dikkat çekti. 
     Buna bağımlı olarak dövizde artış ve enflasyon beklentisinin oluşabileceğini, toplumda meydana gelen davranış değişikliğinin hızla tersine dönebileceğini vurgulayan Özaydınlı, ''Yaklaşık 2 yıldır toplumca yaptığımız tüm özverili davranışlar boşa gidecek, başladığımız olumsuz noktaya döneceğiz. Birçok defa yaşadığımız bu kabus gibi tabloyu artık bir daha görmek istemiyoruz'' dedi. 
     Bu çerçevede erken seçimin Türkiye'nin önündeki en önemli fırsat olduğunu dile getiren Özaydınlı, konuşmasını şöyle sürdürdü 
     ''Seçim sonrası dost sohbetlerinde, kahve köşelerinde 'Ne olacak bu Türkiye'nin hali' konuşmaları yapıp hayatı kendimize zindan edeceğimize, geleceğimize sahip çıkmalı ve ülkemizi istikrara taşıyacak iktidarı belirlemeliyiz. Oy vermek bu ülkenin geleceğini belirlemede en önemli fırsatımızdır ve vatandaşlık görevimizdir. Ülkemize, demokrasiye ve rejimimize sahip çıkmalıyız. Oy vermeyenlerin daha sonra ülke sorunları konusunda konuşma hakkı olmayacağı da unutulmamalıdır.'' 
     
     ''YANGIN HENÜZ SÖNMEMİŞTİR'' 

     ''Hem ekonomimiz çok hassas bir dengede bulunmakta, hem de AB yolunda çok kritik bir dönemden geçmekteyiz'' diyen Özaydınlı, bu nedenle seçim takvimi işlemesine rağmen mevcut hükümetin ülke menfaatleri açısından azami dikkat göstermesini diledikleri konulara değindi. Bülend Özaydınlı, şöyle dedi 
     ''Ekonomik program, hiç aksatılmadan, hatta daha da geliştirilerek kararlılıkla uygulanmalı, kamu harcamaları konusundaki disiplin seçim sürecinde de korunmalıdır. 
     Çıkarılmış olan AB'ye uyum yasaları çerçevesinde ilgili uygulamalar hükümetçe Aralık ayındaki Kopenhag Zirvesi'nde aleyhimize herhangi bir kararın çıkmasına mahal vermemek üzere titizlikle bir an önce hayata geçirilmelidir. 
     Hepimiz bilmeliyiz ki, ekonomik yangın kontrol altına alınmış ancak yangın henüz sönmemiştir. Her an ters yönde esen bir rüzgar Türkiye'yi yeniden ciddi bir yangının içine sürükleyebilir ve korkarız ki bu kez yangını kontrol etmek kolay olmayacaktır.'' 
     
     ''PROGRAM MEYVELERİNİ VERMEYE BAŞLADI'' 

     Koç Holding CEO'su Bülend Özaydınlı, son dönemin ekonomik göstergeleri incelendiğinde uygulanan ekonomik programın yavaş yavaş meyvelerini vermeye başladığının görüldüğünü söyledi. 
     Yıllık enflasyonun Ağustos sonu itibariyle TEFE'de yüzde 44, TÜFE'de yüzde 40'a gerilediğini, uzun yıllardan beri ilk defa yılbaşında açıklanan hükümet hedeflerine ulaşılmasının olası görüldüğünü ifade eden Özaydınlı, ''Milli gelir ilk 6 ayda yüzde 4,7, sadece ikinci çeyrekte yüzde 8,8 oranında büyümüştür. Ancak bu büyüme günlük hayatımıza henüz istenen düzeyde yansımamıştır'' dedi. 
     İhracattaki artışa işaret eden Özaydınlı, bir diğer olumlu ekonomik göstergenin ise döviz kurundaki dalgalanmanın gittikçe azalması olduğunu vurguladı. Bülend Özaydınlı, ''Son dönemlerde artan siyasal belirsizlikler dahi kurlardaki dalgalanmayı artırmamıştır'' ifadesini kullandı. 
     Nispeten olumlu ve iyimser gidişata rağmen, ekonominin hala çok hassas bir dönemden geçtiğinin unutulmamasını isteyen Özaydınlı, Irak'a yapılacak operasyon beklentilerinin de ekonomide belirsizlikleri artıran önemli konulardan biri olduğuna dikkat çekti. Özaydınlı, ''Devletimiz bugüne kadar Irak krizine yönelik saygın ve tutarlı bir politika uygulamıştır. Bugüne kadar sürdürülen dış politikaların bundan böyle de sürdürüleceğine inanıyoruz'' dedi. 
     
     YABANCI SERMAYE 

     AB üyeliğine adaylığın yabancı sermaye için çok önemli bir güvence kaynağı olduğunu vurgulayan Bülend Özaydınlı, ''Tüm siyasi söylemlerden uzaklaşıp Türkiye'deki milli sermaye birikiminin yetersiz olduğunu ve beklediğimiz, özlediğimiz büyüme için yabancı sermayeye gereksinme duyduğumuzu kabul etmemiz gerekir. Artık yaşadığımız dönemde sermayeyi milli ve yabancı olarak tanımlamak da aslında doğru değildir'' dedi. 
     AB üyesi ülkeler ile aday ülkelerin çektiği yabancı sermaye rakamlarına işaret eden Özaydınlı, ''Son yıllarda peş peşe yaşanan krizler sonucu Türk iş aleminde yatırım yapacak yeterli sermaye birikimi kalmamıştır. Milli gelir ve gayrı safi milli hasılanın artabilmesi artık yabancı yatırımlara bağlıdır. AB'nin sağlayacağı bu olanağı yakalamalıyız'' dedi. 
     AB uyum yasalarının şaşırtıcı bir hızla parlamentodan geçtiğini hatırlatan Özaydınlı, ''Ancak bu yasaları hızla uygulama alanına sokarak samimiyetimizi kanıtlamak gerekmektedir. Yoksa kağıt üzerinde kalmış yasaların kimseye yararı olmayacaktır'' diye konuştu. 
     
     ''GÜÇLÜ HÜKÜMET EN BÜYÜK DİLEĞİMİZ'' 

     Seçim sonrasında güçlü bir hükümetin kurulmasının en büyük dilekleri olduğunu dile getiren Özaydınlı, güven ortamının sağlanmasının tümüyle güçlü bir hükümetin çıkarılan yasaları kararlılıkla uygulamasından geçtiğini bildirdi. 
     Bülend Özaydınlı, önümüzdeki kısa dönem için yeni hükümetten beklentilerini açıklarken de, ''Yeni hükümetimiz, uygulanmakta olan ekonomik programı sadece ince ayarlarla sürdürmeli ve kontrol altına alınan yangını söndürmeli. AB uyum yasalarına sadece sözle değil kararlı uygulamalar ve samimiyetle sahip çıkmalı. Kıbrıs sorununu ivedilikle çözmeli'' dedi. 
     Söz konusu koşulların sağlanması ile Türkiye'nin de Avrupa ülkelerinin refah düzeyine ulaşacağına inandığını belirten Özaydınlı, ''Türkiye'nin tramplenin ucundan güçlü bir hamle ile daha yukarılara sıçrayacağına inanıyoruz'' dedi. 
     
     "YIL SONUNA KADAR 4-5 ŞİRKETTEN ÇEKİLECEĞİZ" 

     Koç Holding CEO'su Bülend Özaydınlı, yıl sonuna dek stratejik planlarına uymayan 4-5 şirketten çekileceklerini, 8 şirkette de birleşme aşamasına gelineceğini bildirdi. 
     Bülend Özaydınlı, Mayıs ayında Avrupa'nın en verimli çalışan finans kuruluşlarından Unicredito ile yüzde 50 ortaklık prensibine göre finans sektöründeki şirketlerimizi kapsayan bir anlaşma imzaladıklarını hatırlattı. 
     Arçelik'in satın aldığı 6 yeni markayla birlikte 250 milyon Euro'dan fazla ciro kazanacağını kaydeden Özaydınlı, ''Arçelik, bu stratejisi ile yurtdışı pazarlarda, pazar payı satın alan bir Türk şirketi olmuştur'' dedi. 
     Bülend Özaydınlı, Beko Elektronik'in ise bu yıl Avrupa'nın en önemli markalarından Grundig için televizyon üretimine başladığını ifade ederek, 1 milyon adetlik bu ihracatla birlikte toplam üretimi 4 milyon adede ulaşacak Beko'nun Avrupa'nın 3. büyük televizyon üreticisi konumuna geleceğini söyledi. 
     
     FORD OTOSAN'DA İHRACAT HEDEFİ 1.5 MİLYAR EURO 

     Yapılan plana göre, otomotiv şirketlerinin Avrupa'nın üretim merkezi olmasını ve iç piyasada liderliği korumasını hedeflediklerini belirten Özaydınlı, şunları kaydetti 
     ''Ford Otosan'ın Kocaeli'deki fabrikaya 2004 yılına kadar yapılacak 200 milyon dolar ilave yatırımla kapasitemizi artırarak Belçika Gent'teki Transit üretimini Kocaeli'ne kaydırmayı ve ihracatımızı sadece Ford Otosan'da yıllık 1.5 milyar Euro'ya çıkarmayı hedefliyoruz. 
     Tofaş, Nisan ayında yeni modelleri Albea ve Yeni Palio'yu, Haziran ayında da Yeni Marea'yı pazara sunmuştur. Bu modellerin yanı sıra devam eden ihracata yönelik modeller ile bu yılki ihracatın 750 milyon Euro, 2003 yılında da 800 milyon Euro olmasını bekliyoruz. 
     Tofaş ürettiği Doblo marka hafif ticari araç ile kalite ve fiyatta rekabet gücünü kanıtlamıştır. Tofaş'ın kapasitesi yeni bir modelin daha üretilmesine izin vermektedir. Bu nedenle ihraç amaçlı olarak Doblo'nun yanında yeni bir modelin daha üretimine geçilmesine çaba harcanmaktadır.'' 
     
     4-5 ŞİRKETTEN DAHA ÇEKİLECEĞİZ 

     Bülend Özaydınlı, Good Year şirketindeki hisselerini satarak lastik üretiminden çekildiklerini hatırlattığı konuşmasında, lastik dağıtımının ise Oltaş şirketi aracılığıyla Continental markasında sürdürüldüğünü kaydetti. 
     Özaydınlı, ''Yıl sonuna dek stratejik planımıza uymayan 4-5 şirketten daha çekilmiş, 8 şirketimizde de birleşme aşamasına gelmiş olacağız'' dedi. 
     Bülend Özaydınlı, Koç Topluluğu'nun stratejik plan doğrultusunda ''tüketiciye en yakın topluluk'' olarak, sürdürülebilir bir karlılık ile, dünyanın en büyük 200 şirketi arasına girme hedefine doğru ilerlediğini bildirdi. 
     ''Koç Topluluğu küreselleşen ekonomi içinde iyi bir oyuncu olmak çabasındadır ve tüm çabalarımız Koç Topluluğu şirketlerinin dünyanın bu bölgesinde ciddi oyuncular olmasını sağlamaktır'' diyen Özaydınlı, hedeflerinin bulundukları her sektörde lider veya ikinci duruma gelmek olduğunu ifade etti. 
     Bu nedenle güçlü olunan sektörlerde büyüme, daha az iddialı olunan sektörlerde ise küçülme olacağına dikkat çeken Özaydınlı, bu değişimi gerçekleştirirken iş etiği, şeffaflık, güvenilirlik, profesyonellik ve kurumsal vatandaşlık gibi prensiplerinden vazgeçmeyeceklerini vurguladı. 
     Koç Topluluğu'nun ilkeleri sayesinde müşterileriyle, ortaklarıyla ve yatırımcılarla uzun vadeli, güvene dayanan ilişkiler kurduğunu, en zorlu ekonomik koşulların olduğu dönemlerde bile yatırımlarına devam ettiğine dikkat çeken Özaydınlı, ''76 yıldır bu ilkelere bağlı kalarak, bugün de Türkiye'nin geleceğine güveniyoruz ve bu gelecek için çalışıyoruz'' dedi. 
     Koç Holding CEO's Bülend Özaydınlı, soruları yanıtlarken de, bir gazetecinin, ''oy verin'' çağrısını hatırlatarak, ''Güçlü hükümet çıkmayacak diye bir endişeniz mi var'' sorusu üzerine, önümüzdeki seçim döneminin Türkiye açısından önemli bir fırsat olduğunu belirtti. 
     Seçim dönemindeki fırsatı iyi değerlendirme çağrısında bulunan Özaydınlı, şunları söyledi 
     ''Vatandaşlık görevimizi yapmak suretiyle tercihleri ortaya koyalım ve güçlü bir hükümete bu ülkeyi kavuşturalım düşüncesindeyiz. İnanıyorum ki güçlü bir hükümet iktidar olursa ve söyleyeceklerini, söylemekte olduklarını kararlı bir şekilde uygularsa Türkiye'nin gerçekten tramplenin ucunda zıplama aşamasında olduğunu düşünüyoruz.'' Oy kullanmanın demokrasinin en temel kuralı olduğunu dile getiren Özaydınlı, ''Demokrasiyi yaşatmak istiyorsak, vatandaşların Bundan öncekileri dinledik de ne oldu diye küskünlük içine girip oy kullanmazlık etmemeleri gerekir. Demokrasiye sahip çıkmak istiyorsak bunun temel ilk unsuru olan oy hakkının kullanılması lazım ki şikayet etmekte kendimizde hak görelim'' dedi. 
     
     OTOMOTİV 

     Otomotivde iç pazarda bir canlanma gerektiğini belirten Özaydınlı, ''Bu canlanma olduğu zaman kapasite kullanım oranları yüzde 100'ün üzerine çıkacağını, hatta yetersiz kalabileceğini görüyoruz'' dedi. 
     İç pazardaki canlanmanın gereklerinin yerine getirilmesini isteyen Özaydınlı, ''Yeni modelleri Türkiye'ye ve özellikle Tofaş'a getirilebilmesinde bugün yakalanmış olan avantajımızı eğer iç pazarın da canlanması suretiyle kullanırsak, çok hızlı bir şekilde yeni bir modelin, yeni modellerin Türkiye'ye gelmesi mümkündür'' diye konuştu. 
     Koç Topluluğu'nun Bulgar Telekom'a yönelik teklifine ilişkin bir soru üzerine de Özaydınlı, Bulgar yetkililerin kısa süre içinde kararlarını vereceklerini kaydederek, kendi tekliflerinin rakiplerinin biraz altında olduğunu, ancak istihdam yaratma gibi önemli unsurlar taşıdığını bildirdi. 
     Özaydınlı, ''Bulgar yetkililerin bu hususu değerlendirmeye alacaklarını düşünüyoruz'' dedi. 
     
     RAHMİ BEY'İN BAŞKANLIĞI 

     Bülend Özaydınlı, yaşanan zorlu dönemde yurtdışında faaliyet gösteren topluluk şirketlerinin oralarda kaynak yaratarak yatırımlarına devam ettiklerini belirterek, ''Kartopu etkisiyle bu yatırımlar hızlanmaktadır'' diye konuştu. 
     Yurtdışı yatırımların tutarına ilişkin soru üzerine de holding yetkilileri, yurtdışı yatırımlar tutarının 350-400 milyon Euro dolayında bulunduğunu kaydettiler. 
     Koç Holding Yönetim Kurulu Başkanı Rahmi Koç'un görevine devam edip etmeyeceğine ilişkin bir başka soruya de Özaydınlı, ''Rahmi Bey'in Yönetim Kurulu Başkanlığı devam ediyor, devam etmemesi için de bir neden yok. Yönetim Kurulu Başkanı soyadı Koç olan bir kişinin ve ailenin en kıdemlilerinden birisi olan bir kişinin Koç Holding Yönetim Kurulu Başkanlığı'nı bırakmasını zaten yadırgamanız gerekir. O konuda Rahmi Bey'in bir telaşı olduğu düşüncesinde değilim'' yanıtını verdi. 
     
     ''IRAK KRİZİ ADIM ADIM GELİYOR'' 

     Özaydınlı, muhtemel Irak operasyonu hakkındaki bir soru üzerine de Irak krizinin adım adım geldiğini belirterek, bundan Koç Topluluğu'nun ötesinde Türkiye'nin büyük ölçüde olumsuz olarak etkileneceğini anlattı. 
     ''Bir dönemde söylendiği gibi 1 koyacağız 3 alacağız diyen yok artık. Bunu yaşadık 1 koyduk hiçbirşey alamadık. Türkiye'nin kaybettiği ortamda Koç Topluluğu'nun kazanması mümkün değil. Koç Topluluğu da yara alacaktır'' diye konuşan Özaydınlı, savaşa ''Evet'' demenin de mümkün olmadığını bildirdi. 
     Türkiye'nin uzun dönemli hem ekonomik, hem de siyasi çıkarlarının dünyanın bu bölgesinde olduğunu dile getiren Özaydınlı, Türk dış politikasının bu konuda herhangi bir popülist yaklaşım içine girmediğini ve şu ana kadar başarılı gördüğünü söyledi. 
     Özaydınlı, ''Türkiye kendini istemeye istemeye bazı olayların içinde bulabilir. Bulduğu zaman da bunda hepimiz ekonomik krizde olduğu gibi yara alacağız'' dedi. 
     

     
</TEXT>
</DOC>
