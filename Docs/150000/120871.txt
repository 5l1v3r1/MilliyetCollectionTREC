<DOC>
<DOCNO> 120871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/yasam/yas05.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızları ruhları bile duymadı 
</HEADLINE>
<TEXT>
Bu kez narkoz’u doktora verdiler 
Hırsızlar doktor çifti spreyle bayıltıp, önce çay demleyip içtiler ardından da evi soyup gittiler 
     YAŞAR ANTER Bodrum DHA 

     Universal Bodrum Hospital Başhekimi Ersin Vural’ın evine giren hırsızlar, uyuyan doktor çift ile oğullarını spreyle bayıltıp para ve kıymetli eşyayı çaldı. Hırsızlık olayı dün sabaha karşı, Bodrum’un merkezindeki Nur Sitesi’nde meydana geldi. 
     
     Soygun üstüne sigara 
     Vural, doktor eşi Nükhet ve çocukları Berke 6 uyuduğu sırada pencere camını keserek içeri giren hırsızlar, ailenin uyanmaması için bayıltıcı sprey sıktı. 
     Daha sonra rahat rahat soygunu gerçekleştiren hırsızlar, önce çay ve sigara içti, ardından Mercedes marka otomobilin anahtarı, kredi kartları, cep telefonları ve 600 dolar alarak kaçtı. Ancak hırsızlar, parkta duran otomobili çalıştıramadıkları için çalamadı. 
     
     Geç uyanınca fark ettiler 
     Olayın farkına varmadıklarını anlatan Ersin Vural şunları söyledi 
     "Daha bu eve üç hafta önce taşınmıştık. Komşular da bizi Bodrum’da son aylarda artan hırsızlık olaylarına karşı sürekli uyarıyordu. Emniyet Müdürlüğü ekipleri parmak izi araştırması yaptı. Yer ve yataktaki izlerden de spreyle uyutulduğumuzu anladık. Normalden geç uyanınca olayın farkına vardık." 
     



 YAŞAM 


















</TEXT>
</DOC>
