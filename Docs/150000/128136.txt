<DOC>
<DOCNO> 128136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sonspo08.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor, İstanbulsporlu Aleksandrov ile görüşüyor 
</HEADLINE>
<TEXT>

     Konyaspor, İstanbulsporlu orta saha oyuncusu Aleksander Aleksandrov ve Adanasporlu kaleci Murat Şahin ile görüşüyor. 
     İlk yarıda bekleneni vermeyen ve ikinci yarıya teknik direktör Ziya Doğan ile başlama kararı alan Konyaspor yönetimi, transferde de emin adımlarla ilerliyor. 
     Özellikle defans ve orta sahayı güçlendirmeyi planlayan yeşil-beyazlı yönetim, ilk olarak Trabzonsporlu Oumar'ı renklerine bağlayarak, defanstaki sorunu azaltma yoluna gitti. 
     İlk yarıda kaleci hataları nedeniyle galip geleceği maçlardan son dakikalarda berabere ya da mağlup ayrılan Konyaspor, kaleci sorununu da çözmek için harekete geçti. 
     İkinci yarıda kaleyi güvenilir bir isme teslim etmek isteyen Konyaspor, Adanasporlu Murat Şahin ile görüşmelerini hızlandırdı. Yapılan ilk görüşmede olumlu bir sonuç alınamadığı, ancak ufak pürüzlerin giderilmesi halinde anlaşmanın sağlanabileceği bildirildi. 
     Orta saha için de İstanbulspor'da hücuma dönük oynayan Bulgar Aleksandrov ile görüşen yeşil-beyazlılar, bu futbolcunun gelmesi durumunda orta sahada yaşanan sıkıntının önemli bir kısmını çözeceğine inanıyor. 
     Kulüp Başkanı Mehmet Köseoğlu, ikinci yarıda daha güçlü bir Konyaspor yaratmak için ellerinden geleni yapmaya çalıştıklarını, transferde çok seçici ve titiz davrandıklarını kaydetti. 
     Köseoğlu, Teknik Direktör Ziya Doğan'ın istekleri doğrultusunda transfer çalışmalarına hız verdiklerini vurgulayarak, ''Görüşmeler aralıksız sürüyor. 3 Ocak'a kadar transfer çalışmalarını bitireceğiz'' dedi. 
     
</TEXT>
</DOC>
