<DOC>
<DOCNO> 104399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun21.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 başkanı ''Rusya'daki koşullar Türkiye'den iyi'' 
</HEADLINE>
<TEXT>

     Uluslararası Formula 1 Organizasyonu Başkanı Bernie Ecclestone, gelecek yıllarda Formula 1 yarışlarının düzenlenmesi için Rusya'daki koşulların Türkiye'dekinden kesinlikle daha iyi olduğunu, ancak Rusya'nın kötü bir imajı bulunduğunu söyledi. 
     Bernie Ecclestone, Moskova ziyaretinin ardından Rus Gazeta gazetesine yaptığı açıklamada, ''Moskova'nın, aralarında Grand Prix de bulunan üst düzey yarışlar düzenleyebileceğini düşünüyorum. Burada koşullar mükemmel, Türkiye'dekilerle mukayese bile edilemez'' dedi. 
     Ecclestone, ''Tüm dünyaya Moskova'nın Avrupa'nın tüm taleplerini yerine getirdiğini göstermek istiyorum, ancak dışarıda çok kötü bir imajınız var'' dedi. 
     Türkiye'yi 2 hafta önce ziyaret eden Ecclestone, Formula-1'in Türkiye ayağının yapılması olasılığının yüzde 99.9 olduğunu söylemişti. 
     Bu arada Moskova Belediye Başkanlığı sözcüsü Alexander Alekhine, belediye yetkililerinin geçen hafta kentin güneydoğusundaki Nagatino'da Formula-1 pisti yapılması planlanan bir bölgeye konut inşa edilmesi için protokol imzalandığını söyledi. 
     Moskova Belediye Başkanlığı Turizm Komitesi Başkanı Grigori Antiyufeyev, bu karardan haberi olmadığını, ancak kentte Formula-1 pisti inşa edilmesi gerektiğini bildirdi. Antiyufeyev, bürokratik zorluklar nedeniyle çalışmaların yavaş ilerlediğini de sözlerine ekledi. 
     





</TEXT>
</DOC>
