<DOC>
<DOCNO> 139013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur24.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi "Benim niyetim okulların devamından yana" 
</HEADLINE>
<TEXT>

     İstanbul Valisi Muammer Güler, ''okulların devam etmesinden yana olduğunu, ancak şartlar gereği de yapacağı bir şey bulunmadığını'' belirterek, ''2 milyon 56 bin çocuğun olması, 67 bin 200 öğretmenin iş yapmaması kadar beni üzen bir şey yok'' dedi. 
     İstanbul Sanayi Odası İSO Vakfı Yönetim Kurulu Başkanı Engin Koyuncu ve vakıf yönetim kurulu üyeleri, Vali Güler'i makamında ziyaret etti. 
     Ziyaretinden dolayı Koyuncu ve yönetim kurulu üyelerine teşekkür eden Vali Güler, İSO Vakfı'nın İstanbul'a sosyal, eğitim ve sağlık alanlarında önemli destekler sağladığını söyledi. 
     Daha sonra basın mensuplarının olumsuz hava koşulları ve okulların tatil edilmesine ilişkin sorularını yanıtlayan Vali Güler, ildeki okulların yarın için tatil edilip edilmeyeceğine ilişkin kararın bugün saat 19.00'da verileceğini anlatarak, şöyle konuştu 
     ''Benim niyetim okulların devam etmesinden yana, ama şartlar da gerektiriyorsa yapacağım bir şey yok. 2 milyon 56 bin çocuğun, 52 bin dersliğin, 2 bin 243 okulun olması, 67 bin 200 öğretmenin iş yapmaması kadar beni üzen bir şey yok. Bir günlük eğitim tatili 400 bin dersin kalkmasına neden oluyor. Bizim çok daha fazla çalışmamız gerekirken böylesine bir şey yapmak... Ama şartlar... İstanbul'un her yeri aynı olmuyor. Bütün bunları değerlendiriyoruz.'' Vali Güler, Meteoroloji Bölge Müdürlüğü'nden gerekli raporların alındığını ve ona göre karar vereceklerini dile getirerek, ''Çocuklar evden çıkmadan okullarla ilgili haberi alacak. Bütün prensip bu. Bunu sağladığımız anda işler kolaylaşacak'' dedi. 
     
     EMNİYET'TEKİ ATAMALAR 
     İstanbul Emniyet Müdürlüğü'ndeki atama ve yer değiştirmelere ilişkin bir soru üzerine de Vali Güler, ''bu durumun haber niteliği taşımadığını'' kaydetti. 
     Güler, bunun ''hizmet gereği'' olduğunu ifade ederek, ''Haber niteliği olduğunu zannetmiyorum, hizmetin gereği. 30 bin kişinin çalıştığı teşkilatta hizmetten kaynaklanan bazı görev değişikliği olacaktır'' diye konuştu. 
     İSO Vakfı Yönetim Kurulu Başkanı Koyuncu da, Vali Muammer Güler'in ''ayağının tozuyla göreve başladığını, ancak büyük bir afetle karşılaştığını'' belirterek, ''İstanbul, son dönemlerinde böyle büyük bir afeti rahat ve güzel şekilde geçirmedi'' dedi. 
     





</TEXT>
</DOC>
