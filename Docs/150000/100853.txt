<DOC>
<DOCNO> 100853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/ekonomi/eko04.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi artık tamamen özel oldu 
</HEADLINE>
<TEXT>

Yüzde 25.8’lik kamu payının İş Doğan Petrol Yatırımları’na satılmasıyla Petrol Ofisi tamamen özelleşti, altın hisse ortadan kalktı 
     Özelleştirme İdaresi Başkanlığı ÖİB portföyündeki Petrol Ofisi’nin A Grubu yüzde 25.8 hissesinin İş Doğan Petrol Yatırımları’na satışı, dün tamamlandı. Böylece Petrol Ofisi’nde kamu hissesi kalmadı, İş Doğan’nın payı yüzde 76.8’e yükseldi. Şirketin kalan yüzde 23.1 hissesi, halka açık bulunuyor. 
     Petrol Ofisi Genel Müdürü Ertuğrul Tuncer, son kamu hisselerinin satın alınmasıyla "altın hisse"nin de kalmadığını söyledi. Petrol Ofisi yönetiminde devlet temsilcisinin bulunmasını sağlayan altın hisse, şirketin faaliyetlerinin tasfiye edilmesini, Doğu ve Güneydoğu’da hizmetin durmasını engelliyordu. 
     
     Yönetim değişecek 
     Tuncer, bundan sonra da şirketin stratejisinde, misyon ve vizyonunda bir değişiklik olmayacağını vurguladı. Satış öncesi şirket yönetim kurulundaki dokuz üyeden üçünün ÖİB temsilcilerinden oluştuğunu belirten Tuncer, satın alınan kamu hisselerini temsil eden üyelerin yeniden oluşturulmasının gerekeceğini, yönetim kurulunun büyük olasılıkla İş Doğan’ın öngöreceği kişilerden oluşacağını bildirdi. 
     Yeni bir genel kurulun yapılması, birtakım ana sözleşme değişikliğine gidilmesi gerektiğini belirten Tuncer, halka açık yüzde 23.1 hisseyi temsilen belki bir kişinin yönetim kuruluna girebileceğini ifade etti. 
     
Stratejik ortaklıkta daha rahat olacağız’      Halka açık yüzde 23.1 oranındaki hisse dışında Petrol Ofisi’nin tüm hisselerinin İş Doğan Petrol Yatırımları’nca satın alınmasıyla şirket yönetiminin daha fazla uyum içinde çalışacağına işaret eden Tuncer şöyle konuştu 
     "Hisselerin tamamının özelleştirilmiş olması, yeni yönetime bir stratejik ortaklık, stratejik işbirliği yapmak konularında daha fazla rahatlık sağlıyor." 
     Yüzde 25.8’lik son kamu hissesinin satın alınmasındaki 30 bin liralık fiyatı mantıklı bulduğunu da sözlerine ekleyen Tuncer, "Satış vadeli, ama vade farkı var. TÜFE artı 5 puanla ödeniyor" dedi. 
     



 EKONOMİ 
















</TEXT>
</DOC>
