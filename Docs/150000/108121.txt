<DOC>
<DOCNO> 108121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sonspo19.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman "Basketbol yükselişe geçtiği gün dönerim" 
</HEADLINE>
<TEXT>

     İtalya 1. Basketbol Ligi takımlarından Montepaschi Siena'nın Türk antrenörü Ergin Ataman, bu sezon bütün kupaları istediğini söyledi. 
     Ergin Ataman, 21 Eylül Cumartesi günü başlayacak 2002-2003 sezonundaki beklentilerini anlattı. Ataman, en önemli oyuncusunu, bu yıl takıma gelen Türk basketbolcu Mirsad Türkcan olarak gösterdi. Siena antrenörü, ''Dinamizmi, seyirci ile olan diyaloğu, hırsı, Avrupa'da 4 numarada oynayan en iyi oyuncu oluşu Mirsad'ı bizde en önemli faktör yapıyor'' dedi. 
     Geçen sezon Avrupa Saporta Kupası'nı kazanan kadrodan sadece 3 oyuncuyu tuttuklarını ve ''revizyonla kaliteyi artırdıklarını'' ifade eden Ataman, yeni gelen Alphonso Ford'u ''lider oyuncu karakterli'' ve Dusan Vukceviç'i de ''her an maçın kaderini etkileyebilecek bir oyuncu'' şeklinde değerlendirdi. 
     Bazı oyuncuların takıma geç dahil olması yüzünden kafasındaki takımın Euro Lig'in başlama tarihi olan 9 Ekim'de hazır olacağını söyleyen Ataman, ''Bizim hedefimiz, bir kere kaybetmeye tahammülümüz yok, İtalya Şampiyonluğu, İtalya Kupası ve Euro Lig şampiyonluğu. 
     Abarttık dersek Final Four'a kalmak belirlediğimiz hedef'' diye konuştu. 
     Kulübün bütçesinin 4.5 milyon dolar olduğunu açıklayan Türk teknik adam, ''Geçen yıl İtalyan liginin ve Avrupa'nın sürpriz takımı bizdik. Şimdi yaptığımız transferlerle Avrupa'nın gözü bizde. Zayıf bir takımla ligde ve Avrupa'da mücadele etmektense kaliteyi artırarak güçlü bir takımla daha ağır bir sorumluluğu, atmosferi yaşamayı tercih ettim'' ifadelerini kullandı. 
     Ataman, geçen yıl Siena'nın arka arkaya ligde 8 galibiyet alarak, şehir halkını basketbol salonuna taşıdığının anımsatılması üzerine, ''Geçen yılki büyük bir başlangıçtı ama 35. haftada kaybederek 5. olduk. Bu kez ligin sonunda en yukarıda olmak istiyoruz'' dedi. 
     
     TÜRK BASKETBOLUNUN PROBLEMİ 
     Avrupa liglerindeki tek Türk antrenör Ataman, Türk basketbolundaki ekonomik krizi de şöyle değerlendirdi 
     ''Bu kriz birden çıkmadı. Büyüyen bir kriz. Sorun para değil. Şimdi ekonomik kriz olsa da geçmişte de hep sorun aynıydı. Suç federasyonda değil kulüplerde. Kulüpler kendi liglerini yapmalı. 
     Organizasyon eksikliği var. Artık bırakan Doğu'yu, 1. ligde Adana, Mersin, Antalya'dan takım yok. Almanya, Hollanda, Belçika, Fransa liglerindeki bütçeler de Türkiye'deki gibi ama onlarda bizde olmayan organizasyon var. Fakat ben tüm bu etkenlere karşın olumluyum. İnişte olduğumuz doğru ama çakılmayacağız.'' 
     
     TÜRKİYE'YE DÖNÜŞ 
     Türkiye'de bu yıl bir takımdan Siena'da aldığı maaşın iki misli teklif aldığını, ancak reddettiğini söyleyen Ataman, şöyle konuştu 
     ''Avrupa'nın en iyi ligindeyim. Bunu bırakıp gitmek hedefimin dışında. Avrupa'da çalışan tek Türk antrenörüm. Bu Türkiye için önemli bir olay. Türkiye'ye dönsem normal bir antrenör olurum. Ama burada spor adamı olarak ülkemi temsil etmek de bana ayrı bir gurur veriyor. Yine de söylemeliyim, Türkiye'de basketbol yükselişe geçtiği gün, az maaş alsam da dönerim.'' 
     





</TEXT>
</DOC>
