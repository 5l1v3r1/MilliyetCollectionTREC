<DOC>
<DOCNO> 126748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sondun05.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
3 NASA görevlisi Ay'dan getirilen taşları çalmışlar... 
</HEADLINE>
<TEXT>

     Amerikan Uzay ve Havacılık Ajansı NASA'da çalışan 3 görevlinin, Apollo astronotları tarafından Ay'dan getirilen taşların bir bölümünü çaldıkları ortaya çıktı. 
     Johnson Uzay Merkezi'nde yaşanan olayla ilgili gözaltına alınan Tiffany Fowler, Thad Roberts ve Shae Saur adlı görevlilerin, suçlarını itiraf ettikleri bildiriliyor. Söz konusu 3 kişiyle birlikte Gordon McWhorter adlı 4. bir kişinin daha FBI tarafından tutuklandığı öğrenildi. 
     
     İNTERNETTE İLAN DA VERMİŞLER 
     Soruşturmayı yürüten yetkililer, dörtlünün, merkezi Belçika'nın Anvers kentinde bulunan bir mineraloji kulübünün internet sayfasına ilan vererek, 1969 ve 1970 yıllarında Apollo astronotları tarafından getirilen paha biçilmez ay taşlarını, gramı 1.000 ile 5.000 dolar arasında fiyatla satacaklarını bildirdiklerini ifade ettiler. 
     İlanın duyulmasından sonra uzay merkezinde araştırma yapan yetkililer, Apollo seferine ait ay taşlarının saklandığı kasalardan birinin eksik olduğunu fark ettiler. Kaynaklar, sanıkların satmaya çalıştığı taşların kayıp kasada bulunan taşlar olduğunu da açıkladılar. 
     





</TEXT>
</DOC>
