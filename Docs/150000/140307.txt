<DOC>
<DOCNO> 140307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko24.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Sakin olmaya her zamankinden fazla ihtiyaç var 
</HEADLINE>
<TEXT>

     Ankara Ticaret Odası ATO Başkanı Sinan Aygün, tezkere krizinin piyasaları olumsuz etkilememesi için,sakin olmaya her zamankinden daha fazla ihtiyaç olduğunu kaydederek, ''spekülatörlerin ekmeğine yağ çalmayın'' dedi. 
     Aygün, yaptığı yazılı açıklamada, Türkiye'nin ekonomik ve siyasal açıdan son derece kritik bir dönemden geçtiğine dikkat çekerken, bu kritik dönemden yarasız beresiz çıkmak için, krizin iyi yönetilmesi gerektiğini bildirdi. 
     Ortaya çıkan krizden, ABD'yi birinci derecede sorumlu tutan Aygün, bu ülkenin ''Türkiye'yi küçümsediğini'', ABD'de çıkan Türkiye'yi küçük düşürücü karikatürlerin ise kamuoyunda tepkiyle karşılandığını belirtti. 
     Körfez Savaşı'nda Türkiye'ye söz verilen desteklerin yerine getirilmemesinin hafızalardan silinmediğini de belirten Aygün, ''at pazarlığı'' gibi ifadelerin de, kamuoyunda oluşan tepkinin tuzu biberi olduğunu ifade etti. Aygün, şöyle devam etti 
     ''Bir ülkenin yabancı ülkelere asker gönderme, kendi ülkesinde yabancı asker bulundurma gibi son derece kritik kararların alınacağı bir dönem, ciddi bir kriz yönetimi gerektirir. ABD de, Türkiye de bu krizi yönetememiştir. Türk halkı, gereksiz beklentiler içine sokulmuş, ulusal çıkarların nerede düğümlendiği doğru anlatılamamıştır. 
     ABD'nin Türkiye'ye yaklaşımı ise tam bir facia ve cehalet örneğidir. Türk halkını önüne geleni imzalayan bir çadır devleti gibi görüp, oldu-bitti politikalarının esiri haline getirmenin ne kadar yanlış olduğu bugün ortaya çıkmıştır. Korku saçarak, tehditkar ifadeler kullanarak, bir halkın iradesine ipotek konulamayacağını çok geç de olsa anlamışlardır. 
     Bu krizden başta ABD ders almalı ve stratejik ortaklık kavramının içini somut olarak doldurmalıdır. Hükümetten ise bu krizi iyi yönetmeleri, piyasaları rahatlatacak açıklamalar ve somut adımlarla yükselen ateşi söndürmelerini bekliyoruz. Spekülatörlerin ekmeğine yağ çalacak tutum ve davranışlardan kaçınılmalıdır. Türk halkı, bu krizi aşacaktır. Ancak bu aşamada sakin olmamız, spekülatif haberlere kanmamız gerekir.'' 
     





</TEXT>
</DOC>
