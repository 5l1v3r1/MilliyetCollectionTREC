<DOC>
<DOCNO> 138615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur39.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'nin Malatya-Ankara uçak seferleri iptal edildi... 
</HEADLINE>
<TEXT>

     Malatya'daki elverişsiz hava koşulları nedeniyle bugün yapılması gereken Ankara-Malatya, Malatya-Ankara uçak seferleri iptal edildi. 
     Malatya Hava Meydan Müdürlüğü'nden alınan bilgiye göre, THY'nin 15.30'da yapılması gereken Ankara-Malatya ile 17.15'te yapılması gereken Malatya-Ankara uçak seferleri Malatya'daki olumsuz hava koşulları nedeniyle gerçekleşemedi. 
     Bu arada, saat 15.00'te yapılması gereken Ankara-Diyarbakır ile 17.10'da yapılması gereken Diyarbakır-Ankara uçak seferinin de kötü hava koşulları nedeniyle henüz yapılamadığı bildirildi. 
     
     ŞANLIURFA 

     Şanlıurfa'da, kar yağışı ve yağmur yüzünden çevre illere ulaşım güçlükle yapılırken, şehir içinde birçok maddi hasarlı trafik kazası meydana geldi. Sürücülerin Şanlıurfa-Gaziantep Karayolu'nun Akabe ve Arat Dağı mevkii ile Şanlıurfa-Diyarbakır karayolunun 110 ve 120. kilometrelerinde kar yağışı nedeniyle araçlarda zincir ve çekme halatı bulundurulması istendi. 
     Yörede kar yağışı nedeniyle 20 köy yolunun ulaşıma kapalı bulunduğu, bazı yerlerde tipi nedeniyle yol açma çalışmalarının güçlükle sürdürüldüğünü belirtildi. 
     
     MERSİN 

     Mersin'in Aydıncık İlçesi'nde, sabah saatlerinde başlayan yoğun kar yağışı nedeniyle Aydıncık-Gülnar ve Mut karayolu ulaşıma kapandı. 
     Aydıncık İlçesi'nde, sabah erken saatlerde başlayan kar yağışı, etkisini sürdürüyor. Kar yağışı nedeniyle Gülnar ve Mut karayolunun ulaşıma kapanması nedeniyle, bu yöne gitmek isteyen araç sürücüleri Silifke'ye yönlendiriliyor. 
     Bu arada, ilçeye bağlı Teknecik, Yeni Yörüktaş, Eski Yörük ve Duruhan köy yollarının da ulaşıma kapalı olduğu kaydedildi. 
     





</TEXT>
</DOC>
