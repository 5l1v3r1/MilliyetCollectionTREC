<DOC>
<DOCNO> 105887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sondun19.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Kral ve Kraliçesi Türk mahallesinde... 
</HEADLINE>
<TEXT>

     Belçika Kralı II. Albert ve Kraliçe Paola, Brüksel'de Türklerin yoğun olarak bulundukları ve ''Türk Mahallesi'' veya ''Küçük Anadolu'' olarak adlandırılan Schaerbeek ve Saint Josse belediyelerini ziyaret ettiler. 
     Binlerce Türk'ün alkışlarla karşıladıkları Kral ve Kraliçe, Haecht Caddesi'nde arabalarından inerek Türklerle konuştular. 
     Türkler, Türk ve Belçika bayraklarıyla donatılmış olan caddede çocuklarla da konuşan Kral ve Kraliçe'ye çeşitli hediyeler sundular. Bunlar arasında çiçek, kilim, kitap, tablo, Kuranıkerim, vazo da yer aldı. 
     Kral II. Albert ve Kraliçe Paola, kendilerine ikram edilen Türk kahvesini içtiler ve tatlı yediler. 
     Geniş güvenlik önlemleri çerçevesinde yapılan ziyarette Türk toplumunun coşku gösterileri Belçika basınını şaşırttı. Belçika radyo ve televizyonları, olayı birinci haber olarak ve ayrıntılı yansıtıyorlar. 
     Kral ve Kraliçe, bu belediyelerin meclislerinde görev yapan Türk asıllı politikacılarla da görüşerek bilgi aldılar. 
     





</TEXT>
</DOC>
