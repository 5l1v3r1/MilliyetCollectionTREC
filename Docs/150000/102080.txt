<DOC>
<DOCNO> 102080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sonspo05.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'in Patronu " 99.9 Türkiye ayağı yapılacak" 
</HEADLINE>
<TEXT>

     Uluslararası Formula 1 Organizasyonu Başkanı Bernie Ecclestone, Formula-1'in Türkiye ayağının yapılması olasılığının yüzde 99.9 olduğunu söyledi. 
     İstanbul'dan bu sabah İzmir'e gelen Bernie Ecclestone, Adnan Menderes Havalimanı'nda, vali yardımcısı Durmuş Gencer, Selçuk Belediye Başkanı Vefa Ülgür, Ege Sanayici ve İşadamları Derneği ESİAD Başkanı Enis Özsaruhan, İzmir Otomobil Kulübü Başkanı Erol Hülagü ve diğer yetkililer tarafından karşılandı. 
     VIP Salonu'nda bir basın toplantısı düzenleyen Bernie Ecclestone, ''Formula-1'in Türkiye'de hangi bölgede yapılacağına birkaç ay içinde karar vereceğiz''dedi. 
     Türkiye'de bu organizasyonun yapılması için çok büyük ilgi olduğunu kaydeden Ecclestone, ''Türkiye'ye ne kadar şans tanıyorsunuz '' sorusu üzerine, ''Formula 1'in Türkiye ayağının yapılması olasılığı yüzde 99.9'' karşılığını verdi. 
     Hangi ölçütlere göre Türkiye'de bölge seçiminin yapılacağı yönündeki bir soru üzerine de Ecclestone, ''Ben bu konuda yıllardır deneyimliyim. Hissetmem gerekir, hislerimle karar vereceğim'' diye konuştu. 
     Formula 1'in hangi ilde yapılması gerektiğine yönelik kamuoyu anketinden İzmir'in çıkmasıyla ilgili değerlendirme isteyen gazetecilere Ecclestone, ''Tabii ki bu denli yüksek çıkıyorsa, bunu değerlendirmeye alacağız'' dedi. 
     Aday iller hakkında kendilerine rapor ulaştırıldığı hatırlatılan Ecclestone, Formula 1'in Türkiye'de hangi ilde yapılması konusunda herhangi bir karar vermediklerini bildirdi. 
     Yarışların takvimi konusundaki soruları ise Ecclestone, ''Bu konuda henüz bir kararımız yok, düşünmemiz gerekiyor'' diye yanıtladı. 
     Ecclestone, Otomobil ve Motor Sporları Federasyonu Başkanı Mümtaz Tahincioğlu ve beraberindeki heyet, Formula 1 için aday araziyi, havadan incelemek üzere helikoptere bindiler. 
     





</TEXT>
</DOC>
