<DOC>
<DOCNO> 133398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun11.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hz.Muhammed'e hakaret eden milletvekiline tepki yağıyor 
</HEADLINE>
<TEXT>

     İslamiyet'e ve Hazreti Muhammed'e ağır hakaretlerde bulunan Hollandalı milletvekili Ayaan Hirsi Ali yoğun tepki gördü. 
     ''Allah insanları yaratmadı, insanlar Allah'ı yarattı'' görüşünü savunan Somali asıllı, Liberal Partili bayan milletvekili Ali'nin geçen hafta Trouw gazetesine verdiği demeçte Hazreti Muhammed ve İslam'a yönelik sözlerini geri alması istendi. 
     Hollanda Camiler Konseyi Başkanı Aslan Karagül, Ali'nin, Müslümanlara ağır hakarette bulunduğunu, bu sözlerinden sonra halen milletvekili olarak görev yapmasının anlaşılmaz olduğunu bildirdi. 
     Liberal Parti ile konuyu görüşeceklerini söyleyen Karagül, Ali'nin demecine geniş yer veren gazeteyi de eleştirdi. 
     Hollanda'daki Müslüman kuruluşları bünyesinde toplayan Müslümanlar Temas Komisyonu da yaptığı yazılı açıklamada, Ali'nin, Hollanda'da yaşayan bir milyona yakın Müslüman'ın inancına ve duygularına saygı göstermeden dile getirdiği bu görüşleriyle, halkın temsilcisi sıfatını yitirdiğini, bu nedenle milletvekilliğinin düşmesi gerektiğini belirtti. 
     Bu arada, ülkedeki birçok kuruluş ve Müslüman, Liberal Parti'ye gönderdikleri elektronik postalarla Ali'yi protesto ettiler ve milletvekilinin partiden atılmasını istediler. 
     Ali, demecinde, İslamiyet'te kadınlara değer verilmediğini, kadınların evden dışarı çıkmalarının ve bazı işleri yapmalarının yasaklandığını, tamamen kapanmalarının istendiğini savunmuş, İslam'ın sonunun yaklaştığını, 11 Eylül 2001 tarihinin de bu sonun başlangıcı olduğunu iddia etmişti. 
     Somalili Müslüman bir ailenin kızı olan Ali, geçen yıl, artık Müslüman olmadığını açıklamış, tehdit edildiğini öne sürerek bir süre gizlenmişti. Olaydan sonra Ali gösterişli bir törenle Liberal Parti'ye üye olmuş, partinin milletvekili listesinin ön sıralarından aday olmuş ve parlamentoya seçilmişti. 
     





</TEXT>
</DOC>
