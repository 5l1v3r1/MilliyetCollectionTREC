<DOC>
<DOCNO> 107256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo23.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo, Gaziantep'te siftah yaptı... 
</HEADLINE>
<TEXT>

     Fenerbahçe'de geride bıraktığı 2 sezonda başarılı performansı ve gol yollarındaki etkisiyle dikkatleri üzerine çeken Revivo, bu sezon ilk golünü dün Gaziantepspor ile yapılan erteleme maçında kaydetti. 
     Sarı-lacivertli formayı giydiği ilk sezon, ligin 4. haftası sonunda takımı adına 2, geçen sezon da 5 gol kaydeden İsrailli futbolcu, bu sezon golle buluşmakta gecikti. 
     Revivo, sakatlığı nedeniyle 3. haftadaki Denizlispor maçının dışındaki karşılaşmalarda forma giydi. 
     Fenerbahçe'ye transfer olduğu 2000-2001 sezonunda elde edilen şampiyonlukta büyük payı bulunan Revivo, geçen sezon ligin ilk 4 haftasında 5 gol atmıştı. 
     Geçen sezonun ilk maçında Samsunspor'u 3-0 yenen Fenerbahçe'de atılan 3 golün de sahibi olan Revivo, takımının 3. hafta Ankaragücü'nü 4-1 yendiği ve 4. hafta Kocaelispor ile 3-3 berabere kaldığı maçlarda 1'er gol kaydetmişti. 
     İsrailli oyuncu, 2000-2001 sezonunun 1. haftasında 4-0'lık Kocaelispor ve 4. haftasında 4-1'lik Siirt Jet-Pa Spor galibiyetlerinde de 1'er gol atmıştı. 
     





</TEXT>
</DOC>
