<DOC>
<DOCNO> 137272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sondun17.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'a göre tezkere birkaç gün içinde TBMM'ye gelecek 
</HEADLINE>
<TEXT>

     Yunanistan Hükümet Sözcüsü Hristos Protopapas, Ankara'nın Amerikan askerlerinin Türkiye'de konuşlanmasıyla ilgili tezkereyi birkaç gün içinde meclise getireceğini iddia etti. 
     Protopapas, gazetecilere yaptığı açıklamada, Brüksel temaslarını sürdüren Başbakan Abdullah Gül'ün, AB Dönem Başkanı Yunanistan'ın Başbakanı Kostas Simitis ile görüşmesi sırasında, Amerikan askerleriyle ilgili tezkerinin birkaç gün içinde meclise getirileceğini söylediğini belirtti. 
     Protopapas, Gül'ün 30 dakikalık görüşme sırasında Türkiye'nin 1991 yılındaki Körfez Savaşı'ndan sonra gördüğü zararları gerekçe göstererek, Irak konusunda Ankara'nın barışçı çözümü istediğini söylediğini belirtti. 
     Yunan sözcü, Gül'ün ayrıca, olası savaş durumunda Türkiye sınırlarını geçerek mülteci durumuna düşebilecek yüzbinlerce insanın sorunlarıyla başetmek için AB'den mali destek istemeyi planladığını ifade ettiğini de kaydetti. 
     





</TEXT>
</DOC>
