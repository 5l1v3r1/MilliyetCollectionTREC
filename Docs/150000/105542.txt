<DOC>
<DOCNO> 105542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur06.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlköğretim çocuklarının gözleri bozuk çıktı... 
</HEADLINE>
<TEXT>

     İstanbul'da ilköğretim öğrencilerine yönelik taramada, çocukların yarıdan fazlasının gözünde sorun olduğu belirlendi. 
     Dünya Göz Hastanesi'nin, İstanbul'un her iki yakasındaki 16 ilköğretim okulunda toplam 7 bin 982 öğrenci üzerinde gerçekleştirdiği göz taramasının sonuçları belli oldu. 
     Taramada, 3 bin 105 öğrencide miyop, 912'sinde göz kayması, 503'ünde gözyaşı kanal tıkanıklığı, 402'sinde hipermetrop, 358'sinde şaşılık, 279'unda astigmat, 218'inde katarakt, 71'inde de odaklama sorunu olduğu tespit edildi. 
     Dünya Göz Hastanesi Şaşılık ve Çocuk Göz Sağlığı Birimi Başkanı Prof. Dr. Hayati Tolun, göz hastalıklarının en azından ilköğretim çağında teşhis edilmesinin, tedavideki başarıda ve okul hayatının sağlıklı şekilde sürdürülmesinde büyük rol oynadığına dikkat çekti. 
     Çocuklarda sağlıklı görmenin dersler sırasındaki konsantrasyon süresini ve kapasitesini artırdığını anlatan Prof. Dr. Tolun, şöyle devam etti 
     ''Görme kalitesi zayıf olan çocukların derslere konsantrasyonu da düşük olur. Çocuk dersten çabuk sıkılır, çok uzun süreli oturamaz. Baş ağrısı, gözde kaşıntı ve sulanma şikayetleriyle dikkati dağılır, verimli çalışamaz. Çünkü çocuk iyi niyetli olsa da, okurken bir müddet sonra yazılar silinmeye başlayınca okumak istemez. Sıkıldığını söyleyerek bırakır. İçinde bulunduğu durumun idrakinde olmadığı için iyi göremediğini ailesine de söylemeyebilir. İlkokulda başlayan bu okuma zorluğu, ileriki yaşantısında da çocuğu olumsuz yönde etkiler.'' 
     
     ''KAYIT SIRASINDA GÖZ MUAYENE RAPORU İSTENSİN'' 
     Gelişmiş ülkelerde okul kayıtları sırasında göz muayene raporu istendiğini belirten Prof. Dr. Tolun, Türkiye'de de bu uygulamaya geçilmesi gerektiğini bildirdi. 
     Prof. Dr. Tolun, ''Bu uygulanırsa, çocuk okula başlamadan önce, daha sonra gerçekleştirilen okul taramalarına gerek kalmadan görme sorunu varsa halledilir. Çocuklar görme yönünden bir handikap yaşamadan okula başlarlar ve daha başarılı bir nesil yetişir'' dedi. 
     Ailelerin çocuklarının göz sağlığı konusunda bilinçli davranmaları gerektiğini vurgulayan Prof. Dr. Tolun, Türk toplumunda gözlüğün ''ayıp bir şey'' gibi görüldüğünü kaydetti. 
     Prof. Dr. Hayati Tolun, ''Alay edilmesinden endişe ederek veya ileride düzeleceğini düşünerek ya da kendileri de takmadığı için çocuklarının gözlük takmasını istemeyen anne-babalar var. Gözlük takması gereken çocuğun, gözlük kullandığında göz fonksiyonlarının tamamlandığının ve öğrenimini başarıyla sürdürebilecek duruma geldiğinin bilinmesi lazım'' diye konuştu. 
     





</TEXT>
</DOC>
