<DOC>
<DOCNO> 118564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/spor/spo03.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇIT ÇIT AÇILDI 
</HEADLINE>
<TEXT>

Terim’in, "Bire birde geçemeyeceği oyuncu yok. Ona çıt çıtlı forma yaptıracağız" dediği Felipe, Galatasaray’dan mutsuzluk yüzünden ayrılan ilk oyuncu oldu 
     Son yıllarda ilk kez bir futbolcu, Galatasaray’dan "mutsuz olduğu" için ayrılıyor. Oysa çok değil, aylar önce Fatih Terim tarafından Brezilya’da keşfedilen Felipe, "Yeni Hagi" spotlarıyla Türkiye’ye tanıtılmış, müzeye kaldırılacak 10 numara bile sırtına geçirilmişti. Terim, Brezilyalı futbolcunun, Dünya’da bire birde geçemeyeceği isim olmadığını gururla açıklamış ve eklemişti "Onun için, çıt çıtlı forma yapacağız." Hatta, Fenerbahçe’deki Ortega şölenine burun kıvırmış, "öNe Ortegası, siz Felipe’yi izleyin" demişti. 
     Üç ay geçti, ya da geçmedi, Felipe’nin havası "sıfıra" indi. Fatih Terim, bu oyuncuya adeta cephe aldı. Koşmadığını, pres yapmadığını tespit etti Antrenmanda, yolculukta, maçta sürekli eleştirdi. Brezilyalı için son bir ay tam anlamıyla "kabus dönemiydi". Vatandaşlarına dert yanıyor, "İlk günlerde yıldız gibi parlıyordum. Şimdi herkes, kötü gözle bakıyor. Ben, bu kadar kötü futbolcu değilim" diye yakınıyordu. Terim de yangına körükle gidiyor, bir basın toplantısındaki "Felipe koşmadığı sürece yanımda oturur" açıklamasıyla, oyuncusunu bunalıma sokuyordu. Felipe’nin sabrı tükeniyor, 15 gün önce menajerini aramak zorunda kalıyordu. Yanıt "Sabret" oldu. 
     Adana’daki maç ise bir anlamda sonun başlangıcı oldu. Hem teknik heyet, hem de yönetim, oklarını Felipe’ye çevirmişti. Brezilyalı, Florya’da eşyalarını toplamaya başladı. Batista, Christian ve Pinto, kararını çoktan vermiş Felipe’ye engel olmaya çalışırken, olayı duyan Fatih Terim, Brezilyalı oyuncuyu yanına çağırdı. Derdini sordu. "Mutsuzum. Gitmek istiyorum. Beni bırakın" yanıtını aldı. Aslında hoca, Felipe’yi ikna etmeye hazırlanıyordu. Ama Brezilyalı’nın bavul topladığı haberi MİLLİYET’te yer alınca öfkelendi. Tesislerde rüzgar estirdi, köstebek avını yoğunlaştırdı ve olay duyulduğu için taviz vermedi. Felipe’ye de yanıtı hazırdı "Sen gitmiyorsun, ben, seni kovuyorum." 
     Felipe’nin kulübü Vasco de Gama da, şaşkınlıkla izlediği olayın ardından Galatasaray’a "Bize, yıldızımızı hemen geri gönderin" mesajını yolluyordu. Sözleşme ve bir futbolcunun bir sezon içinde takım değiştiremeyeceği kuralı, şimdilik Cim - Bom’u zorluyor. Ama camia da, bir futbolcunun, bu kadar bıkkınlık gösterip, 6 ay futboldan uzak kalmayı bile göze almasını sağlayan baskıyı anlamakta zorlanıyor. 
     
HATIRLA O ESKİ GÜNLERİ      Dönüşü yok 
     ŞAMPİYONLAR Ligi’nde evinde kaybettiği puanlarla tur şansını zora sokan Galatasaray, bu gece son kozlarını deplasmanda Barcelona karşısında oynayacak. Grupta üçüncü sırada yer alan Cim - Bom’un, Avrupa’da yoluna devam etmesi için sahadan 3 puanla ayrılması gerekiyor. 20.15’te başlayacak olan maçı Hollandalı hakem Egmond yönetecek. 
     
     Gözler Rusya’da 
     ÜMİT Davala, Ümit Karan, Emre Aşık ve Felipe, İspanya’ya götürülmedi. Galatasaray’ın kaderini belirleyecek diğer maç ise Rusya’da L.Moskova ile Brugge arasında oynanacak. Maçın başlama saati 20.15. Dün sabah İspanya’ya giden Sarı - Kırmızılılar, maceralı bir yolculuk yaşadı. Kafileyi havaalanına götürecek olan otobüs bozulunca, futbolcular taksilerle uçağa yetiştirildi. 
     
177. randevu      GALATASARAY, bugün Barcelona ile oynayacağı maçla birlikte tarihindeki 177. Avrupa sınavına çıkacak. Bugüne kadar oynanan 176 karşılaşmada 65 galibiyet elde eden Sarı - Kırmızılı takım, 66 kez sahadan boynu bükük ayrıldı. Cim-Bom, 45 de beraberlik elde etti. Avrupa arenasında rakip fileleri toplam 225 kez havalandırırken, kalesinde 258 gol gördü. 
     
İspanya k busu      AVRUPA’DA başarılara imza atan Galatasaray, en çok İspanyol takımları karşısında zorlandı. İspanya’da 8 deplasman maçına çıkan Sarı - Kırmızılı takım, bu sınavlardan yalnızca birini galibiyetle tamamladı. Cim - Bom, 1999-2000 sezonunda UEFA Kupası’da R.Mallorca’yı 4 - 1 yenmişti. Barcelona 4 , A.Madrid, A.Bilbao, Deportivo ve R.Madrid ile oynanan diğer maçlarda ise 5 yenilgi, 2 beraberlik elde edildi. 
     
Başa bela      BUGÜNE kadar 13 kez Türk takımlarıyla karşılaşan Barcelona, adeta korkulu rüyamız oldu. İspanyol temsilcisi Galatasaray ile 7, Fenerbahçe, Beşiktaş ve Trabzon ile de 2’şer kez kapıştı. Trabon, Galatasaray ve Beşiktaş birer kez güçlü rakibini devirmeyi başarırken, diğer 8 karşılaşmadan dört temsilcimiz yenik ayrıldı. İki maç ise berabere sonuçlandı. 
     
Sürpriz      BARCELONA’DAN Galatasaray adına gelen sıcak mesajlar, dün yerini şok gelişmeye bıraktı. Teknik Direktör Luis Van Gaal, Galatasaray maçında kadroya almayacağını açıkladığı ve üç gün izin verdiği dört yıldızını, tepkiler üzerine yeniden takım kadrosuna dahil etti. 
     HOLLANDALI teknik adamın, Brugge maçı için Belçika’ya da götürmediği Mendieta, Xavi, Saviola ve Kluivert’e Sarı - Kırmızılı takıma karşı ilk on birde olmasa da maç içinde forma verebileceği belirtildi. Van Gaal’in kararını kombine sahibi taraftarların sert çıkışları üzerine değiştirdiği açıklandı. 
     
Dürüst’ten iğne Galatasaray İkinci Başkanı, medya mensuplarına son günlerde çıkan eleştiriler nedeniyle tepki gösterdi, "Siz de Galatasaray gibi yaratıcılığınızı yitirdiniz" dedi 
     İmalı yorumlar 
     LİGDE ve Avrupa’da beklenen performansı gösteremeyen Galatasaray’da ilginç gelişmeler birbirini izliyor. Sarı - Kırmızılı kulübün ikinci Başkanı Ali Dürüst, havaalanında basın mensuplarıyla yaptığı sohbet sırasında çarpıcı açıklamalarda bulundu. Dürüst, medyadaki haberlerden memnun olmadıklarını dile getirip, "Siz de Galatasaray gibi yaratıcılığınızı yitirdiniz" dedi. 
     
     İptal istemedik’ 
     DERBİ maçının iptali için başvuruda bulunmadıklarını dile getiren Dürüst, "Sadece konuyla ilgili hassasiyetimizi kamuoyuna açıkladık" diye konuştu. Ali Dürüst şunları söyledi "Felipe iki gün önce hocamızla görüşüp ayrılmak istediğini söyledi. Barcelona maçının ardından bu konuyu karara bağlayacağız. Önemli olan kulübün zarar görmemesi. Kendisi gitmek istiyor." 
     



 SPOR 























</TEXT>
</DOC>
