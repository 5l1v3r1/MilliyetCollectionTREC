<DOC>
<DOCNO> 113677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun29.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ABD, güvence verdi 
</HEADLINE>
<TEXT>

     Irak Kürdistan Yurtseverler Birliği lideri Celal Talabani, ABD'nin, Irak'ı vurması halinde, komşu ülkelerin Irak'a müdahalesinin engellenmesi ve bölgedeki Kürtlerin özgürlüklerinin güvenceye alınması konusunda güvence verdiğini söyledi. 
     Talabani, Arap MBC televizyonuna verdiği demeçte, çoğulcu ve parlamenter yapıya sahip federal ve demokratik bir Irak istediklerini belirtti. Irak'taki sorunu çözmek için Afganistan'da, Yugoslavya'da ve Doğu Timor'da olduğu gibi, uluslararası müdahalenin tek çare olduğunu savunan Talabani, "Bağdat'taki diktatörlük rejimi, Irak'taki çeşitli taraflar arasında bütün diyalog kapılarını kapattı" dedi. 
     Devlet Başkanı Saddam Hüseyin'in devrilmesinden sonra, ABD'nin Irak'ı işgal edeceği yolundaki iddialarla ilgili şunları söyledi 
     "Irak'taki muhalif güçler, Irak halkının temsilcisini seçmesine olanak verecek seçimlerin düzenlenmesinden önce geçici bir hükümet kurmanın sorumluluğunu üstlenmelidir. Biz, Irak halkının elinden özgür seçim hakkını alacak her türlü askeri eyleme karşı çıkıyor ve bize yabancı bir hükümeti dayatacak bir istilaya destek vermiyoruz." New York Times gazetesi, 11 Ekim tarihli sayısında, Beyaz Saray'ın rejimi devirdikten sonra Irak'ı işgal planı geliştirdiğini, plan çerçevesinde muhtemelen General Tommy Franks'ın başında bulunduğu, Amerikalıların idaresinde bir askeri hükümetin öngörüldüğünü yazmıştı. 
     





</TEXT>
</DOC>
