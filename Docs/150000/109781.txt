<DOC>
<DOCNO> 109781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/dunya/dun01.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenlerin yanında savaşan 2 Türk öldü 
</HEADLINE>
<TEXT>

İnguş Cumhuriyeti’ne sızmaya çalışan bir Çeçen grubuyla Rus askerleri arasında çıkan çatışmada 40 direnişçi yaşamını yitirdi 
     CENK BAŞLAMIŞ Moskova 

     Ceçenistan’a komşu İnguş Cumhuriyeti’ne sızan büyük bir Çeçen grubuyla Rus askerler arasında çıkan şiddetli çatışmada, aralarında iki Türk vatandaşının da bulunduğu çok sayıda kişi öldü. Rus yetkililer, dağlık Galaşki köyünde dün sabah erken saatlerde başlayan çatışmada 40 civarında direnişçinin öldürüldüğünü bildirdi. Kremlin Sözcüsü Sergey Yastrjembski, iki Türk vatandaşının köy yakınlarındaki nehri silahlarıyla geçmeye çalışırken öldürüldüğünü açıkladı. 
     İnterfaks Ajansı’na konuşan bir ordu sözcüsü de, "Ölenler arasında İngilizler, Türkler, Gürcüler ve Araplar var" dedi. Ölen Roderick Scott adındaki İngiliz vatandaşının gazeteci olduğu anlaşıldı. 
     Galaşki’deki Çeçen direnişçileri yok etmek için düzenlenen operasyonu, Rusya Genelkurmay Başkanı Anatoliy Kvaşnin bizzat yönetti. Çatışmalar sırasında Çeçenler, MI - 24 tipi bir Rus helikopteri düşürdü. Çeçen kaynakları ayrıca, 30 Rus askerinin öldürüldüğünü, yedi zırhlı aracın yok edildiğini bildirdi. Köyden çekilen Çeçen direnişçiler, yakınlardaki ormanlık alanda kuşatılmış durumda. 
     



 DÜNYA 












</TEXT>
</DOC>
