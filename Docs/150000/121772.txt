<DOC>
<DOCNO> 121772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/yazar/zbirand.html </URL>
<DATE> 2002/11/29/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
TÜRKİYE KIBRIS İÇİN MESAJ BEKLİYOR 
</HEADLINE>
<TEXT>

     Kıbrıs, yaklaşık 50 yıldır soğuk savaş döneminin bir ürünü olarak, Türk-Yunan ilişkilerini, dolayısıyla bölgedeki istikrarı bozan bir sorundur. Yaklaşık 50 yıldır da tüm çabalara rağmen çözüm bulunamamıştır. 
     Iki kutuplu dünya'nın yok olmasına, özellikle Yunanistanın AB'ye girmesinden sonra Ege'de Türk-Yunan dengesinin değişip bir barış ortamının kurulmasına rağmen, bugüne kadar da sürüklenmiştir. Eğer Avrupa Birliği Kıbrıs'ı tam üyeliğe kabul edeceğini açıklamamış olsaydı, büyük olasılıkla çözümsüzlük yine sürecekti. Ancak, durum artık değişti. Tarafların önünde 12 Aralık Kopenhag doruğuna kadar bir süre vardır ve ortada da, kimseleri tam anlamıyla tatmin etmese dahi anlaşma zemini olabilecek bir BM barış planı bulunmaktadır. 
     Çözümü kolaylaştıracak olar tarafta Türkiyedir. Ankara ilk defa çözüme bu kadar yakın durmaktadır. Şimdiye kadar görülmeyecek oranda Kofi Annan paketi ilgi çekmektedir. İçerdeki bazı sakıncalı noktaların temizlenmesi durumunda, Türkiye çözüme yeşil ışık yakma aşamasındadır. Ancak Ankara'nın son adımı atma konusunda temel bir kaygısı vardır. O da, Avrupa Birliğinden beklediği somut perspektife henüz yanıt alamamasıdır. 
     BM planı, yeni Kıbrıs'ı AB çerçevesinde yaşatmayı öngörüyor. Kıbrıs Türk toplumunun güvenliği ve kimliğini sürdürebilmesi, AB mekanizmalarının iyi işletilmesine bağlanıyor. İşte Türkiye'nin üstünde durduğu nokta da budur. 
     Ankara'ya göre, Kıbrıs Türkleri AB üyesi Yunanistan ve AB üyesi olacak Kıbrıslı Rumların etki alanına bırakılacaktır. Plandaki tüm korunma maddelerine rağmen, Ankara, kendinin bulunmadığı bir çevrede Kıbrıs Türklerinin yaşayamayacağı inancındadır. 
     İşte bu nedenle, Kıbrıs sorununu gönül rahatlığı ile çözebilmek için gereken son adımı atmadan önce AB'den bir işaret beklemektedir. 
     Bu işaret, Türkiye'nin de bir gün AB üyesi olacağına dair somut bir perspektifin verilmesidir. Yani Kopenhag öncesinde, AB ile tam üyelik müzakerelerinin ne zaman başlayacağı ile ilgili bir tarihin bildirilmesidir. 
     Başbakanından dışişlerine, askerinden KKTC yetkililerine kadar herkesin sıkıntısı bu. "Biz somut bir perspektif almadan, KKTC'yi belirsiz bir sürece sokamayız. Bunu kamuoyuna anlatamayız" diyen Türk yetkililerin kulakları şu anda AB başkentlerinde. AB ise, önce Türklerin adım atmasını bekliyorlar. 
     Birileri araya girip birşeyler yapmazsa, Kıbrıs -Türklere tarih- AGSP üçgeninde talihsiz bir yol kazası yaşanabilir. 
     
YILMAZ SÖZÜNDE DURDU, SIRA ÇİLLERDE      ANAP lideri seçim sonuçlarını görünce istifa edip aktif politikayı bırakacağını söylemişti. Sözünde durdu ve dediğini yaptı. 
     Mesut Yılmaz'ın ANAP liderliği, Tansu Çiller gibi hiç iz bırakmadan, garip bir fırtına şeklinde geçip gitmedi. Çiller ne kadar suni rüzgar idiyse, Yılmaz o kadar önemli sorunlara parmak bastı. 
     Mesut Yılmaz ilerde daha derinlemesine incelenecek, liderliği, hataları ve sevapları değerlendirilecek. ANAP'taki gidişi neden zamanında göremediği daha açıkça ortaya çıkacak. Partinin tepesindeki yolsuzluk bulutunu neden dağıtamadığı anlaşılacak. 
     Mesut Yılmaz için herşey söylenebilir, ancak Türkiye'ye özellikle dışarda sağladığı kazanımlar inkar edilemez. 
     Yılmaz sözünde durdu, asıl sözünde durması gereken kişi Tansu Çiller. DYP'yi yakıp yıktıktan sonra, herhalde hala direnmeyi düşünmüyordur... 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







Tokalaşma, İslam ve laiklik 


Köhne bir plağa takılmış iğne ve küreselleşme süreci 


Şahin geliyor 


Yalçınbayır’ın anayasa yaklaşımı 


Her şeyin başı Kıbrıs 


Next year inşallah 


Eğitimde ilk reform isteği evden 


Tam saha pres 


Türbanda, "kamusal alan" nerede başlar 


Şiir okumanın şiir yazmanın faturası... 


Tarihle randevu 


CHP’yi 19’un altında bırakan zihniyet 


E her’alde yani Savaşa Hayır 


Şener’in Naylon Holding’i ödül aldı 


</TEXT>
</DOC>
