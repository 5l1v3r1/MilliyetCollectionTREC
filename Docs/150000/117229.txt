<DOC>
<DOCNO> 117229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sontur20.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan başlıyor... 
</HEADLINE>
<TEXT>

     Diyanet İşleri Başkanı Mehmet Nuri Yılmaz, Ramazan ayının, ekonomik bir darboğazdan geçen Türk toplumu için zorlukları aşma hususunda gerekli olan ruh donanımını kazanma bakımından bulunmaz bir fırsat olduğunu bildirdi. 
     Yılmaz, Ramazan ayının başlaması nedeniyle yayınladığı mesajda, bu ayda, Allah'ın engin rahmet, mağfiret ve bağışlamasının diğer zamanlara göre daha fazla olduğu, sosyal dayanışma ve yardımlaşmanın güzel örneklerinin verildiğini belirtti. 
     Bu gece ilk teravih namazının kılınacağı ve sahura kalkılarak Ramazan'ın manevi atmosferine girileceğini ifade eden Yılmaz, bu ayın diğer zamanlara göre dini ve sosyal hayatta önemli bir yeri bulunduğunu dile getirdi. 
     Ramazan'da bireysel ve sosyal hayatın yepyeni bir canlılık kazanırken, kalplerin ilahi rahmet ve mağfiret arzusu ile yıkandığını, gönüllerin sahur bereketi, iftar sevinci, teravih huzuru, Kuran feyzi ve orucun manevi hazzı ile manevi derinlik kazandığını anlatan Yılmaz, iyilik ve feragat duygularının da genişlediğini kaydetti. 
     Oruç ibadeti sayesinde ihtiyaç sahibi insanların durumlarının daha iyi anlaşıldığını, yardım yapma ve paylaşma gücünün kuvvetlendiğini ifade eden Yılmaz, muhtaçları, yaşlı ve kimsesizler, özürlüler, terk edilen çocuklar, aç ve açlıkları düşünme arzusunun daha belirgin hale geldiğini vurguladı. Yılmaz, şöyle devam etti 
     ''Kuran ve ibadet mevsimi olarak nitelenen Ramazan ayının rahmetinden inanan ve inanmayan herkesin nasibini alması mümkündür. Çünkü bu ay farklı tezahürleriyle çeşitli kesimlere hitap etme özelliğini bünyesinde taşımaktadır. Bu itibarla, Ramazan ayı, bireyselleşen ve maddileşen toplumsal hayatımız, sosyal bunalımlar ve kendi öz değerlerine karşı yabancılaşmayla yüz yüze gelen ve aynı zamanda ekonomik bir darboğazdan geçen toplumumuz için zorlukları aşma hususunda gerekli olan ruh donanımını kazanma bakımından bulunmaz bir fırsattır.'' 
     
     AHLAKİ VE RUHSAL BAŞKALAŞIM 
     Yılmaz, inananların oruç tutarken ahlaki, ruhsal ve duygusal bir başkalaşım içerisine girdiğini, orucun insanlara benliği ve ihtiraslarıyla mücadele etmeyi öğrettiğini belirtti. Orucun, insanın huzur ve mutluluğu için gerekli olan sabır, kanaat, merhamet, şefkat duygularını geliştiren, sosyal hayattaki kin, haset ve kıskançlık gibi insanları huzursuzluğa sevk eden olumsuzlukları bertaraf eden ilahi bir emir olduğunu dile getiren Yılmaz, ''Oruç ayında insanlarımızın hayırseverlik özelliği öne çıkmalıdır. Ülkemizin her yanından yükselen yoksulluk ve sefalet görüntüleri karşısında daha çok duyarlı olmak durumundayız'' dedi. Ramazan ayının mali ve bedeni ibadetleri yerine getirerek, Kuranıkerim'i anlamaya çalışarak, dua ederek, iftarlar vererek ve ahlaki güzellikleri yaşayarak geçirilmesi gerektiğini ifade eden Yılmaz, Müslümanlara yakışmayacak davranışlardan uzak durulmasının önemine işaret etti. 
     ''Ramazan ayına girerken, onu yaşamak isteyen müminlerin psikolojik duyarlılıklarına saygı göstermek, herkesin en azından görevidir'' diyen Yılmaz, insanların anlamsız tartışmalarla meşgul edilmemesini istedi. Yılmaz, bilimsel toplantılarda konuşulacak hususları kamuoyu önünde tartışmanın sonuç alma açısından mantıklı olmadığını ifade etti. 
     Dini, hurafe ve bidatlardan uzak yaşatmaya gayret gösterilmesini talep eden Yılmaz, Ramazan ayı ile yoğunlaşan türbe ve mezarlık ziyaretlerini dinin ruhuna uygun gerçekleştirilmesini, bidat ve hurafelere itibar edilmemesini önerdi. 
     Diyanet İşleri Başkanı Yılmaz, ''Milletimizin ve İslam aleminin Ramazan ayını tebrik ediyor, yüce Allah'tan bu ayın mana ehemmiyetine uygun olarak kulluk görevini yerine getirmek isteyenlere kolaylıklar sağlaması, Ramazan ruhunu diğer aylara taşımasını niyaz ediyor, İslam dünyası için hayırlara, insanlık alemi için hidayete vesile olmasını diliyorum'' dedi. 
     





</TEXT>
</DOC>
