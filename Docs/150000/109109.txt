<DOC>
<DOCNO> 109109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sondun17.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını seçim sonuçlarını böyle yorumluyor... 
</HEADLINE>
<TEXT>

     Alman gazeteleri, ülkede dün yapılan ve galibin az farkla belirlendiği genel seçimlere geniş yer verdi. 
     Berliner Kurier gazetesi, birinci sayfadan verdiği haberde, Başbakan Gerhard Schröder'in seçimleri çok az bir farkla kazandığına dikkati çekerek, seçimlerin mağluplarının Hür Demokrat Parti FDP ile Demokratik Sosyalizm Partisi PDS olduğunu yazdı. 
     ''Gerd kalıyor'' başlığıyla verilen haberde, resmi olmayan sonuçlara göre Birlik partilerinin CDU CSU yüzde 38,6, Sosyal Demokrat Parti'nin SPD yüzde 38,4, Birlik 90 Yeşiller Partisi'nin yüzde 8,6, FDP 7,3 ve PDS'nin de yüzde 4 oranında oy aldığı belirtildi. 
     Die Welt gazetesi, ''Berlin'de dramatik seçim gecesi'' başlığıyla verdiği haberde, Birlik partilerinin çok az bir farkla SPD'nin önünde olduklarını, ancak güçlenen Yeşiller Partisi'nin Başbakan Schröder'i kurtardığını yazdı. 
     Frankfurter Rundschau gazetesi de ''Genel seçimlerde az farklı sonuç'' başlığıyla verdiği haberde, Birlik partileri ile SPD'nin başabaş bir mücadele verdiğini, Yeşiller güçlenirken PDS'nin yüzde 5'in altında taldığını belirtti. 
     Berliner Morgenpost gazetesi ise seçim sonucunun çok az bir farkla belirlendiğine işaret ederek, SPD'nin fazladan aldığı milletvekili ve Yeşiller Partisi ile birlikte Federal Meclis'te az bir çoğunluk sağladığını kaydetti. 
     Frankfurter Allgemeine Zeitung adlı gazete de, ''Birlik partileri en güçlü'' parti başlığıyla verdiği haberde, Birlik partilerinin oy oranını 1998'e göre büyük ölçüde artırırken, SPD'nin oy kaybına uğradığını yazdı. 
     
</TEXT>
</DOC>
