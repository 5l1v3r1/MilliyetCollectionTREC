<DOC>
<DOCNO> 104109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/ekonomi/eko04.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarmalık yapıyoruz karşılığını alamıyoruz’ 
</HEADLINE>
<TEXT>

Müttefikliğin ekonomik işbirliğini de gerektirdiğini belirten TOBB Başkanı Hisarcıklıoğlu, ABD’nin nitelikli sanayi bölgelerinde tekstili istememesini eleştirdi 
     EVRİM ERGİN Çanakkale 

     Amerika’nın olası Irak operasyonundan Türkiye’nin zarar göreceğini belirten Türkiye Odalar ve Borsalar Birliği TOBB Başkanı Rifat Hisarcıklıoğlu, "Burda NATO’nun jandarmalığını yaptık. Bunun karşılığında ekonomik iş birliği olması lazım" dedi. Hisarcıklıoğlu, "ABD’nin müttefiğiysek, ABD’nin 1.2 trilyon dolarlık ithalatında Türkler’in payı binde 3’ler civarında olmamalı" diye konuştu. 
     ABD’nin kurulması planlanan nitelikli sanayi bölgelerinde tekstil ve çelik gibi sektörleri kapsam dışında bırakmak istemesini de eleştiren Hisarcıklıoğlu, "Bu alanların tekstil ve çelik olmadan bize kazandıracakları çok birşey yok" diyerek, şöyle devam etti "5 milyon işsizimiz var. İstihdam ağırlıklı ve sosyal yönü bulunan sektörlere yatırım yapılması gerekiyor. Ama ABD’nin bize önerdiği nitelikli sanayi bölgelerinde Hi - Tech’ yatırımlar, istihdam ağırlıklı değil, teknoloji ağırlıklı." 
     
     YÖK’ten girişimcilik dersi istedi 
     Türkiye’nin en büyük ihtiyacının sosyal politikalar olduğunu belirten Hisarcıklıoğlu, 1.5 milyon insana istihdam yaratmak için 100 bin yeni girişimciye ihtiyacı bulunduğunu vurguladı. Hisarcıklıoğlu, YÖK’e başvurarak meslek yüksekokulları ve fakültelerin son sınıflarında zorunlu girişimcilik dersi verilmesini talep ettiklerini ve bu konuda mutabakata vardıklarını söyledi. 
     
Eximbank’a 50 milyon dolar      Geçen yıl 100 milyon dolarlık kaynağı Eximbank’ın kullanımına sunan TOBB bu yıl da 50 milyon dolarlık bir anlaşma yapacak. Hisarcıklıoğlu, "Çarşamba veya perşembe günü 50 milyon dolarlık anlaşmayı yine törenle imzalayacağız. Bu kaynak yine ihracatçı KOBİ’lere kullandırılacak" dedi. 
     



 EKONOMİ 














</TEXT>
</DOC>
