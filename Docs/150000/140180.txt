<DOC>
<DOCNO> 140180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/ekonomi/eko05.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir anlaşma iki IMF şefini eskitti 
</HEADLINE>
<TEXT>

     SEÇKİN ÜREY Ankara 

     Kasım ve Şubat 2001 krizleriyle birlikte değişime uğrayan ve şu sıralarda olası Irak savaşının gölgesinde ilerleyen ekonomik program, ikinci IMF şefini de eskitti. Juha Kahkonen’in Türkiye Masası Şefliği görevinden ayrılacağı öğrenildi. 
     Görevi 2001 yılında Carlo Cotarelli’den devralan Kahkonen’in görev süresinin mayıs ayında dolacağı öğrenildi. Ancak Milliyet’e bilgi veren kaynaklar, "Dördüncü gözden geçirmenin sona ermesiyle birlikte görevinden ayrılacağının açıklanmasını bekliyoruz" dedi. Kahkonen’in terfi etmesinin kuvvetli bir ihtimal olduğunu belirten bürokratlar, yeni şefin kim olacağının henüz Türkiye’ye bildirilmediğini ifade etti. 
     Türkiye’nin uyguladığı ekonomik program, 1998 yılında başlayan yakın izlemenin ardından 2000 yılında imzalanan stand - by anlaşmasıyla birlikte IMF’li günlere dönüştü. Bugüne kadar iki deprem ve iki ekonomik kriz geçiren ekonomik programa damgasını Carlo Cotarelli ve Juha Kahkonen vurdu. 
     2001 Mayıs’ında Kemal Derviş’in Güçlü Ekonomiye Geçiş Programı’nı açıkladığı günlerde görevine resmen başlayan Kahkonen, aynı zamanda ekonomide Derviş döneminin de simgelerinden biri oldu. 
     
     Carlo’ dan, Kahkonen’e 
     İtalyan vatandaşı olan Cotarelli, Türk kamuoyunda, IMF şefi olmasının yanı sıra başta Galatasaray taraftarlığı olmak üzere renkli kişiliğiyle tanınırken, Finlandiyalı Kahkonen soğuk mizacıyla akıllarda yer etti. Cotarelli’yi takip eden basın mensupları genellikle onunla belli bir ölçüde iletişim kurabilirken, Kahkonen’den aldıkları tek yanıt ise "Çalışmalarımız bitince bir açıklama yapacağım" oldu. 
     



 EKONOMİ 














</TEXT>
</DOC>
