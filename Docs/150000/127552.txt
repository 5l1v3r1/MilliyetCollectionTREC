<DOC>
<DOCNO> 127552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/yasam/yas03.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yokluktan oğlunun bacaklarını’ sattı 
</HEADLINE>
<TEXT>

Doğum yapan eşi ve bebeğini, masraflarını karşılayamadığı için hastanede rehin bırakan Hasan Güç, çareyi 8 yaşındaki oğlunun protez bacaklarını satmakta buldu 
     MEHMET SOYKAN Samsun DHA 

     Samsun’da doğum yapan eşi ve bebeğinin hastane masrafını karşılayamayınca 12 gün rehin bırakan baba Hasan Güç, doğuştan bacakları olmayan 8 yaşındaki oğlu Emrah Güç’ün protez bacaklarını satmak zorunda kaldı. 
     Çarşamba’ya bağlı Turgutlu köyünde oturan ve uzun süredir işsiz olan Güç, 12 gün önce üçüncü çocuğuna hamile olan eşi Zeynep Güç’ü Samsun Doğum ve Çocuk Bakımevi Hastanesi’ne götürdü. Bir kız çocuğu dünyaya gelen Hasan Güç, hastanenin 300 milyonluk fatura çıkarması üzerine Başhekim Prof. Dr. Alaatin Balcı’ya başvurarak kendisine kolaylık yapılmasını istedi. Ancak hastane idaresi, parayı getirene kadar eşi ve çocuğunun hastaneden çıkarılamayacağını söyledi. 
     
     Ağlaya ağlaya... 
     Tanıdıklarından da para bulamayan Güç, bir hayırseverin, oğlu Emrah için iki yıl önce 2 milyar liraya yaptırdığı protez bacakları bir medikal mağazasına 300 milyona satarak eşini ve yeni doğan bebeğini hastaneden çıkardı. Hasan Güç, çaresizlikten ne yapacağını şaşırdığını belirterek, "Çocuğumun protez bacaklarını ağlaya ağlaya satmak zorunda kaldım" dedi. 
     
     Rehin almadık’ dediler ama.. 
     Başhekim Prof.Dr. Alaattin Balcı rehin tutulma iddiasını reddederek şunları söyledi "Zeynep Güç, 12 gün hastanemizde kaldıysa bu ya çocuğun ya da annenin tedavisi içindir. Rehin diye bir şey yok. Senet imzalanır, hasta çıkarılır." Hasan Güç ise sosyal güvencesi olmadığı için senet imzalamasının kabul edilmediğini kaydederek, şöyle konuştu "Protezlerin parasıyla gerekli işlemleri yapıp Yeşil Kart çıkardım. Her şeyi tamamladığımda ailemi verdiler. Eşimin sağlık durumu iyi değilse neden bir hafta önce fatura çıkardılar " 
     
Tekrar yürümek istiyorum’      12 gün hastanede rehin kalan acılı anne Zeynep Güç, "Eşim işsiz. Çocuklarımın karnı komşuların yardımıyla doyuyor. Şimdi de oğlum bacaksız kaldı. Üzüntüden kahroldum" diye konuştu. İlkokul 2. Sınıf öğrencisi Emrah yanda ise protez bacaklarıyla annesini ve kardeşini hastaneden kurtardığından habersiz yeni bebeği severken, "Okula gitmek, yürümek, koşmak, arkadaşlarımla futbol oynamak istiyorum" diyordu. 
     



 YAŞAM 















</TEXT>
</DOC>
