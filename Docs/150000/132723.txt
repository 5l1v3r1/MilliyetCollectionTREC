<DOC>
<DOCNO> 132723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo37.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, altyapı için Kamerunlu futbolcuları deneyecek... 
</HEADLINE>
<TEXT>

     Fenerbahçe Kulübü, altyapısı için denemek amacıyla Kamerunlu iki genç futbolcuyu İstanbul'a getirdi. Fenerbahçe Kulübü Altyapı Sorumlusu İlhan Ekşioğlu, Kamerun Ümit Milli Takımı futbolcusu olduklarını belirttiği 18 yaşındaki orta saha oyuncusu Abdourrahman Mohammed ve 17 yaşındaki kaleci Kankoue Elvis'i deneyeceklerini ve beğendikleri taktirde iki futbolcuyu takıma dahil edeceklerini söyledi. 
     Mohammed ve Elvis'in yarından itibaren altyapıda antrenmanlara çıkacakları bildirildi. 
     
     VİZE KRİZİ 
     Sarı-lacivertli kulübün davetiyle İstanbul'a gelen Kamerunlu oyuncular, vizeleri olmadığı için Atatürk Havalimanı'nda bir süre beklediler. 
     Futbolcuların, Fenerbahçe Kulübü'nün davet mektubunu polise göstermeleri üzerine görevliler, vize alarak Türkiye'ye giriş yapabileceklerini kendilerine söylediler. Ancak, futbolcuların üzerinde para olmaması nedeniyle Fenerbahçe Kulübü ile temasa geçildi ve kulüpten gelen bir görevli 190 milyon lira tutan vize parasını ödeyerek futbolcuların Türkiye'ye girmesini sağladı. 
     





</TEXT>
</DOC>
