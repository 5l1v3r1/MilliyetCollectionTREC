<DOC>
<DOCNO> 124014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sontur05.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Adliyesi'ne gece ses bombası atıldı... 
</HEADLINE>
<TEXT>

     Ankara Adliye Sarayı'nın Atatürk Bulvarı'na bakan girişine konulan ve gece saat 01.40 sıralarında patlayan ses bombası, küçük çapta maddi hasara neden oldu. 
     Adalet Bakanı Cemil Çiçek, mesai saatinin başlamasının ardından Ankara Adliye Sarayı'na gelerek, Başsavcı Fahri Kasırga'dan bilgi aldı. 
     Bakan Çiçek, adliyeden ayrılırken gazetecilerin soruları üzerine, ''Üzücü bir olay olmuş. Çok şükür fazla bir hasar yok. Olmasa daha iyi ama zaman zaman böyle olaylar oluyor'' dedi. 
     ''Bomba olduğu kesinlik kazandı mı '' sorusu üzerine Adalet Bakanı Çiçek, ''O konuda bir bilgim yok. Soruşturma yapılıyor, gerekli açıklama yapılır'' diye konuştu. 
     Ankara Cumhuriyet Başsavcısı Fahri Kasırga, emniyet yetkililerinin ilk inceleme sonunda, ses bombası olduğunu ifade ettiklerini belirterek, patlama sonucunda, birkaç cam kırıldığını ve adliyenin elektrik şebekesinde küçük çaplı bir hasar meydana geldiğini söyledi. Kasırga, ''Amaç reklam yapmak, ses getirmek. Çok şükür can kaybı yok. Gerekli soruşturma başlatıldı. Yapanların yakalanacağına inanıyorum'' dedi. 
     





</TEXT>
</DOC>
