<DOC>
<DOCNO> 118829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun18.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 1000'den fazla yer denetlenecek... 
</HEADLINE>
<TEXT>

     Irak'ın BM kararını kabul etmesinin ardından 18 Kasım Pazartesi günü Bağdat'a gidecek BM müfettişleri, Irak'ta 1000'den fazla yeri denetleyecek. 
     Washington Post gazetesinin internet sitesinde yer alan habere göre, tarihin en büyük silah denetleme operasyonuna başlayacak BM ekibi, Irak'ta denetlenecek 1000'den fazla yerin yol haritasını çıkardı. 
     Müfettişler, iki aydan fazla sürede, El Refah'taki füze fırlatma tesisi, El Furat'taki eski nükleer güç arazisi ve Bağdat'ın dışındaki Fallucah kasabasındaki klor üretim tesisi gibi öncelikli 100 yeri denetleyecek. Müfettişlerin ayrıca 8 başkanlık sarayından birini denetlemesi bekleniyor. 
     Irak'ın nükleer silah programını ortaya çıkaracak BM misyonuna başkanlık edecek Mısırlı uzman ve Uluslararası Atom Enerjisi Ajansı Başkanı Muhammed El Baradey, verdiği demeçte, detaylarıyla açıklanmayacak bir eylem planları bulunduğunu belirterek, ''Beklenen tarzda çalışmak istemiyoruz. Tesislere süpriz ziyaretler yapmak zorundayız'' dedi. 
     El Baradey, denetçilerin, Irak'ın silahlarla bağlantılı donanım edinme çabaları hakkında istihbarat bilgileri vermeleri için BM'ye üye ülkelere başvuracaklarını ve yüzlerce Iraklı bilim adamını sorgulayacaklarını kaydetti. 
     BM Silah Denetçileri Komisyonu UNMOVIC Başkanı Hans Blix ve El Baradey, Pazartesi günü yaklaşık 30 lojistik ve teknik uzmanla Bağdat'a hareket edecek. 12 silah denetçisinin ise 25 Kasım'da Bağdat'a varması bekleniyor. Aralık ayı sonunda yaklaşık 100 kişilik ekip Irak'ta çalışıyor olacak. 
     





</TEXT>
</DOC>
