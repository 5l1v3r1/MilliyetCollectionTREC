<DOC>
<DOCNO> 129552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo07.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da ikinci yarı hazırlıkları... 
</HEADLINE>
<TEXT>

     Samsunspor, ikinci yarı hazırlıklarını günde çift idmanla sürdürüyor. 
     Nuri Asan Tesisleri'nde Antalya kampı öncesi çalışmalarını sürdüren Karadeniz ekibi, bu sabah Teknik Direktör Sakıp Özberk gözetiminde fizik ve kondisyon ağırlıklı bir çalışma yaptı. 
     Toplu düz koşuyla başlayan çalışmaya, havanın aşırı rüzgarlı olması nedeniyle daha sonra kapalı alanda devam edildi. Çalışmalara Shorunmu haricinde tüm futbolcular katılırken, uzun zamandır sakat olan Müslim'in de idmana çıkması teknik heyeti sevindirdi. 
     Bu arada, deneme amacıyla 3 gündür takımla idmana çıkan ve Danimarka'da oynadığı bildirilen Barış Özcan ile Paraguay'dan Antonio'nun teknik heyet tarafından ülkelerine geri gönderildiği öğrenildi. 
     Fenerbahçe ile bonservis sorunu halledilen forvet oyuncusu Oktay Derelioğlu'nun ise öğleden sonraki çalışmaya katılması bekleniyor. 

     
</TEXT>
</DOC>
