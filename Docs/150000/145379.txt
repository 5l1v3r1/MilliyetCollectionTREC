<DOC>
<DOCNO> 145379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/guncel/gun01.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin ceviz Medine 
</HEADLINE>
<TEXT>

Bağdat’taki ilk hedef Medine Tümeni’ni dağıtmak. Çünkü ABD birliklerinden daha üstün görülen bu tümen, Irak’ın güvencesi 
     DIŞ HABERLER SERVİSİ 

     Koalisyon güçlerini Bağdat’ta çetin bir direniş bekliyor. Amerikalı komutanların verdikleri bilgiye göre, Bağdat’ı üç Cumhuriyet Muhafızları tümeni koruyor. En iyi eğitim görmüş, en iyi donatılmış ve en iyi hareket kabiliyetine sahip bu tümenlerin en iyisi ise Medine Tümeni. ABD Ordusu Birleşik Komutanlığı Operasyonlar Dairesi Komutan Yardımcısı General Stanley McChrystal, Medine Tümeni’nin, Cumhuriyet Muhafızları’nın en iyisi, güçlüsü ve savunmasının direklerinden biri olduğunu vurguladı. 
     
     İYİ MAAŞ ALIYORLAR 
     Rus yapısı T-72 tankları ve çok yoğun hava savunma sistemiyle donatılan bu birlik, Batılı askeri uzmanlarca, ABD ordusunun düzenli kuvvetlerinden daha üstün olarak değerlendiriliyor. 
     Gönüllülük esasına göre yalnızca Sünnilerden asker alan birliğin mensupları iyi maaş almalarının yanı sıra araç ve lojman gibi ayrıcalıklardan da yararlanıyor. 1991 Körfez Savaşı’nda da Amerikalılara karşı savaşan bu tümen, şimdi de ağır kayıplar verme pahasına direniyor. ABD Savunma Bakanlığı’nın verilerine göre, Medine Tümeni, Bağdat’ın 80 kilometre güneyinde bir savunma hattıyla başkente yakın noktalarda ikinci bir hat oluşturmuş durumda. 
     
     


GÜNCEL 





















</TEXT>
</DOC>
