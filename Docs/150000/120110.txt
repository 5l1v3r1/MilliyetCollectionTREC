<DOC>
<DOCNO> 120110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/spor/ykoksaldi.html </URL>
<DATE> 2002/11/21/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Fenerbahçe’yi yiyen ne 1 
</HEADLINE>
<TEXT>

     Gri tribünlerle iç karartıcı loşluğun içinde yüzen 19 Mayıs Stadı’nda, 12 gün içerisinde 2. kez gol aşırılığına kaçan bir Fenerbahçe vardı. Bursaspor’un üzüntüsünü tarif edemediği, Fenerbahçeliler’in mest olduğu, tarafsız futbolseverin de yüreğini okşayıp, bu sporu sevdiği için oh çektirtecek bir akşamdı. Ama Türkiye’de normal futbol izleyicisini potansiyel suçlu ilan eden zihniyetin devamı, bu zevkin dibine turp suyu sıkacak kara bir bakış fırlattı. 
     Eleştiriyi her yapılana kusur bulmaya dönüştüren ve tutarsızlıklarıyla ün salan birçok otorite, en çok Fenerbahçe değerlendirmelerinde açıklar veriyor. Zira Fenerbahçe, yapısı itibariyle bu didiklemelere en çok prim tanıyan camia ve hastalık kapmaya elverişli bir bünyeye sahip. 
     Hazırlık döneminden beri Lorant’ın 3’lü savunması eleştirilerin temeli ve kötü oyununun baş müsebbibi idi. Taktiksel diziliş futbolcu uyumunun, mental sağlamlığın ön plana çıktığı, iyice esnekleşen bir bütün iken 3’lü savunma aptallık ve cehalet timsali olmuştu. 4’lü savunma elimdeki oyuncuların yapısına uymuyor diyerek 3’lüye dönüş yaptıktan sonra Lucescu da nasibini aldı, ama daha ölçülüydü. Şimdi ise eleştiriler sinek vızıltısına dönüştü. Hele Trabzonspor maçında Fatih Terim takımını kendi deyimiyle mecburiyetten 3’lüye çevirince, sineğin kanatları da koptu. Lorant yaptırdığında tüm dertlerin anası kabul edilen diziliş, Lucescu ve Fatih Terim ile namusunu kurtardı. Raşit Çetiner iki gün önce Italya’ya karşı benzer taktiği uyguladı. 
     Bu dayanak noktası şimdilik çöktü, ama futbolcuları kullanmanın sonu gelmez. Maç bittiğinde oynamayanlara bakarak ve sahada başarılı görüntü çizmeyenleri mimleyerek takımın 90 dakikalık performansının sorumluluğunu tamamen futbolcu tercihlerine yıkmak, Fenerbahçe yorumcularının en popüler tercihi. Mesela bir maç sadece Yusuf sol kanatta oynadığı için kaybedilebiliyor. Bir evvelki maçın nasıl onun varlığına rağmen kazanıldığı veya Yusuf’un rakibe verilen pozisyonlarda ne kadar etkili olduğu izah edilemiyor. Ceyhun 2 gün önce çok başarılı iken 2 gün sonra kötü bir görüntüye bürünebiliyor. Onu banko 11’e koyanlar maç sonrası değişiyor Niye Ceyhun oynadı 
     Velhasıl Fenerbahçe yorumları bahane bulma, yüzeysel, populist ve iyi olan hiçbir şeyi görmeme üzerine kurulu. Standartı yok. 
     Yarın da içi boşaltılan Lorant’ın anatomik yapısına, Fenerbahçe’ye kaybeden her takımın nasıl bir anda kalitesizleştiğine, şans denen ucubenin attığı 14 gole, Ortega yorumlarındaki çark etmelere göz atacağız. 
     



 SPOR 

























</TEXT>
</DOC>
