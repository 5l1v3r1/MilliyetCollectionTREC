<DOC>
<DOCNO> 124883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/siyaset/siy00.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefet anında bitti 
</HEADLINE>
<TEXT>

Genel Başkan Ağar DYP’de eski yönetimi tasfiye etti. Yönetim kademeleri seçimine sadece Ağar’ın listesiyle girildi. Muhalif gruplar karşı liste çıkarmaya cesaret edemedi 
     AYDIN HASAN Ankara 

     DYP’deki seçim yenilgisinin ardından Tansu Çiller’in yerine genel başkanlığı gelen Mehmet Ağar, partide büyük tasfiye hareketi başlattı. 
     DYP’nin 7. Olağan Kongresi’nin ikinci gününde Genel İdare Kurulu GİK , Merkez Karar Kurulu MKK ve Yüksek Haysiyet Divanı YHD için seçim yapıldı. Seçime, Ağar’ın delegelerin eğilimini belirleyerek yaptığı tek listeyle girildi. Muhalif gruplar, Ağar’ın seçim zaferi sonrası karşı liste çıkarmaya cesaret edemedi. DYP’nin yetkili organı olan 40 üyelik GİK’te ancak 10 eski üye yerini koruyabilirken, Hasan Ekinci, Ali Şevki Erek gibi partinin ağır topları yönetimden uzaklaştırıldı. 
     
     Demirel’le görüştü 
     Ağar, önceki gece sabaha kadar delegelerle gruplar halinde görüştü. Her delegeden, istediği ve istemediği isimleri yazmasını isteyerek "delege bazında anket" yapan Ağar, talepler çerçevesinde birçok eski yöneticiyi parti yönetiminden tasfiye etti. 
     Ağar’ın 9. Cumhurbaşkanı Süleyman Demirel ile bir telefon görüşmesi yaptığı öğrenilirken, yine Demirel’e yakın isimlerin listeye girmesi dikkati çekti. DTP’nin eski yöneticileri Mehmet Ali Bayar, Aykut Kuranel ve Reha Çamuroğlu’nun yönetime girmesiyle de, DYP ile DTP arasında fiilen birleşme sağlandı. 
     
     Kesici reddetti 
     Ağar, genel başkanlık yarışına girdiği İlhan Kesici ve Ufuk Söylemez’i de GİK’e almak istedi, ancak iki isim bu öneriyi reddetti. Bunun üzerine adaylardan Hasan Subaşı parti yönetimine girdi. Ağar, listeleri oluştururken, parti içi ve coğrafi dengeleri gözetti. 
     Bekir Sami Daçe’yi listeye koyan Ağar, kendi kontenjanından emekli büyükelçi Nüzhet Kandemir ile MHP’nin cumhurbaşkanı adayı Prof. Kamil Turan’ı da parti yönetimine taşıdı. Ayrıca, tüzükteki kota çerçevesinde dört kadın üyeye de yer verildi. İçişleri Bakanlığı kökenli Hayri Kozakçıoğlu ve Saffet Arıkan Bedük de yeni yönetimde yer aldı. Şanlıurfa’dan Sedat Bucak’ın yerine de Necmettin Cevheri’nin oğlu Cevher Cevheri GİK’e girdi. 
     Kongrenin ikinci gününde, 1258 delegeden 617’si GİK seçimine katıldı. Seçim sonucunda, en yüksek oyu 480 , partinin yeni ve genç isimlerinden Serhan Yücel aldı. Delegenin en fazla çizdiği isim ise 404 oy alan Turan Tayan oldu. 
     
     Geceyarısı teklif 
     Delege bazında yapılan ankette, Türkiye genelinde partililerin istediği isimler arasında Mehmet Ali Bayar, üst sıralarda yer aldı. Ağar, bunun üzerine Bayar’a, GİK’e girmesi önerisinde bulundu. Ağar, Alevi kesime mesaj vermek için de, araştırmacı Reha Çamuroğlu’nu yönetime aldı. 
     
İşte yeni GİK      Genel İdare Kurulu adayları şu isimlerden oluştu 
     Bekir Sami Daçe, Nüzhet Kandemir, Nevzat Ercan, Kamil Turan, Ali Rıza Gönül, Hasan Subaşı, Kemal Kabataş, Reha Çamuroğlu, Mahmut Nedim Bilgiç, Mehmet Ali Bayar, Ahmet İyimaya, Oğuz Tezmen, Bilal Güngör, Saffet Kaya, Fezal Gülfidan, Salim Ensarioğlu, Hayri Kozakçıoğlu, Aykut Kuranel, Celal Adan, Bahattin Şeker, İlhan Parseker, Ümran Akkan, Yıldırım Ulupınar, M.Serhan Yücel, Mehmet Gözlükaya, İbrahim Konukoğlu, Saffet Arıkan Bedük, Mümtaz Yavuz, Fadıl Ünver, Turan Tayan, Veysi Şahin, Nevfel Şahin, Ali Uzun, İlyas Yılmazyıldız, Cevher Cevheri, Ayla Özbek, Sebahattin Karakelle, Gönül Gürsoy, Zekeriya Er, Ramazan Gül. 
     
     İkinci Ağar soyadı 
     Yüksek Haysiyet Divanı’na da Orhan Keçeli ve Ahmet Küçükel’in yanısıra Prof. Atila Özer ve Tanju Güvendiren yeraldı. YHD yedek üyelerinden İsmail Ağar’ın ismi de dikkati çekti. Ağar, yarışa girdiği İlhan Kesici ve Ufuk Söylemez’i de GİK’e almak istedi, ancak iki isim bu öneriyi reddetti. 
     



 SİYASET 

















</TEXT>
</DOC>
