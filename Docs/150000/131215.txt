<DOC>
<DOCNO> 131215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun24.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'yı karıştıran aşk dedikodusu... 
</HEADLINE>
<TEXT>

     Almanya Başbakanı Gerhard Schröder'in eşi Doris Schröder-Köpf, kocasının tanınmış bir televizyon spikeri ile ilişkisi olduğu şeklindeki haberleri yalanlayarak, ''Eşim geceleri yanımda ve çok mutluyuz'' dedi. 
     Schröder-Köpf, Stern dergisine yaptığı açıklamada, eşinin Hannover kentinde oturdukları sürede hiçbir gece evden ayrı kalmadığını belirterek, ''İlişkimizdeki her krizi belgeleyebiliriz. Ancak mutlu bir şekilde evli olduğumuz için kriz de yok. Çok iyi işleyen bir evliliğimiz var'' diye konuştu. 
     Her evlilikte olduğu gibi kendilerinin de arada bir tartıştıklarını kaydeden Schröder-Köpf, ''Biz tartışmalarımızı herkesin önünde yapmıyoruz. Her çift gibi arada bir tartışacaksak bunu kapalı kapılar ardında yapıyoruz'' dedi. 
     Eşinin sevgilisi olduğu iddialarının bilinçli olarak ortaya atıldığını ifade eden Schröder-Köpf, ''Gerhard'ı görevinden uzaklaştırmak istiyorlar, ama bunu başaramayacaklar. Onu yanlış tanıyorlar, eşim dayanıklıdır'' diye konuştu. 
     Bu iddiaların yer aldığı haberi yayınlayan Westdeutsche Allgemeine Zeitung gazetesinin Yazıişleri Müdür Yardımcısı Alfons Pieper'i de eleştiren Schröder-Köpf, ''Bu haberi, redaksiyondakilerin protestosuna rağmen bize de sormadan neden yayınladığını bilmiyorum. Tüm özel telefon numaralarımızı biliyorlar'' dedi. 
     





</TEXT>
</DOC>
