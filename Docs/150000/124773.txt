<DOC>
<DOCNO> 124773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun13.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, Ladin'e seslendi Filistinlileri kullanmaya son verin 
</HEADLINE>
<TEXT>

     Filistin Devlet Başkanı Yaser Arafat, El Kaide terör örgütünün lideri Usame Bin Ladin'e seslenerek, ''Filistinlileri kullanmaya, istismar etmeye ve Filistin davasının arkasına saklanmaya son verin'' dedi. 
     İngiltere'de yayımlanan The Sunday Times gazetesine demeç veren Arafat, Bin Ladin'i, İslam dünyasından destek bulmak için Filistin davasını kullanmakla suçladı ve ''Doğrudan kendisine sesleniyorum ve Filistin davasının arkasına saklanmayın diyorum'' dedi. 
     El Kaide'nin daha geçen ay Kenya'da düzenlenen saldırılar gibi birçok eylemi, Filistin'in İsrail tarafından işgal edilen topraklarının geri alınması mücadelesiyle haklı göstermeye çalıştığını belirten Arafat, ''Bugüne kadar bize en ufak bir yardımda bile bulunmamış olan Bin Ladin, bugün niye Filistin davasını ağzına alıyor '' sorusunu yöneltti. 
     Batı Şeria ve Gazze Şeridi'nde bazı gençlerin Bin Ladin'e sempati duyduğunu ifade eden Arafat, ''Ancak bu çok dikkate alınacak bir şey değil. Çünkü bu çocuklar Bin Ladin'in aslında kim olduğunu bilmiyorlar'' dedi. 
     Arafat, Bin Ladin'in Filistin'i aslında hiç umursamadığını, onun faaliyet alanının tümüyle farklı olduğunu belirtirken, ''Bu faaliyetlerin tümüyle bizim çıkarlarımıza aykırı olduğunu da vurgulamalıyım'' dedi. 
     





</TEXT>
</DOC>
