<DOC>
<DOCNO> 128129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sonspo01.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hentbol... Uluslararası özel turnuvada Türkiye şampiyon oldu... 
</HEADLINE>
<TEXT>

     Yıldız Milli Takımları arasında düzenlenen uluslararası özel hentbol turnuvasında Türkiye A Yıldız Hentbol Takımı, şampiyon oldu. 
     Tekirdağ'ın Şarköy İlçe Spor Salonu'nda, Yıldız Milli Takımları Balkan Hentbol Şampiyonası'na hazırlık amacıyla düzenlenen turnuvaya, Yunanistan, Bulgaristan ve Türkiye'nin A ve B Yıldız Milli Hentbol takımları katıldı. 
     28 Aralık Pazar günü başlayan ve 3 gün süren turnuva sonunda, Türkiye A Yıldız Hentbol Takımı, 3 galibiyet alarak 6 puanla namağlup şampiyon oldu. 2 galibiyet alarak 4 puan toplayan Bulgaristan ikinci, 1 galibiyet ve 2 puanla Yunanistan üçüncü olurken, hiç galibiyet alamayan Türkiye B Yıldız Milli Hentbol Takımı, sonuncu oldu. 
     Şarköy Kaymakamı Ekrem Ballı, Türkiye A Yıldız Hentbol Takımı'nın kupasını verdi. İkincilik kupasını, Şarköy Jandarma Bölük Komutanı Üsteğmen Ertuğrul Köroğlu, üçüncülük kupasını ise Şarköy Belediye Başkanı Ali Okutan verdi. 
     
</TEXT>
</DOC>
