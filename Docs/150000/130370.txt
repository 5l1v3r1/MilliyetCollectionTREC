<DOC>
<DOCNO> 130370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/soneko13.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Yatırım teşvikleri alanında belge sayısı azaltılmalıdır... 
</HEADLINE>
<TEXT>

     Devlet Bakanı Kürşad Tüzmen, teşvik sistemine bakıldığında yapılması gerekenlerin belli olduğunu kaydederek ''Öncelikle yatırım teşvikleri alanında belge sayısı azaltılmalıdır'' dedi. Devlet Bakanı Kürşad Tüzmen, Sanayi ve Ticaret Bakanı Ali Coşkun, Hazine Müsteşarı Faik Öztrak, Ankara Sanayi Odası'nın ASO aylık Dergisi Asomedya'nın son sayısında teşvik sistemi ile ilgili görüşlerini dile getirdiler. 
     Devlet Bakanı Kürşad Tüzmen, Türkiye'de gerek vergi, gerekse devlet teşvikleri sisteminin global rekabetçi ortamla uyum içerisinde olmadığını kaydetti. Türkiye'de uygulanmakta olan teşvik sisteminin de muğlak ve sıklıkla değişen bir yapıda olduğunu, yetki ve görevlerin zaman zaman birbiriyle kesişen birimler tarafından yönetildiğine dikkat çeken Tüzmen, ''Devletin teşvik ve vergi sistemlerine dair yasal düzenlemeler, yatırımcının yolunu kaybedip ümitsizliğe düştüğü bir labirente dönmüştür. Özellikle bilgiye ulaşmak açısından sıkıntı çeken KOBİ'lerimiz için durum gerçekten vahimdir'' dedi. 
     Tüzmen, bu koşullar altında yapılabilecek en doğru şeyin sağlıklı bir vergi sisteminin işletilmesi ve devlet yardımları ile ilgili tüm mevzuatın gözden geçirilip sadeleştirilmesi, etkinleştirilmesi ve uluslararası standartlara yakınlaştırılması olduğunu bildirdi. 
     
     ''TEŞVİK BELGESİ SAYISI AZALTILMALIDIR'' 
     Teşvik sistemine bakıldığında yapılması gerekenlerin belli olduğunu dikkat çeken Tüzmen, ''öncelikle yatırım teşvikleri alanında belge sayısı azaltılmalıdır. Kurumlararası koordinasyon etkinleştirilmedir bu etkinleştirme yatırımcının daha az muhatap ile işini neticelendirebilmesi sonucunu getirmelidir'' dedi. 
     
     SANAYİ BAKANI COŞKUN 
     Sanayi ve Ticaret Bakanı Ali Coşkun da KOBİ teşviklerinde aracı olan Halk Bankası'ının mevzuatından kaynaklanan teşviklerin geç sonuçlandırılması gibi bazı sorunlar söz konusu olduğunu belirterek, ''Kredi başvuruları bölgelere göre 6 ile 9 aydan önce sonuçlandırılamamaktadır. Bu sebeple de acil kredi desteğine ihtiyacı olan yatırımcıların mağduriyetleri ortaya çıkmaktadır'' dedi. 
     Bakan Coşkun, gerek teşvik belgesi alınması için gerekse sağlanan teşviklerden yararlanabilmek için oldukça fazla sayıda belge istendiğine dikkat çekerken, teşvik belgeleri ile ilgili mevzuatın uygulanmasına ilişkin bir dizi öneride bulundu. 
     Coşkun'un bu önerileri sıralarken, KOBİ'lere yapılacak devlet yardımları uygulamasında, teşvik belgesi alma zorunluluğundan vazgeçilmesinin düşünüldüğünü bildirdi. Coşkun, bunun gerekçesini anlatırken de mevcut uygulamada yatırımcıların kredi için ilgili bankaya başvurmaları sırasında kendilerine bir form doldurtulduğunu, banka eksperlerinin dosya üzerinde ve mahallinde gerekli incelemeleri yaptıktan sonra yatırımcı adına Yatırım Bilgi Formu tanzim ederek teşvik belgesi almak için Hazine Müsteşarlığı'na başvurduğunu anlattı. Bu nedenle belge alımıyla ilgili iş ve işlemlerin oldukça uzun zamana ve masrafa sebep olduğunu belirten Coşkun, ''bütün bu yükler küçük işletmeler açısından caydırıcı olmaktadır'' dedi. 
     
     HAZİNE MÜSTEŞARI ÖZTRAK 
     Hazine Müsteşarı Faik Öztrak da küresel pazardaki rekabet ortamında varolmanın koşullarının ağırlaştığı göz önünde bulundurulduğunda güçlü ulusal işletmelerin yaratılmasının öneminin daha da ortaya çıktığına işaret etti. Öztrak, temel amacın Türkiye'de yatırım ortamının iyileştirilmesi olduğunu kaydetti. 
     Dünya ekonomisinin geldiği nokta ve Türkiye'de izlenen dışa açık büyüme politikası dikkate alınarak, devlet yardımlarına yönelik hemen hemen tüm yasalarda değişiklik gerektiren radikal düzenlemelerin yapılmasının zorunlu hale geldiğini belirten Öztrak şunları kaydetti 
     ''Bu yapılırken, bütçe kısıtları ve tercihlerinin uzun dönem etkinliği bozmayacak şekilde belirlendiği, teşviksiz yaşayamayan bir sistem oluşturulmamasını sağlamak en temel kriter olmalıdır. Yani bir taraftan sınırlı kaynaklarla en etkin sonuç alınmalı ve teşvikler başlangıçta yol gösterici olmalı, ancak uzun dönemde işletmeler kendi ayakları üzerinde durabilmelidir.'' 
     





</TEXT>
</DOC>
