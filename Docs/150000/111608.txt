<DOC>
<DOCNO> 111608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sondun21.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ameliyata alındı... 
</HEADLINE>
<TEXT>

     KKTC Cumhurbaşkanı Rauf Denktaş, kalp ameliyatına alındı. 
     New York Columbia Üniversitesi Presbyterian Tıp Merkezi'nde yerel saatle 08.45'te TSİ 15.45 başlayan ameliyat, tanınmış Türk kalp cerrahı Dr. Mehmet Öz tarafından yapılıyor. 
     A.A muhabirine bilgi veren hastane yetkilileri, gerekli ön hazırlıkların yapıldığını ve Denktaş'ın ameliyathaneye alındığını ifade ettiler. 
     Hastane yetkilileri, Denktaş'ın sağlık durumuyla ilgili bir açıklamanın saat 13.00'te TSİ 20.00 yapılabileceğini söylediler. 
     New York'ta yapılan Kıbrıs görüşmelerinin bitiminde sağlığıyla ilgili olarak bilgi veren Denktaş, ''kalp damarlarında kireçlenme bulunduğunu, ayrıca geçirdiği enfarktüs yüzünden kalp kapakçıklarının çalışamaz halde olduğunu'' belirtmişti. 
     Denktaş, ''Doktorlarım yıl sonuna kadar mühlet vermişlerdi. Bu kez Amerika'ya gelince buradaki tanınmış Türk kalp uzmanı Dr. Mehmet Öz'e muayene oldum. Kendisi gecikmenin riskli olacağını söyledi. Bunun üzerine ben de ameliyat olmaya karar verdim'' açıklamasında bulunmuştu. 
     





</TEXT>
</DOC>
