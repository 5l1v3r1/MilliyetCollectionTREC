<DOC>
<DOCNO> 142872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sondun17.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milad kilisesi'nde eylem yapan çift teslim oldu 
</HEADLINE>
<TEXT>

     Beytüllahim'deki Milad Kilisesi'nde kendilerini havaya uçurmakla tehdit eden ve geçici bir gerginliğe neden olan çift teslim oldu. 
     İsrailli askeri bir kaynak, İsrailli erkeğin üstünden oyuncak bir silah çıktığını ve çiftin ateşli silahlar taşımadıklarını söyledi. 
     Çiftin teslim olması için yapılan müzakerelere katılan Beytüllahim Belediye Başkanı Hanna Nasır, çiftin İsa'nın doğduğu yer olan Milad Kilisesi'ndeki din görevlilerinden, çocuklarının kendilerine verilmesi için İsrail hükümetine baskı yapmalarını istediklerini açıkladı. 
     İsrail Savunma Bakanı Şaul Mofaz da, İsrail televizyonlarına verdiği demeçte, adamın akli dengesinin yerinde olmadığını söyledi. 
     Filistinli kaynaklar, erkeğin İsrailli Yahudi Haim Habiba, eşinin ise Polonyalı olduğunu belirterek, kadına İsrail vatandaşlığı verilmediğini, çocuklarınınsa İsrail sosyal güvenlik yetkililerinin gözetiminde olduğunu kaydetti. 
     





</TEXT>
</DOC>
