<DOC>
<DOCNO> 135294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo29.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba İyi kura ancak maç oynanmadan kazanılmaz 
</HEADLINE>
<TEXT>

     Türkiye Kupası çeyrek finalinde Büyükşehir Belediyesi Ankaraspor ile karşılaşacak olan Trabzonspor'un teknik direktörü Samet Aybaba, ''İyi kura çektiğimiz düşünülür ancak maç oynanmadan kazanılmaz'' dedi. 
     Samet Aybaba, bordo-mavili takımın gerçekleştirdiği çalışma sonrasında yaptığı açıklamada, Büyükşehir Belediyesi Ankaraspor'un İkinci Lig A Kategorisi'nin lideri olduğunu dile getirerek, ''Biz, rakibimizi çok ciddiye alıp kupada ilk 4 takım arasına kalmak istiyoruz. Çeyrek finaldeki her takım güçlüydü. Ancak biz de her takıma karşı hazırdık'' diye konuştu. 
     
     İKİNCİ LİG'DEN RAKİPLER 
     Trabzonspor bu sezon Türkiye Kupası'nda şuna dek hep İkinci Lig'den takımlarla eşleşti. İlk olarak kupada İkinci Lig B Kategorisi ekiplerinden Gaziantep Büyükşehir Belediyesi ile eşleşen bordo-mavililer, daha sonra da Sivasspor'u eleyerek çeyrek finale yükselmişti. 
     
     ELAZIĞSPOR MAÇI 
     Aybaba, Elazığspor maçında takımının sevgiye ve desteğe ihtiyacının olduğunu söyledi. Aybaba, ikinci yarıya iyi bir başlangıç yaparak başlamak istediklerini kaydederek, ''Ligin ilk yarısında rakibimize yenilmiştik. Bu maç zorlu geçecek. Takımın sevgi ve desteğe ihtiyacı var. Taraftarlarımızı maça bekliyoruz'' dedi. 
     
     PETKOVİÇ'İN SÖZLEŞMESİ 
     Öte yandan Trabzonspor, 2004 yılında sözleşmesi sona erecek olan Petkoviç'in sözleşmesinin 2007 yılına uzaması konusunda, futbolcunun menejeriyle yaptığı son görüşmede pürüz çıktı. 
     Petkoviç'in menajeri İsmail Özsoy, bordo-mavili kulübünün yönetim kuruluyla görüşmesinden sonra gazetecilere yaptığı açıklamada, ''Trabzonspor ile yüzde 90 oranında anlaştık. Ufak bir pürüz kaldı. Bunun da kısa süre içerisinde çözüleceğini umuyorum'' dedi. 
     





</TEXT>
</DOC>
