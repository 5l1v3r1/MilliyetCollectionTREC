<DOC>
<DOCNO> 148586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko08.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şans oyunlarına ilgi neden azaldı 
</HEADLINE>
<TEXT>

     Milli Piyango başta olmak üzere şans oyunlarına talep yılın üç ayında, geçen yılın aynı dönemine oranla gözle görülür şekilde azalırken, Prof. Dr. Abdülkadir Çevik, bu ilgi azalmasının, insanların yeni umutlar arayışında olduğunu gösterdiğini söyledi. 
     Ankara Üniversitesi Tıp Fakültesi Psikiyatri Ana Bilim Dalı Öğretim Üyesi Prof. Abdülkadir Çevik, ''eski umutlar tükendi, toplum yeni bir takım umutlar peşinde koşmak istiyor'' derken, yaşanan ekonomik krizin ve buna bağlı gözlenen gelir düşüşünün, insanları şans oyunlarından uzaklaştırdığına dikkati çekti. 
     Devletin kriz yaşama süresi ile vatandaşın ekonomik bunalıma düşme zamanlarının her zaman bir olmadığını ifade eden Çevik, özellikle savaş ortamında ''yaşamın'' ön plana çıktığını ve insanların daha çok, temel ihtiyaçlarını giderebilmek için paralarını harcamaya yöneldiklerini dile getirdi. 
     İnsanların umutları ve hayallerinin tükenemeyeceğine işaret eden Çevik, ancak insanların daha ''gerçekçi'' olmaya başladığını söyledi. 
     Şans oyunlarına olan talebin artmasındaki en büyük etkenlerden birinin de reklam olduğunu vurgulayan Çevik, bu konudaki reklamların, son zamanlarda eskisi kadar yayımlanmadığına işaret etti. 
     
     ÇOCUKLAR DUYMASIN DİZİSİ FAKTÖRÜ 
     Film ve dizilerin de toplum üzerinde büyük etkisi olduğunu dile getiren Çevik, söz gelimi halk tarafından büyük ilgiyle izlenen ''Çocuklar Duymasın'' dizisinin ''Çaycı Hüseyin'' karakteriyle, şans oyunlarına ''umut bağlamanın'' yanlış olduğunun vurgulandığını kaydetti. 
     Çevik bu arada, çok büyük ikramiye dağıtmak yerine, daha anlamlı ve abartılı olmayan ikramiyeleri ''çok kişiye dağıtmanın'' daha mantıklı olduğunu söyledi. 
     
     SOSYOLOG GÖRÜŞÜ 
     A.Ü Üniversitesi Eğitim Bilimleri Fakültesi Sosyoloji Bölümü Öğretim Üyesi Prof. Dr. Mahmut Tezcan da, ''geleceğe güvensizlik'' kaygısının daha da arttığını, özellikle savaşın yaşandığı bir dönemde şans oyunlarına para harcamak yerine, ''geleceğini garanti altına alma'' duygusunun yerleştiğini bildirdi. 
     İnsanların elindekini koruma güdüsünde olduğunu ifade eden Prof. Tezcan, işsizliğin arttığını, insanların ekonomik sıkıntı çektiğini, böylelikle insanların daha iyi yaşam koşullarına sahip olma umutlarının daha azaldığını kaydetti. 
     Şans oyunlarına daha çok alt tabakanın rağbet gösterdiğini belirten Tezcan, ''ancak Dünyanın ne olacağı belli değil düşüncesiyle, işlenen temalar geleceğe güvensizliği pekiştiriyor. Alt tabaka elinde avucunda ne varsa korumaya çalışıyor'' diye konuştu. 
     
     ''TALEP HER ZAMAN OLACAK, ANCAK...'' 
     Şans oyunlarına ilginin zamanla değişim gösterebileceğine işaret eden Prof. Tezcan, talebin her zaman olacağını, ancak bunun şartlarla, özellikle insaların para durumuyla değişim göstereceğini kaydetti. 
     Milli Piyango İdaresi verilerine göre, geçen yılın 3 ayında vatandaş 521 milyon 110 bin 362 kolon sayısal loto doldururken, bu yıl söz konusu rakam 387 milyon 897 bin 973'e düştü. 
     Aynı şekilde, geçen yılın Ocak-Mart döneminde 300 milyon 528 bin 475 kolon şans topu oynanırken, bu sayı içinde bulunduğumuz yılın aynı döneminde 198 milyon 527 bin 671'e düştü. 
     Milli Piyango'da da durum farklı değil. Geçen yılın 3 ayında 14 milyon 380 bin 929 adet milli piyango bileti satılırken, bu yıl piyango bileti satışı 14 milyon 312 bin 50'ye geriledi. 
     Benzer şekilde geçen yılın üç ayında 40 milyon 957 bin 500 hemen kazan ve labirent bileti satılmasına karşılık, bu yıl söz konusu rakam 27 milyon 377 bine indi. 
     





</TEXT>
</DOC>
