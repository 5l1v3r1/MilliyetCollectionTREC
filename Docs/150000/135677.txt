<DOC>
<DOCNO> 135677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/son/sondun05.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld, Türkiye'ye Nato koruması için devrede... 
</HEADLINE>
<TEXT>

     ABD Savunma Bakanı Donald Rumsfeld, Irak konusunda ABD'nin tutumuna desteği artırmak amacıyla İtalya ve Almanya'yı kapsayan Avrupa gezisi için ABD'den ayrıldı. 
     Münih'te yapılacak güvenlik konferansına katılacak Rumsfeld, olası Irak savaşı durumunda NATO'nun, Türkiye'ye koruma sağlamasına ilişkin lobi yapacak. 
     Rumsfeld, bugün ulaşacağı, ABD'ye Irak konusunda en güçlü desteği veren ülkelerden biri olan İtalya'da, Başbakan Silvio Berlusconi ve Savunma Bakanı Antonio Martino ile biraraya gelecek. ABD Savunma Bakanı, Cumartesi günü ise Münih'teki Avrupa güvenlik konferansına katılmak üzere Almanya'ya geçecek. 
     Amerikalı yetkililer, Rumsfeld'in Münih'te, ''Irak'taki durumu ve Irak lideri Saddam Hüseyin'in silahsızlandırılması için uluslararası toplumun atması gereken sonraki adımları vurgulayacağını'' belirtiyorlar. ABD Dışişleri Bakanı Colin Powell'ın, BM'de sunduğu kanıtların ardından Rumsfeld'in Münih'te, Avrupalı muhataplarına detaylı istihbarat kanıtları sunması beklenmiyor. 
     Amerikalı bir yetkili, Rumsfeld'in, Irak'ta savaş durumunda, bu ülkenin komşusu Türkiye'nin potansiyel korumasının NATO tarafından sağlanması konusuyla özellikle ilgilendiğini söyledi. Aynı yetkili, bu konuda NATO'dan ''olumlu bir adımın'' beklendiğini kaydetti. 
     ABD Savunma Bakanı'nın, Münih'teki toplantıda, Rusya Savunma Bakanı Sergei İvanov ve Almanya Savunma Bakanı Peter Struck ile ikili görüşmelerde bulunması öngörülüyor. Yetkililer, Rumsfeld'in, ABD'nin Irak konusundaki tutumuna en sert dille karşı çıkan Fransa'nın Savunma Bakanı Michele Alliot-Marie ile ''resmi olarak belirlenmiş'' bir ikili toplantıda biraraya gelmesinin beklenmediğini söyledi. 
     Rumsfeld, ABD'yi Irak konusunda en çok eleştiren iki ülke Fransa ve Almanya'ya karşı, kısa süre önce sert sözler sarf etmişti. Rumsfeld, bu ülkeleri ''yaşlı Avrupa'' olarak nitelemiş ve NATO'da ağırlık merkezinin bu ülkelerden doğuya doğru kaydığını savunmuştu. ABD Savunma Bakanı ayrıca Almanya'yı, Libya ve Küba ile aynı kategoriye koymuş ve bu ülkelerin, Irak'ta savaş durumunda veya savaş sonrası yeniden inşa çalışmalarında yer almasına imkan olmadığını söylemişti. 
     Donald Rumsfeld'in, 9 Şubat Pazar sabahı ABD'ye dönmesi öngörülüyor. 
     





</TEXT>
</DOC>
