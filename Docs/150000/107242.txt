<DOC>
<DOCNO> 107242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sonspo09.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikolog Kunter 'Hakan Şükür bu duruma kendi kendine mi düştü ' 
</HEADLINE>
<TEXT>

     Milli futbolcu Hakan Şükür'ün, transfer döneminin kapanmasıyla kendisine takım bulamaması ve Milli Takım'ın Slovakya ile oynadığı karşılaşmanın kadrosuna alınmamasıyla başlayan tartışmalara, Spor Psikolojisi uzmanı Dr. Erkut Konter, değişik bir bakış açısı getirdi. 
     Başarılı antrenörlerin teknik bilgilerinin yanı sıra liderlik vasıflarını da geliştirmelerinin şart olduğunu vurgulayan Dr. Konter, ''Hakan Şükür durduk yerde ve kendi kendine bu hale gelmediyse, demek ki bunun nedenlerini de iyi bulmamız gerekiyor. Antrenörler artık etkili liderlik becerilerini sergilemek zorundadırlar'' dedi. 
     Futbolcunun yaşadığı zor günlerin onun kıyasıya eleştirilecek günler değil, yapıcı olarak yardım edilmesi gereken günler olduğunu ifade eden Konter, bu noktada spor ve antrenörlük felsefesinin yeniden incelenmesi gerektiğini bildirdi. Bu felsefelerin var olup olmadığına öncelikle karar verilmesi gerektiğini savunan Konter, ''Ancak bu bağlamda Hakan Şükür ile ilgili olarak teknik direktör Şenol Güneş'in tutumunu nereye koyacağımıza, bu felsefeyi göz önünde tutarak karar verebiliriz'' diye konuştu. 
     Konter, sözlerini şöyle sürdürdü 
     ''Hakan Şükür'ün bugün içinde bulunduğu durumda, var olan veya olmayan spor ve antrenörlük felsefelerinin rolü bulunuyor. Hakan Şükür ile çalışan yöneticilerin, Şenol Güneş'in, Fatih Terim'in veya diğerlerinin felsefesi nedir, önce onu öğrenmek gerekir. Bu, kullan, yararlan, işini bitir ve at felsefesi mi Hakan Şükür veya buna benzer diğer sporcuların sorunlarının çözümünde önce bunların bilinmesi gerekir. Zaten ülkedeki en büyük israf, futbol dahil, her türlü yetenek ve becerilerin değerlendirilmemesinden kaynaklanıyor. Hakan Şükür de bunun bir örneğidir. Bir zamanlar alkış tutulan Şükür'ün bu duruma kendi kendine düştüğünü söylemek mümkün müdür '' 
     





</TEXT>
</DOC>
