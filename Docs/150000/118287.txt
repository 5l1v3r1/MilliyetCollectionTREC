<DOC>
<DOCNO> 118287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo15.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ethnos Gazetesi Her 4 Yunan'dan 3'ü, 2008 ortaklığına karşı 
</HEADLINE>
<TEXT>

     Yunanistan genelinde yapılan bir araştırmanın, Yunan halkının yüzde 72,5'inin, 2008 Avrupa Futbol Şampiyonası'nın, Türkiye ile Yunanistan tarafından organize edilmesine karşı olduğunu gösterdiği belirtildi. 
     Atina'da yayınlanan Ethnos gazetesi, bin kişiyi kapsayan ve olaylı Fenerbahçe-Panathinaikos karşılaşmasının ardından yapılan yoklamanın, katılımcıların, ''Yunan taraftarların İstanbul'da yaşadıkları şiddet olaylarının, iki ülkenin son 1,5 yıldır canla başla yürüttükleri organizasyonun alınması çalışmalarına gölge düşürdüğü'' fikrinde birleştiklerini gösterdiğini yazdı. 
     Şükrü Saracoğlu Stadı'nda bir grup Fenerbahçe taraftarı tarafından açılan, üzerinde ''14'ten beri İstanbul'' yazan ve ''Fatih Sultan Mehmet'in at üstünde yalın kılıç resmedildiği'' dev pankartı da sayfalarına taşıyan Ethnos, ''2008'i istemiyoruz'' diyenlerin, ''Türkler İstanbul'da bizden ne kadar nefret ettiklerini gösterdiler. Hayati tehlike atlattık. Hiçbir zaman uyuşamayacağız. Ne yapalım zorla güzellik olmuyor'' ifadelerini kullandıklarını belirtti. 
     Gazete, 2008 virajında önemli bir nokta oluşturan Fenerbahçe- Panathinaikos karşılaşmasında yaşananların, ''Bir oyun ile başa çıkılamıyorsa, koskoca bir turnuva ile nasıl başa çıkılsın Kim her şeyin yolunda gideceğini garantileyebilir ki '' yorumuna yol açtığını da kaydetti. 
     Ethnos, araştırmada, ''2 ülke halkı, tarihi ve dini nedenlerden dolayı, kesinlikle el ele ilerlemeyi başaramayacak. Eğer 2008'i birlikte organize edersek bir bakıma Türkler'e Avrupa kapısını da açmış olacağız. Çabalar gereksiz ve sadece politikacıların menfaatine. Politika ile sporu karıştırmayalım'' gibi daha sert tepkilerle de karşılaşıldığını belirtti. 
     Ekonomik nedenlerin de ''2008'e hayır'' denmesine yol açan etkenlerden olduğunu vurgulayan Ethnos, ''Neden hayır'' sorusuna verilen başka bir yanıtın ise ''2004 Atina Olimpiyatları'ndan sonra bir de 2008'in maddi külfetini taşımaya hazır olduğumuzu sanmıyorum'' şeklinde olduğunu yazdı. 
     Gazete, 725 olumsuz ile 15 kararsıza karşı sayıları 260'da kalan ''Türk-Yunan işbirliği'' destekçilerinin, ''Bir grup beyinsizin yol açtığı fanatizm görüntüleri genelleme yapılmasına neden olmamalıdır. 2008'i alma talebimize evet yanıtı geldiğinde herzeyi unutmuş olacağız. Komşularımızla alıp-veremediğimiz hiçbir şey yok. 2 ülke de bu işbirliğinden kazançlı çıkacaktır. Üstelik kaliteli maçları ülkemizde yakından görme fırsatını da yakalamış olacağız'' değerlendirmelerinde bulunduklarını belirtti. 
     Ethnos, yüzde 1,5 oranındaki kararsızların ise ''Uğraşacak daha önemli işlerimiz var. Konu bizi ilgilendirmiyor. Ne isterlerse yapsınlar'' dediklerini kaydetti. 
     





</TEXT>
</DOC>
