<DOC>
<DOCNO> 123006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sonspo05.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi, Ortega, Felipe ve Sergen futbolun sanatçıları... 
</HEADLINE>
<TEXT>

     Spor Psikolojisi konusunda ABD'de çalışmalarını sürdüren Spor Psikoloğu Erkut Konter, futbolcuların, özelliklerine göre ''sanatçı'', ''asker'', ''sanatçı-asker'' ve ''asker-sanatçı'' gibi çeşitli sınıflarda değerlendirilebileceğini belirterek, takımların bu özellikler doğrultusunda düzenlenmesi gerektiğini kaydetti. 
     Konter, performansın fiziksel, teknik, taktik ve psikolojik hazırlık dörtlüsünün bir sonucu olarak ortaya çıktığını, ancak futbolda takım performansının, büyük ölçüde takımın hangi tip oyunculardan meydana geldiğine bağlı olduğunu bildirdi. 
     Oyuncu tiplerinin bir ''sanatçı-asker doğrusu'' üzerinde kategorize edilebileceğini belirten Konter'in verdiği bilgilere göre, ortaya çıkan futbolcu tipleri ve örnekleri şöyle 
     Askerler Futbolu sadece fiziksel mücadele olarak yorumlayan, üst düzeyde fiziksel mücadeleler ve çekişmeler içinde fonksiyon gösteren, yıpratıcı, savunma özellikleri iyi futbolculardır. Daha çok kesme, durdurma, taşıma ve yükü çekme eğilimindedirler. Örnek olarak Alpay Özalan, Mustafa Doğan ve Bülent Korkmaz verilebilir. 
     Sanatçılar Futbolu bir sanat gibi algılayan ve oynayan, yüksek teknik ve beceri özellikleri gösteren, oyunun gidişi içinde yaratıcılık ortaya koyan, doğru ve yerinde kararlar alma becerisi gösteren, estetik ve artistik yönleri yüksek futbolculardır. Beceri ortaya koyarak rakiplerini oyundan düşürürler, başarıya giden etkili yolları ortaya çıkarma, bunları kullanma ve çabuk sonuca gitme özelliğine sahiptirler. George Hagi, Ariel Ortega, Felipe ve Sergen Yalçın bu tipin örnekleridir. 
     
     İKİ UCUN ARASINDAKİLER 
     Asker-sanatçılar Bir asker gibi fonksiyon göstermelerine karşın, arada bir sanatçı gibi de davranabilen, incelik ve beceri göstererek zaman zaman herkesi şaşırtabilen oyunculardır. Örneğin, Okan Buruk, Hakan Ünsal, Batista. 
     Sanatçı-askerler Futbolu sanat olarak yorumlaması ön planda, yüksek teknik ve beceriye sahip olmasına karşın, futbolun mücadeleleri, presleri içine de zaman zaman girebilen oyunculardır. Emre Belezoğlu, Tugay Kerimoğlu bu gruba örnek verilebilir. 
     Bir takımda sadece asker ve sadece sanatçı özelliği gösteren oyuncu sayısının fazlalığının takım performansına ve başarısına zarar verebileceğini kaydeden Konter, ''Bu özellikler dikkate alınarak takımın kombine edilmesi gereklidir'' dedi. 
     





</TEXT>
</DOC>
