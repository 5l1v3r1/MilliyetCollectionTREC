<DOC>
<DOCNO> 133887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko28.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
DİSK Nemalar mutlaka Şubat'ta ödenmeli 
</HEADLINE>
<TEXT>

     DİSK Başkanı Süleyman Çelebi, ''Şubat'ta mutlaka nemalar ödenmeli. Herkese mutlaka devlet tahvili verilmeli'' dedi. 
     Süleyman Çelebi, Emek Platformu'nun Devlet Bakanı ve Başbakan Yardımcısı Abdüllatif Şener tarafından kabulü için geldiği Başbakanlık'ta, A.A muhabirinin nemalara ilişkin sorusu üzerine, zorunlu tasarruf hesabında 11 katrilyon liralık bir para biriktiğini hatırlatarak, ''Neması, anaparası bir hesapta toplansın istiyoruz'' diye konuştu. 
     Çelebi, Şubat'ta nemaların mutlaka ödenmesi ve herkese devlet tahvili verilmesini istediklerini anlatırken, verilecek devlet tahvillerinin faizlerinin, piyasadaki borçlanma faizi üzerinden ödenmesi gerektiğini kaydetti. 
     ''Nemaların ödenmemesi ve ana para ödemesinin 1-2 ay öne çekilmesi sizce kabul edilebilir mi '' şeklindeki soruya Çelebi, ''Ana para olayı değil. Her zaman nemalar Şubat ayında ödeniyordu. Bu defa da ödensin. Ana para Temmuz diyorlar. Temmuz gerçekçi değil. Herkes hesabını Şubat'a göre yaptı. Şubat'ta ödensin. Kısa vadede ödeme planları taksitlendirilsin'' diye konuştu. 
     Hak-İş Başkanı Salim Uslu da, Şener ile görüşme talebinin kendilerinden geldiğini ifade etti. 
     





</TEXT>
</DOC>
