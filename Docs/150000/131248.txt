<DOC>
<DOCNO> 131248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/soneko32.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Heyeti yarın Finlandiya'ya gidecek... 
</HEADLINE>
<TEXT>

     Türk Sanayicileri ve İşadamları Derneği TÜSİAD , Kopenhag Zirvesi sonrası ilk ziyaretini Finlandiya'ya gerçekleştiriyor. 
     AB ile tam üyelik müzakerelerine başlama tarihi için geçen ay yapılan Kopenhag Zirvesi öncesi Avrupa Birliği ülkeleri başkentlerinde temaslarda bulunan TÜSİAD heyeti, Avrupa Birliği çalışmalarını yoğunlaştırdı. 
     Yönetim Kurulu Başkanı Tuncay Özilhan başkanlığındaki bir heyet, yarın Finlandiya'ya gidecek. 
     TÜSİAD heyeti, temaslar çerçevesinde Finlandiya Başbakanı Paavo Lipponen ve Finlandiya Dışişleri Bakanı Erkki Tuomioja ile görüşecek. 
     TÜSİAD görüşmelerde Türkiye'nin AB'ye uyum konusunda atmış olduğu adımları anlatacak ve tam üyelik müzakerelerinin başlamasının önemine dikkat çekecek. 
     Heyet aynı gün Finlandiya Sanayicileri ve İşverenler Konfederasyonu TT Yönetim Kurulu ve Türkiye ile iş ve yatırım ilişkileri olan TT üyeleriyle biraraya gelecek. 
     Akşam saatlerinde Türkiye Büyükelçisi İlhan Yiğitbaşoğlu ile de görüşecek heyet onuruna büyükelçilikte bir resepsiyon verilecek. 
     TÜSİAD heyetinde Yönetim Kurulu Başkanı Tuncay Özilhan'ın yanı sıra, TÜSİAD Yönetim Kurulu Başkan Yardımcısı ve TÜSİAD International Başkanı Aldo Kaslowski, TÜSİAD Yönetim Kurulu Üyesi ve Dışişleri Komisyonu Başkanı Şadi Gücüm, TÜSAD Üyesi Tayfun Bayazıt, TÜSİAD dış politika danışmanı Soli Özel ve TÜSİAD Genel Sekreteri Haluk Tükel yer alacak. 
     





</TEXT>
</DOC>
