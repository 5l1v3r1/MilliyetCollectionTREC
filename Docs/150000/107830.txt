<DOC>
<DOCNO> 107830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/spor/spo03.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TERİM HIZ TUTKUNU 
</HEADLINE>
<TEXT>

Lokomotiv maçının hazırlıklarını sürdüren Galatasaray’da tempo arttı. Dünkü çalışmada Teknik Direktör Fatih Terim, oyuncularını, "Durmak yok. Daha çabuk oynayın" diye uyardı 
     ERHAN TELLİ 

     Rüzg r gibi esti 
     GALATASARAY, çarşamba günü Lokomotiv Moskova ile oynayacağı Şampiyonlar Ligi ilk maçının hazırlıklarını dün yaptığı iki antrenmanla sürdürdü. Sabah çalışmasında Teknik Direktör Fatih Terim, taktiksel hazırlıklara ağırlık verirken, oyuncularını sık sık uyardı. Bir pozisyonda Balic’e kızan Terim, istediklerini yapmayan oyuncularına da, "Onbeş kez söyledim olmuyor. Çabuk, çabuk, çabuk" diye uyardı. Başarılı hoca hata yapan Suat’a da patladı. 
     
     Onbiri belirliyor 
     ANTRENMANIN son bölümlerinde Sarı - Kırmızılı futbolcuların performansı Fatih Terim’i memnun etti ve çift kale maç sona erdi. Galatasaray Teknik Direktörü’nün, taktiksel çalışma sırasında Kocaelispor maçında oynattığı onbiri bozduğu gözlendi. Christian’ı yedek takıma çeken Terim, savunmada da takıma henüz uyum sağlayamayan Meksikalı Almaguer’in yerine Emre’ye şans tanıdı. Terim, defansa "Top kaptırılınca hemen toplanın" uyarısını yaptı. 
     
     Arif tek forvet 
     TEKNİK Direktör Fatih Terim’in, Lokomotiv Moskova deplasmanında tek forvetli bir sistemle mücadele etmeyi düşündüğü de öğrenildi. Christian’ı kulübeye çekmeyi planlayan tecrübeli hocanın, hücumda Arif’i tek başına bırakacağı ifade edildi. Arif’i, Hasan Şaş ile desteklemeyi planlayan Terim, orta sahaya ağırlık vermeyi planlıyor. Kocaelispor karşılaşmasında sakatlanan Berkant’ın katılmadığı antrenmanda Almaguer de hafif bir sakatlık geçirdi. 
     
Tartışma için anket      ESKİ yöneticilerden Yiğit Şardan’ın gazeteniz Milliyet’te Özhan Canaydın ile ilgili yaptığı sert eleştiriler taraftarları da karıştırdı. Tartışma konusu "www.galatasaray.com" internet sitesinde ankete açıldı. 9 bin 888 kişinin oy kullandığı ankette, taraftarların yüzde 56’sı iki cephenin yüz yüze konuşması gerektiğini belirtti. Yüzde 24’ü Şardan’ın eleştirilerine katılırken, yüzde 20.1’i açıklamaları inandırıcı bulmadığına dikkat çekti. 
     
     Şanssız Berkant 
     SEZONA fırtına gibi başlayan, yaşadığı sakatlık nedeniyle yaklaşık iki hafta formasından uzak kalan Berkant’ın üç hafta daha oynayamayacağı öğrenildi. Kocaelispor karşılaşmasında sakatlanan gurbetçi futbolcunun, tendonunda zorlanma tespit edildi. Berkant’ın tedavisini hemen başlamasına karşın üç haftalık bir tedavi diliminden sonra takımdaki yerini alabileceği açıklandı. 
     
     



 SPOR 






























</TEXT>
</DOC>
