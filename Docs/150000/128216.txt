<DOC>
<DOCNO> 128216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/spor/spo02.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İNANÇ, HUZUR, ÖZGÜVEN 
</HEADLINE>
<TEXT>

Fenerbahçe’de görevi cesaretle kabul etmesini üç kelimeyle özetleyen Oğuz Çetin, tüm konuşulan dedikodulara, tenkitlere MİLLİYET aracılığıyla cevap verdi. Sarı-Lacivertliler’in sorumlusu, "İkinci devre yenilgi yok, belki üç beraberlik olur" dedi 
     YUSUF KOBAL 

     Mustafa Denizli ve Lorant ile birlikte çalıştı. 2.5 yıl sabredip, Fenerbahçe’de tek sorumlu koltuğuna oturdu. Sarı - Lacivertliler’in beklentisi büyük, kendisi de Fener’i layık olduğu yere getirmeye kararlı... Birçok tenkide rağmen koltuğa oturan Oğuz Çetin ile Fenerbahçe’nin herşeyini konuştuk. O da her soruya politik olmadan, içtenlikle cevap verdi. İşte Sarı Kanarya ve Oğuz Çetin gerçekleri... 
     
Transferler ne aşamada 
     Sadettin Saran gece gündüz çalışıyor. İsimler zaten dışarı çıkıyor. Bu durum da zorluklar oluşuyor. Transfer kolay gerçekleşsin diye net bir şey ortaya çıkmadan isim vermek istemiyoruz. 
     
Göreve gelişiniz bir milat olacak mı 
     Senelerdir futbolun içinde olan birisiyim. Çok sayıda antrenörle çalıştım. Ben kendimi farklı görüyorum. Bu meslekte neler yapılması gerektiğini biliyorum. Plan, program içinde çalışmayı seven, hedeflerine giderken fedakarlık yapan birisi olarak, benim için başarı kaçınılmazdır. Bunu yakalayacağım. 
     
Size bu sabır gösterilecek mi 
     Sorunlu bir dönemde göreve geldim. Bana sabır gösterilir mi diye düşünmüyorum, yapmam gerekenleri düşünüyorum. Yetkilinin karekteri oyunculara da yansır. Bu ortamda sadece önemli olan saha başarılarının beraberinde gelmesidir. 
     
Sezon başı göreve gelseydiniz ne olurdu 
     Daha fazla hareket imkanım olurdu. Ama bizim işimizde sorumluluk seçme şansı yoktur. Ben zaman kazanmak amacıyla, kredi sağlamak amacıyla bir şey söylemem. Bu dönem içinde tüm başarısızlığın bana ait olmasını da kabul ederim. Şartları ileri sürüp, bir şey söylemem. 
     
Fenerbahçe’de sürekli çalkantı var, bunun temel nedeni nedir 
     Her camianın kendine has bir yapısı var. Fenerbahçe de böyle ama bu değişmeyecek diye bir kural yok. İlk günden beri Samandıra’nın yapılanması ile ilgili çalışmalar içindeyim. İnanıyorum ki bu kadar fedakar başkan ve yönetim ile düşüncelerimi uygulayabilirsem, bu Fenerbahçe’de değişik bir yol açacaktır. Buraya yarın gideceğim diye gelmedim. 
     
Diğer teknik adamların başına gelen, benim de başıma gelir diye düşündünüz mü Size güvence verildi mi 
     Bunlar hoş değildi elbette. Ama ben giderim endişesini yaşamadım ve yaşamayacağım. Korkum kesinlikle yok, kalıcı olmaya geldim. Güvenceyi kendi içimde yaşıyorum. Elbette şunu da atlamıyorum, ne yaparsam yapayım, saha başarısı olmazsa sorun yaşayacağımı biliyorum. İstediğim kadar çok çalışayım, saha başarısı olmazsa, diğer antrenörlerin başına gelenin benim başıma da geleceğini biliyorum, bu doğaldır. 
     
Altı aylık dönemde başarısız olmak sizi yaralar mı 
     Tabii ki yaralar. Altı aylık süre derken, 17 maçın başlangıcı çok önemli olacak. Beşiktaş ile aramızda altı puan fark var. Eğer bu maçı kazanırsak lige yeniden başlayacağız. Benim için her karşılaşma final maçı olacak. Takımıma yenilgi hakkı tanımıyorum, sadece üç beraberlik olur diye hesaplıyorum. Şampiyonluğa da yürekten inanıyorum. Beşiktaş maçını kazandıktan sonra, üç puan önümüzde de olsa farketmez. Lig yeniden başlayacak. 
     
Fenerbahçe karmaşık bir takım oldu. Oyuncular başına buyruk sanki... Bunu nasıl gidereceksiniz 
     Bundan sonra bizim için önemli olan, takım için herşeyini ortaya koyan oyuncu olmak önemli dedim. Bunu yapan oyuncu ile bu sezonu götüreceğiz dedim. Gerekirse takımın yararına olacak her şeyi yapacak durumdayım. Her futbolcuyu kazanmak için çabalayacağım. Katılımcı olanlarla beraber olacağız. İstemeyen ile birlikte olmayız. 
     
Ya transfer yapılmazsa... 
     Ben görevi kabul ederken herşeyi göze aldım. İnanıyorum ki transfer yapılacak. Ama olmazsa çalışma arzumdan bir şey kaybetmem. 
     
İmparator meselesi, en gerçeği kim, bu rahatsız etmiyor mu 
     Fatih hocayı çok sever ve sayarım. Lucescu da saygın bir insan. Fenerbahçe camiası bunu bana layık gördü. Kim hak ediyor bilmiyorum, benim bildiğim Fenerbahçe camiasının gözünde imparator olmak. Bundan çok mutluyum. 
     
Lorant size köstebek dedi 
     Lorant gitmeden buradayken o açıklamayı yapsaydı o zaman konuşurduk. Artık bir anlamı kalmadı. Tek şey, kendime olan inancım, iç huzurum, özgüvenim. 
     
Neden Lorant ile yemeğe çıkmadınız 
     Yemeğe, yetkili antrenör isterse çıkılır. 
     
Saran söylentileri var. Tavır koyduğu, "Oğuz varsa biz yokuz" dediği söylendi. Şimdi omuz omuza çalışıyorsunuz, bu bir Fenerbahçe gerçeği mi 
     Göreve gelince Saran ile açık açık konuştuk. Kendisine daha önce benim hakkımda düşündüklerini bildiğimi, beni tanıdıkça fikirlerini değiştireceğini söyledim ve o günden beri açık açık konuşuyoruz. Ben konuşmalarımla kimseyi ikna etmeye çalışmam. Davranışlarımla, çalışmamla inandırıcı olmaya çalışırım. 
     
Kulübede biraz heyecansız bir görüntünüz var. Ne zaman yumruğunuzu havaya kaldıracaksınız 
     Ligin ikinci yarısında kulübede elbise giyeceğim. Heyecan konusu kişiye göre değişir. Benim heyecanımda atlamak zıplamak yoktur ama maça konsantre olurum. Belki ilerleyen günlerde işin atlama zıplama yönüne de gidebiliriz. Futbolculuk dönemimde 80 gol attım, hiç yumruğumu havaya kaldırmadım. Yapı meselesi bu. Benim davranışlarım hep doğaldır bu doğallığın içine yumruk da girecek sanırım. Bir bakarsınız üç metre havaya zıplamışım. 
     
6 yabancı hatasında istifa etmeyi düşündünüz mü 
     Ben ve Nurettin hoca, Denizli’nin yardımcılarıydık. Altı yabancı oynatılmışsa bunun sorumluluğu bizimdi. Onun atladığını biz atlamamalıydık. Ama ayrılmayı hiç düşünmedim. 
     
Futbolcularına bakış açısı      ORTEGA 
     "Benim için Ortega meselesi yok. Çok değerli bir oyuncu. Ondan çok iyi yararlanacağım, verimini en üst düzeye çıkaracağım. Çalışma düzeni Ortega’ya da tebliğ edildi. Sözleşmesindeki maddelerin önemi yok. Oyuncular benim ortaya koyacağım kuralların içinde hareket edecek. Ortega geldiği günden itibaren kendisiyle her türlü konuda konuşup, ona her istediğimi yaptıracağım." 
     
     RAPAJC 
     "Onun da kendi içinde sorunları var. Bize nasıl yansır bilmem ama, teknik açıdan davranışlarını istediğim doğrultuya getirirse onunla da çalışırız. Kurallara uyması gerekir. Sorunlarını çözebilir. Onu kadroya alıp da sorun yaşamazsa, ondan çok iyi yararlanacağımı biliyorum." 
     
     OGÜN 
     "Bizim kaptanımızdır. Başka birşeyin gündeme gelmesine izin vermem. Ogün görevine devam edecektir." 
     
     YUSUF 
     "Onu çok seviyorum destek olmaya çalışıyorum. Yusuf, Fenerbahçe’ye çok şeyler vermek zorunda. Yeteneğiyle veriminin çok yükseleceğini, benimle birlikte daha çok takım için burada olacağını düşünüyorum. Önemli olan Yusuf’un motivasyonunu yükseltmek." 
     
     RÜŞTÜ 
     "Gidecek diye düşünmüyorum. Rüştü sene sonunda gidecek olsa bile o güne kadar bütün benliğiyle bizimle birlikte olacaktır. Belki ikinci devreyi açtıktan birkaç gün sonraya kadar ayrı çalışabilir ama sonra bizimle çalışacak. Beşiktaş maçına kadar mutlaka hazır olacak." 
     
     REVİVO 
     "Revivo’nun idari sorunları da vardı. Ben yetkili olduğum andan itibaren Revivo ayrılmak istediğini, yararlı olamayacağını söyledi ve aramızda yer alamadı. Zaten hastaydı. Ben de saygı duydum ve ayrıldık. Dönünce durumu gözden geçirilecek. 
     
Çetin’e İtalyan yardımcı StefanoFenerbahçe, Oğuz Çetin’in yanına Çizme’den bir kondisyoner getirdi. Önceden Beşiktaş’ta çalışan İtalyan, Türkçe biliyor 
     YALÇIN TÜRK 

     1.5 yıllık imza 
     SARI - Lacivertliler’in teknik sorumlusu Oğuz Çetin yardımcısını buldu. Bugüne kadar Nurettin Yıldız ile birlikte görev yapan teknik heyete İtalyan kondisyoner Stefano Marrone de katıldı. 1.5 yıllık sözleşme imzalayan Stefano, Scala döneminde de Beşiktaş’ta görev yapmış ve Siyah - Beyazlılar’ı kondisyon yönünden üst düzeye çıkarmıştı. 
     
     İkinci adam yıldız 
     TÜRKÇE bilen ve futbolcularla diyalog kurmakta zorlanmayan Stefano’nun çok iyi İngilizce de konuştuğu, bunun büyük avantaj olacağı kaydediliyor. Stefano, kondisyonerliğinin yanı sıra, Çetin - Yıldız ikilisiyle birlikte takımın antrene edilmesinde de yardımcı olacak. Ancak Fenerbahçe’de Çetin’den sonra ikinci adam Nurettin Yıldız olacak. 
     
Serhat’ta kritik gün      WASHİNGTON’UN rahatsızlığının ardından Fenerbahçe’nin forvetini Tuncay ile birlikte sırtlayan Serhat, sakatlığıyla ilgili bugün kontrolden geçecek. Sol diz altında ödem bulunan ve ilk yarıyı ağrılarla geçiren Sarı - Lacivertli futbolcu, Fenerbahçe Sağlık Kurulu’nun başına getirilmesi düşünülen Prof. Dr. Ömer Taşer’e muayene olacak. Genç futbolcunun, gerek görülmesi durumunda artroskopi olacağı ve ikinci yarı hazırlıklarında takımdan ayrı kalacağı belirtildi. 
     



 SPOR 

























</TEXT>
</DOC>
