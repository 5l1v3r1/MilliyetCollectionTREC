<DOC>
<DOCNO> 115987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo15.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Asbaşkanı Gürsoy Başarımız tesadüfi değil... 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, Diyarbakırspor ile sahalarında yapacakları karşılaşmadan galibiyetle ayrılarak başarılarının tesadüfi olmadığını göstermek istediklerini söyledi. 
     Ömer Gürsoy, yaptığı açıklamada, ligde son 3 karşılaşmayı galibiyetle kapadıklarını hatırlatarak, ''Diyarbakırspor'u da yenerek, art arda yapacağımız 4. karşılaşmadan galibiyetle ayrılıp, başarımızın tesadüfi olmadığını göstereceğiz'' dedi. 
     Diyarbakırspor'un ligde kritik bir dönem geçirdiğini ve geçen yıl da bu takıma 2 karşılaşmada yenildiklerini dile getiren Gürsoy, ''Zor bir karşılaşma olacak. Ligde her takımın, birbirini yenecek güçte olduğunu herkes görüyor. Ancak başından beri söylediğimiz gibi istikrarı sağlamak zorundayız'' diye konuştu. 
     Rakipleriyle sahalarında yapacakları karşılaşmada taraftar desteğini de arkalarında görmek istediklerini ifade eden Gürsoy, şunları söyledi 
     ''Tarftarlarımız, kötü günlerinde takımına sahip çıkmıştır. Görev süremiz içinde saha sonuçları olarak sıkıntılar çektik. Şimdi takım olarak iyi futbol oynuyor ve iyi sonuçlar alıyoruz. Bu karşılaşmadan da bize destek vereceklerinden kuşkumuz yok. Cuma günü onları sevindirmek için elimizden geleni yapacağız'' dedi. 
     Gürsoy, Diyarbakırspor galibiyetinin kendilerine daha da çok moral vereceğini ifade ederek, ''Bu karşılaşmalardan sonra Göztepe ve Galatasaray ile deplasmanda oynayacağız. Bu nedenle de Diyarbakırspor galibiyetine ihtiyacımız var'' diye konuştu. 
     





</TEXT>
</DOC>
