<DOC>
<DOCNO> 109011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sontur09.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Morgda cesetler karıştı... 
</HEADLINE>
<TEXT>

     Trabzon Numune Hastanesi morgunda görevlilerce karıştırılan iki kadın cesedi, farklı yerlere gönderildi. 
     Numune Hastanesi'nde tedavi gören Rizeli Ayşe Bayraktar 86 ve Vakfıkebir doğumlu Elmas Şirin 100 bu sabah yaşamlarını yitirdiler. 
     Hastanenin morguna kaldırılan her iki ceset de yakınları tarafından alınmak istendi. İşlemlerini tamamlayarak morga giden Ayşe Bayraktar'ın yakınlarına yanlışlıkla Elmas Şirin'in cesedi, Şirin'in yakınlarına ise Bayraktar'ın cesedi verildi. 
     Morg görevlilerinin hatasına cenaze yakınlarının dalgınlığı da eklenince, Rize'nin İyidere İlçesi'ne götürülmesi gereken Ayşe Bayraktar Trabzon'un Vakfıkebir İlçesi Köprücek Köyü'ne, diğer ceset ise İyidere'ye götürüldü. 
     Köprücek Köyü'nde Elmas Şirin'e cenaze töreni düzenleyen yakınları, defin öncesi Şirin'i yıkamaya kalkınca hiç tanımadıkları bir ceset ile karşılaştılar. İyidere'ye giden Bayraktar'ın yakınları ise cenazeyi görmek isteyen bir akrabaları sayesinde başkasına ait cesedi aldıklarını anladılar. 
     Toprağa verilecekleri yerden yaklaşık 110 kilometre uzağa götürülen her iki ceset, cenaze yakınlarının görevliler ile yaptıkları telefon görüşmesinin ardından hastaneye geri götürülerek değiştirildi. 
     





</TEXT>
</DOC>
