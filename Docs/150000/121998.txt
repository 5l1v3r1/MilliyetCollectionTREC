<DOC>
<DOCNO> 121998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur13.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin "Emekliliği gelen emekli olacak" 
</HEADLINE>
<TEXT>

     Devlet Bakanı, Başbakan Yardımcı Mehmet Ali Şahin, Anayasa değişikliği konusunun uyum paketinden sonra gündeme geleceğini söyledi. Şahin, ''Anayasa'nın 109. maddesi ile ilgili değişikliğin zor olacağını düşünüyorum'' dedi. 
     Şahin, makamında gazetecileri gruplar halinde kabul ederek sorularını yanıtladı. 
     Mehmet Ali Şahin, Avrupa Birliği'ne uyum yasası olarak adlandırılan ve 36 maddeden oluşan paket üzerinde çalışmaların sürdüğünü söyledi. Şahin, Devlet Bakanı ve Başbakan Yardımcısı Ertuğrul Yalçınbayır, Adalet Bakanı Cemil Çiçek ve İçişleri Bakanı Abdulkadir Aksu'nun bugün biraraya gelerek çalışmalarını sürdüreceklerini ve 2 Aralık Pazartesi günü Bakanlar Kurulu'nun olağanüstü toplanarak uyum paketini değerlendirip son şeklini vereceğini kaydetti. 
     Bunun için 3 Aralık Salı günü TBMM ihtisas komisyonlarının belirleneceğini ifade eden Şahin, Avrupa Birliği uyum paketinin 12 Aralık'tan önce TBMM'den çıkarılması için gayret göstereceklerini söyledi. Şahin, ''Bizim önceliğimiz Anayasa değişikliklerinden önce uyum paketidir'' dedi. 
     AK Parti Genel Başkanı Recep Tayyip Erdoğan'ın AB üyesi ülkelere yaptığı ziyaretler sırasında, 'Türkiye'ye 12 Aralık'taki Kopenhag'daki zirvede müzakere tarihi verin' dediğinde, 'Yasal düzenlemeleri yapıyorsunuz ancak uygulamada sıkıntılar var, bunun bir örneği de sizsiniz' denildiğini belirten Şahin, siyaset özgürlüğü alanında bir takım adımlar atılması gerektiğini vurguladı. Bu konuda bir düzenleme yapmanın parlamentonun işi olduğunu ifade eden Şahin, CHP Genel Başkanı Deniz Baykal'ın da Erdoğan'ın başbakan olması yönünde görüş bildirdiğini anımsattı. 
     Recep Tayyip Erdoğan'ın başbakan olmasının yollarından birinin Anayasa'nın 109. maddesinde değişiklik yapılması olduğunu kaydeden Şahin, ancak bu maddede değişiklik yapılmasının zor olduğunu düşündüğünü söyledi. Bu konunun parlamenter demokrasi ile bağdaşmadığı ve kişiye özgü düzenlemeler olduğu yolunda itirazlar bulunduğunu ifade eden Şahin, ''Bunlar yabana atılacak itirazlar değildir. Başka formüllerin aranmasında fayda vardır. Bu maddeyi değiştirmek için bizim gücümüz yeter demek sıkıntılara yol açabilir. Bunu Cumhurbaşkanı veto edebilir veya referanduma götürebilir. Bu tür sıkıntıların içine girilmemesi gerekir diyorum. 9 Cumhurbaşkanı Süleyman Demirel'in dediği gibi meşruiyet içinde çareler tükenmez'' diye konuştu. 
     Gazetecilerle sohbeti sırasında ''12'' rakamının önemine değinen Şahin, 12 Aralık'ta Kopenhag'ta Türkiye'nin müzakere tarihi arayacağını ve aynı tarihte ve aynı gün 2008 Avrupa Futbol Şampiyonası'nın Türkiye ve Yunanistan'a verilmesi konusunda karar alınacağını söyledi. Şahin, ''12 Aralık'ta 12'den vuracağız'' diye konuştu. 
     
     IMF İLE GÖRÜŞMELER 
     IMF üst düzey yöneticileri ile Pazartesi günü başlayacak görüşmelerin iki önemli gündem maddesi olduğunu da ifade eden Şahin, bu iki maddenin, 2003'de memur ve işçilere yapılacak zam ile atıl istihdam olduğunu kaydetti. Şahin, 57. hükümet döneminde IMF'ye geçmiş enflasyona göre değil, hedeflenen enflasyona göre çalışanlara zam yapılması sözü verildiğini anımsatarak, ''Biz çalışanlara emeklerinin karşılığını vermeyi taahhüt ediyoruz, ancak devlette devamlılık esası da vardır, devletin verdiği sözleri unutmuyoruz fakat olayın sosyal hukuk devleti açısından değerlendirilmesi gerektiğini de hatırlatıyoruz'' diye konuştu. 
     ''IMF istese de istemese de kamuda rahatlamayı meydana getirmek için emekliliği gelenleri emekli etmeyi düşünüyoruz'' diyen Şahin, bu konuda kesin bir karar vermediklerini ifade etti. Şahin, ''Ancak şunu düşünüyoruz, emekliliği gelenlerin bir kısmı emekli edilirse gençlere yol açılır'' dedi. 
     Devlet Bakanı ve Başbakan Yardımcısı Şahin, iş güvencesi yasasının Mart ayında yürürlüğe gireceğini hatırlattı. Bu yürürlük tarihini ileriye atmak gibi bir düşüncelerinin olmadığını kaydeden Şahin, ''Fakat bu yasayı yeniden düzenleyeceğiz. İş yasası tüm kesimlerin görüşleri alındıktan sonra biran önce çıkarılacak'' dedi. 
     Kamuya memur alımı sınav sisteminin değiştirileceğini belirten Şahin, ÖSYM başkanı Prof. Dr. Fethi Toker ile Pazartesi günü görüşeceklerini ve kendisinden uygulamadaki aksaklıklar konusunda bilgi alacaklarını söyledi. Şahin, bu sınavda amaçladıkları yeni uygulama esaslarını şöyle sıraladı 
     ''-Memur alımı için her yıl sınav yapılacak, -Devletin personel ihtiyacı belirlenecek, bu sınavda ihtiyaç kadar kişi başarılı ve sınavı kazanmış sayılacak, -İsteyen istediği kadar bu sınavlara girme hakkına sahip olabilecek -Sınava girip kazananlar mutlaka yerleştirilecek, kimse gereksiz yere umutlandırılmayacak.'' Şahin, önceki sınavı kazananların haklarının 2004'e kadar geçerli olacağını ifade ederek onlara ilişkin de bir düzenleme yapacaklarını belirtti. 
     





</TEXT>
</DOC>
