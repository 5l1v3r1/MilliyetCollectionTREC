<DOC>
<DOCNO> 122608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/spor/ytan.html </URL>
<DATE> 2002/12/04/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
İş ciddiyeti 
</HEADLINE>
<TEXT>

     Trabzonspor Teknik Direktörü Samet Aybaba, yıllar önce Beşiktaş’ın yaşadığı Lüleburgaz depremi ile Fenerbahçe’nin başından geçen Pendik faciasından etkilenmiş olacak ki, işini ve rakibini ciddiye almış. Zorunlu iki değişikliğin dışında Trabzonspor’u tam kadro sahaya sürdü. 
     İnsanları diline, dinine, cinsiyetine, mezhebine, meşrebine, kıblesine göre sınıflara ayırmak adetemiz değildir. Ama iş ahlakı, iş bilgisi ve iş yeterliği açısından böyle bir sınıflandırmayı yapma hakkını kendimizde görürüz. 
     Onun içindir ki, Gaziantep Büyükşehir Belediyesi ile Trabzonspor arasında oynanan müsabakada üç çeşit insan gözümüze çarptı. 
     Samet Aybaba gibi işini ciddiye alanlarlar, Aybaba’dan daha çok ciddiye alanlar ve ciddiyetsizler. 
     Aybaba’nın dünkü iş ciddiyetinin kendimizce iki olaya bağladık. Zira, dünya döndükçe Lüleburgaz depremi ile Pendik faciası konuşulacaktır. 
     Gaziantep Büyükşehir Belediyesi oyuncularının işi daha ciddi tutmalarının sebebini ise anlamak çok kolay. Hedefsiz bir müsabakada 3 farklı bir skordan sonra oyun disiplininden kopmamak, kazanma iradesini ortaya koymak, gol bulmak, poziyon üretmek ancak alkışlanır. İşi uzatmaya götürseler, o abdestle çok namaz kılarlardı. 
     Biz, ciddiyetsizleri anlamakta güçlük çekiyoruz. 
     İki takım arasında dağlar kadar fark var. Forma farkı var, klas farkı var, tarih farkı var, oyuncu farkı var... Var oğlu var. Onun için bu ve buna benzer müsabakaların futbol analizi olmaz. Ortada herhangi bir denklik yok. Ancak, aşırı derecede dengesizlik ve densizlik mevcut. Üç farkı yakalamışken ve işler de rayında giderken skoru 3 -2’ye taşımak kolay iş değil. Gaziantep Büyükşehir Belediyesi oyuncularının Trabzonspor’a dün çok ciddi bir ders verdiğini söyleyebiliriz. Elbette anlayana. 
     GASKİ, Gaziantepspor’un arka bahçesi... Çağdaş bir açılım, UEFA’nın bonservis bedellerini ortadan kaldırmasından sonra doğru bir yaklaşım.Tarif edilmez, gelip görmek lazım. 
     Bir yardımcı hakem, adı Bora Boralı. Yeni sınıf atlamış. Sanırsınız ki onbeş yaşında. 9 Eylül Üniversitesi İnşaat Fakültesi 3. sınıf öğrencisiymiş. Pırıl, pırıl, tertemiz. Üstelik iyi de bir yardımcı, poziyon takibi ve futbol yorumu iyi. Hakemlerimizdeki değişim dikkatle takibe değer. Alkışa da .. 
     
     



 SPOR 

























</TEXT>
</DOC>
