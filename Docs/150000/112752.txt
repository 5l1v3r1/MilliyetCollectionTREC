<DOC>
<DOCNO> 112752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sontur17.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ''65 milyonun başbakanı olmak istiyorum'' 
</HEADLINE>
<TEXT>

     CHP Genel Başkanı Deniz Baykal, milletvekili adaylarının dörtte birinin savcılar ve İnterpol tarafından arandığını söyledi. 
     Denizli'de, Demokrasi Meydanı'ndaki mitingde konuşan Baykal, parti rozeti iktidarı peşinde olmadığını, 65 milyonun başbakanı olmak için herkesten oy istediğini söyledi. İktidara geldiklerinde yapacakları ilk işlerden birinin, milletvekili dokunulmazlığını daraltmak olacağını belirten Baykal, şu anda milletvekili adaylarının dörtte birinin savcılar ve İnterpol tarafından arandığını, bunun üzerinde ısrarla durduklarını, bunu ekmek meselesi, iş meselesi kadar önemli gördüklerini vurguladı. 
     ''Nimet ambarındaki'' taneleri ortadan kaldıranlardan kurtulmak için Türkiye'nin milletvekili dokunulmazlığı konusunu çözmesi gerektiğini kaydeden CHP Lideri Baykal, şunları söyledi 
     ''Dünyada Türkiye'deki gibi bir dokunulmazlık anlayışı yok. Niye yok, onlar biliyor. Açık kapı bırakıldığında olacakları bildiğinden, bunu zamanında çözmüşler. Milletvekiliyim diyeceksin, polis tokatlayacaksın. Milletvekiliyim diyeceksin öğretmen tokatlayacaksın, hastanede hemşire tokatlayacaksın. Devletin kasasını soyandan hesap soramayacaksın. Böyle şey olmaz. Biz diyoruz ki, hayır kardeşim biz hesap sorarız. 15 yıl da geçse, 20 yıl da geçse hesap sorarız. Bunun için milletvekili adaylarımızdan noter tasdikli belge istedik, getirdiler kasamıza koyduk. Türkiye bu sorunu çözerse, devrim olacak, ülkenin kaderi değişecek. Bunları biz söylüyoruz, başkaları söyleyemiyor. Çünkü çiğ yemedik, karnımız ağrımıyor. Hırsızı cezalandıracaksın, ama hırsızlık yapan ve yasayı hazırlayanı dokunulmazlığı var diye cezalandıramayacaksın. Halbuki hırsızı bir kere cezalandırıyorsan, yasayı yapıp da hırsız olan milletvekilini iki defa cezalandıracaksın.'' CHP iktidarında faizi indireceklerini, böylece esnafı, tüccarı, işadamını rahatlatacaklarını anlatan Baykal, ''Türkiye'nin 137 katrilyon lira iç borcu var. Bu borç faizle taşınıyor. Şu anda Türkiye'de faiz oranı yüzde 70. Biz iktidara geldiğimizde yüzde 20 indireceğiz. Bunun anlamı şu Türkiye milyarlarca dolar kazanç elde edecek. Bunu yapma fırsatı, seçmenin elinde'' dedi. 
     
     BİR MİLYON GENCE İŞ 

     CHP Genel Başkanı Deniz Baykal, bir milyon gence iş vaadettiklerini yineleyerek, şöyle devam etti 
     ''Bir kişi için 50 bin dolarlık yatırım gerekiyor. 1 milyon için 50 milyar dolar eder diyorlar. Bu parayı nereden bulacağımızı soruyorlar. Bir örnek vereyim. Türkiye'nin otomobil üretim kapasitesi 700 bindir. Ancak bunun yarısı bile üretilmiyor. Tam kapasiteye ulaştığınızda, bugünkü istihdamı da iki katına çıkartacaksınız demektir. İşte formül bu.'' 
     
     "65 MİLYONUN BAŞBAKANI" 

     Güçlü bir CHP iktidarının önünü açmak için Türk halkından oy istediklerini ifade eden Baykal, parti rozeti iktidarı kurma peşinde olmadığını belirtti. Baykal, ''65 milyondan oy istiyorum. Geçmişte Fazilet Partisine, MHP'ye, HADEP'e oy vermiş herkesten oy istiyorum. Çünkü ben 65 milyonun başbakanı olmak istiyorum'' diye konuştu. 
     
     DİĞER PARTİLER 

     Seçim döneminde bazı partiler tarafından altın ve erzak dağıtıldığını duyduklarını bildiren Deniz Baykal, şöyle devam etti 
     ''Bazı partiler altın ve erzak dağıtarak işi bağlamaya çalışıyorlarmış. Size de gelmişlerdir. Diyorum ki, ne getirirlerse alın. Ananızın ak sütü gibi helaldir. Pirinçten bir güzel pilav dolma yapıp yiyin. Makarna, yağ verirlerse alın. Ne verirlerse alın. Yiyin için, afiyet olsun, şifa olsun. Ben günahı yoktur diyorum. Eğer günahı vardır diyenler varsa, o da benim boynuma olsun.'' Baykal'ın Denizli gezisine milletvekili adaylarından Yaşar Nuri Öztürk, Zülfi Livaneli, Bayram Meral, Mehmet Sevigen ve Bülent Tanla da katıldı. 
     





</TEXT>
</DOC>
