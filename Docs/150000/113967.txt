<DOC>
<DOCNO> 113967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/ekonomi/eko05.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncular çıkışı başlattı 
</HEADLINE>
<TEXT>

Yabancı alımları ile faizler düşünce oyuncular fırsatı kaçırmadı. İki büyük oyuncu endeksteki çıkışı ateşledi. İMKB 100 Endeksi bir haftada yüzde 6.41 değer kazanarak 9,903’e yükseldi 
     Songül HATISARU 

     Seçim sonrası piyasalarda canlanma bekleyen oyuncular alıma geçti. Borsada trend değişiyor. Yükseliş yönündeki eğilim faizdeki düşüşün de etkisi ile güçlendi. Haftanın son iki günü yoğunlaşan alımlarla 9,903 puana ulaşan İMKB 100 Endeksi yüzde 6.41 değer kazandı. Borsadaki bu yükselişte seçim öncesi bir hareketlilik yaşanmasını bekleyen ve pozisyon açan iki büyük oyuncunun alımlarının etkili olduğu söyleniyor. 
     Borsa kulislerinde konuşulanlara göre faizlerdeki düşüşü fırsat bilen iki büyük oyuncunun alımlarına daha küçük çapta oynayan spekülatörler de katıldı. 
     
     Kurumsal yatırımcı yok 
     Piyasanın yükseldiğini ve işlem hacminin arttığını gören Londra kaynaklı kısa vadeli yatırımcıların piyasaya katılmasıyla yükseliş hızlandı. Piyasadaki hızlı çıkış, düşük maliyetle mal alan iki büyük oyuncunun işlemleriyle başladı. Piyasanın en büyük spekülatörü ve Yapı Kredi’de yaptığı hareketlerle bilinen bir spekülatörün seçim sonrasında bir hareket bekledikleri için pozisyon açmaları borsayı canlandırdı. 
     Londra’da işlem yapan traderlar da günlük 250 - 300 milyon dolarlık likiditeye kayıtsız kalamadılar. Ancak uzun vadeli yatırım yapan kurumsal fonların Irak’a olası müdahale nedeniyle piyasaya dönmediğini söyleyebiliriz. 
     Borsada seçim sonrasında bir yükseliş beklenmesine karşın, borsanın büyükleri Irak gerginliğinin İMKB üzerinde yarattığı baskının farkında. Bu nedenle geçen haftaki seviyelerden mal alamayan yatırımcı yükseliş başladı, ben kaçırdım’ endişesine kapılmamalı. 
     
     Yatırımcı dikkatli olmalı 
     Bu hafta da dahil olmak üzere Irak ve AB gerginliğinin etkisiyle piyasada k r realizasyonu yaşanabilir. Orta vadeli portföy oluşturmak isteyenler risklerine karşın daha düşük seviyelerden pozisyon açabilir. 
     
     6.4 katrilyonluk itfa var 
     Bu hafta Hazine’nin 6.4 katrilyonluk itfası var. Yüklü miktardaki bu itfa daha önce tedirginlik yaratıyordu. Şu anda piyasada ençok işlem gören 2 Temmuz vadeli kağıdın faizi 65.5’lara gerilemiş durumda. Geçen hafta faizlerde yaşanan yaklaşık 5 puanlık düşüş öncesinde, zorlu itfa nedeniyle Hazine’nin sıkışacağını tahmin eden ve buna bağlı olarak yüksek faiz almayı hedefleyen kurumların hesapları bozuldu. 
     Bu hafta yapılacak 6.4 katrilyonluk ihalenin daha önce sanıldığı gibi zor geçmesi beklenmiyor. Hazine’nin bu hafta düzenleyeceği daha düşük bir borçlanma maliyetiyle ihalelerde yüzde 65-67 aralığında borçlanması bekleniyor. 
     

</TEXT>
</DOC>
