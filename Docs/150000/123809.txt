<DOC>
<DOCNO> 123809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sontur20.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Türkiye temsilcisi Tarihten Türkiye tatmin olur mu bilemem 
</HEADLINE>
<TEXT>

     Avrupa Birliği AB Türkiye Temsilcisi Büyükelçi Hansjörg Kretschmer, Türkiye'nin AB üyeliği için birkaç yıl önce bir tarih verilmesi imkansız gibi görülürken, şimdi verilme olasılığının daha yüksek görüldüğünü belirterek, ''Tarih verileceğini düşünüyorum, ancak Türkiye bundan tatmin olur mu bilmem'' dedi. 
     Büyükelçi Hansjörg Kretschmer, Türkiye Genç İşadamları Derneği TÜGİAD üyeleri ile biraraya gelerek, Kopenhag Zirvesi'nden çıkabilecek sonuçları değerlendirdi. 
     Türkiye için temel tartışma konusunun üyelik tarihi olduğuna işaret eden Kretschmer, Kopenhag Zirvesi'nin başarılı veya başarısız oluşunun Türkiye'nin bakışı açısından, tarih alma veya almamaya bağlandığına dikkat çekti. 
     AB Türkiye Temsilcisi Büyükelçi Hansjörg Kretschmer, konuşmasını şöyle sürdürdü 
     ''Bana sorarsanız, birkaç ay içinde olumlu gelişmeler kaydedildi. Birkaç yıl önce bir tarih verilmesi imkansız gibi görülürken, şimdi verilme olasılığı daha yüksek görülüyor. Avrupa'nın önde gelen siyasetçilerinden çoğu da tarih verilmesini destekliyor. Tarih verileceğini düşünüyorum, ancak Türkiye bundan tatmin olur mu bilmem.'' Türkiye'deki siyasetçilerin sık sık ''Türkiye 40 yıldır bekliyor, artık AB'ye girmeyi hak ediyor'' gibi yorumlarda bulunduğunu belirten Kretschmer, beklemekle bir şeyin başarılamayacağını, zorlu ve zorlayıcı reform çalışmalarının tamamlanması gerektiğini söyledi. Hansjörg Kretschmer, Türkiye'nin geçen yıl sonbaharda anayasa reformlarıyla bu çalışmalara başladığını, bu yılın Ağustos ayından sonra da çalışmaların yoğunlaştığını bildirdi. 
     Kretschmer, AB kriterlerinin gerçekleştirmenin ne kadar önemli olduğunu vurgularken de, sözkonusu kurallara uyulmadığında AB'nin işlevlerini yerine getiremeyeceğini, teknoloji pazarındaki herkese eşit olan şartların bozulacağını dile getirdi. Büyükelçi Kretschmer, ''Rekabet ve fikri mülkiyet haklarını düşünelim. Herkese eşit haklar sağlayan bir durum söz konusu, eğer, herhangi bir hükümet, AB mevzuatını istikrarlı bir biçimde uygulamazsa, bu bir işe yaramaz. Uygulamaya geçilmesi ve bu uygulamanın sağlanması gerekir'' dedi. 
     
     ''TÜRKİYE ÇOK YOL KATETMELİ'' 
     Türkiye'nin Doğu ve Güneydoğu gibi bazı özel sorunları olduğuna değinen Büyükelçi, bu bölgelerin gelişmeye ihtiyacı olduğunu, bu bölgelerde kalkınma adımı atılması gerektiğini belirtti. Hansjörg Kretschmer, Türkiye nüfusunun yüzde 40'ına yakının tarım sektöründe çalışıyor olmasının AB ile entegrasyonu kolaylaştırmayacağını, bu konuda da reform gerektiğini dile getirdi. 
     Kretschmer, açıklamalarına şöyle devam etti 
     ''Şimdi ve müzakerelerden sonra Türkiye'nin çok yol katetmesi gerek. Yeni hükümet Meclis'e iki reform paketi getirdi ve yeni reform paketleri de getirecek. Önümüzdeki 12 ay içinde Türkiye'nin çok yol katedeceğini düşünüyorum. AB'ye üye olacak ülkelerde istikrarlı kurumlar olmalı. Bu kriterleri kabul etmek değil, uygulamaya geçilmesi şarttır. Ancak bu sayede halk, temel hak ve özgürlüklere kavuşabilir. Asıl ihtiyaç sabır ve kararlı olmaktır. Türkiye'nin AB'ye gireceğine ve bu kriterleri gerçekleştireceğine inanıyorum. Bu Türkiye'nin atacağı adımlara bağlıdır.'' Büyükelçi Hansjörg Kretschmer, AB'nin müslüman ve Türk bir topluluğu kabul etmek için nasıl bir fedakarlık yaptığı sorusu üzerine, ''AB'de yaşayan halkın bir kısmında çekinceler, korkular var. Bence bu durum böyle devam etmemeli. Türkiye'nin ne anlama geldiğini anlamayan insanlar var hem Türkiye'de, hem de AB'de. AB, din konularına girmez, tarafsızdır. Demokrasi sağlandığı, temel hak ve özgürlüklere saygı duyulduğu ve adalet işlediği sürece Türkiye'nin AB'ye girmesinde nasıl bir sorun olabilir ki'' dedi. 
     Çifte standartla ilgili soruları ise Kretschmer, ''Bir önceki hükümette de çifte standartla ilgili düşünceler vardı. Eğer 2005 tarihi verilirse reform çalışmalarının yavaşlamaması gerekir. Bu Türkiye ve Türk halkı için bir zarardır'' diye yanıtladı. 
     TÜGİAD Başkanı Hayati Kaya da, Kopenhag Zirvesi'nden çıkacak sonucun 2005 yılında müzakereye başlanacağını gösterdiğini kaydetti. 
     





</TEXT>
</DOC>
