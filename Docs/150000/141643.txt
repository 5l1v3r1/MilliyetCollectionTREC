<DOC>
<DOCNO> 141643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sondun09.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı "Irak'ta top patlasa Türkiye'de duyulmaz" 
</HEADLINE>
<TEXT>

     Turizm Bakanı Güldal Akşit, turizmcilerin Irak kriziyle ilgili kaygılarını gidererek, ''Türkiye'nin bölgesinde bir barış ve istikrar adası olduğunu'' belirtti. 
     Akşit, Berlin Turizm Borsası Fuarı'nda düzenlediği basın toplantısında, ''Ülkemiz büyük bir ülke. Irak'ta top atılsa, Türkiye'de duyulmaz'' dedi. 
     Bölgedeki sıcak çatışmaların ve krizlerin kaynağının Türkiye olmadığını vurgulayan Akşit, ''Olası bir Irak savaşında zararlarımızı en aza indirgeyecek şekilde önlemlerimizi aldık. Körfez Savaşı'ndan dolayı da turizmi en az etkilenen ülke Türkiye olmuştur. Tüm dünyada turizm gerilerken, Türkiye'ye gelen turistlerin sayısı yüzde 11,4 oranında artmıştı'' diye konuştu. 
     
     ''TÜRKİYE'DE BULUNMAKTAN KORKMAYIN'' 
     Türkiye'nin bir BM üyesi olduğunu, bu örgütün alacağı kararlara saygı duyacağını ifade eden Akşit, ''TBMM demokratik bir şekilde iradesini ortaya koymuştur. Geleceğin ne getireceğini bizler de bilemiyoruz. Ancak Türkiye bölgesinde bir barış ve istikrar adasıdır. Sıcak bölge ülkesi değildir. Kriz bölgesine en yakın turizm merkezi yaklaşık 1000 kilometre uzaklıktadır'' dedi. 
     Bakan Akşit, Antalya'nın aynı zamanda güzel bir kış merkezi olduğunu ve Alanya civarına çok sayıda Almanın yerleştiğini belirterek, ''Türkiye'de bulunmaktan korkmayın. Burada olduğunuzdan daha az güvencede olmayacaksınız. Burada daha fazla bir panik havası var. Türkiye'de bu yok. Görüştüğüm bir Alman milletvekili de Almanların Türkiye'ye gelmeye devam edeceklerini ve orada da güvenlikte olacaklarını söyledi'' dedi. 
     Türkiye'nin, dinlerin ve medeniyetlerin beşiği olduğuna ve kriz dönemlerinde insanlar için bir sığınma yeri olduğuna işaret eden Akşit, ''Turizmciler gittikleri yerlere açıklık, hoşgörü ve sevgi taşırlar. Bu nedenle de savaşların en büyük düşmanlarıdır. Dünya şartları ne olursa olsun, insanların seyahat arzuları korunmalıdır. Bu arzuların desteklenmesi için tanıtım faaliyetlerimizi sürdürüyoruz'' dedi. 
     Akşit, Türkiye'nin tanıtılması amacıyla hazırlanan tanıtım filmlerinin yaklaşık 10 Alman televizyon kanalında 15 Mart'tan itibaren yayımlanmaya başlanacağını kaydetti ve ''Almanya'da 12 kentte afiş kampanyası başlattık. Alman gazete ve dergilerinde de çok sayıda Türkiye ekleri yayımlanmaktadır'' diye konuştu. 
     Bakan Akşit, 17-22 Aralık 2002 tarihlerinde Almanya'ya yaptıkları ziyaret sırasında, tur operatörleri tarafından Türkiye'nin turizmde yüzde 15'lik bir artış beklemelerinin normal olacağının söylendiğini belirterek, ''Gecen aylar, bunun gerçekçi bir tahmin olduğunu gösterdi. Ocak ayında toplam 362 bin 657 turist ülkemize geldi. Almanların oranı da gecen yılın Ocak ayına göre yüzde 51 oranında arttı. Şubat ayında da, toplam 840 bin 852 turist geldi. Almanların sayısı 210 bin 811'' şeklinde bilgi verdi. 
     
     ''HİÇBİR İPTAL YOK SADECE YAVAŞLAMA VAR'' 
     Turizmde gelişmelerin kötü olmadığını, ancak dünyadaki kötü gidişattan dolayı bir durgunluk yaşandığını kaydeden Akşit, rezervasyonlarda hiçbir iptalin bulunmadığını, ancak yavaşlama olduğunu, Alman turistlerin çekingenliğinin de, Irak krizinden çok, bu ülkedeki ekonomik durgunluktan kaynaklandığını savundu. 
     Bakan Akşit, 2001 yılında 10 milyar dolar olan turizm gelirlerinin 2001 yılında 11 milyar 900 milyon dolara yükseldiğinin belirterek, ''2002 yılında da ülkemize gelen turistlerin sayısı 2001 yılına göre yüzde 22,7 oranında artmıştır. Bunda tesislerin yeniliği ve kalitesi önemli rol oynamıştır. Turizmi çeşitlendirerek, deniz, kum ve güneşten daha fazlasını sunmak istiyoruz turistlere'' dedi. 
     ''Tarih, kültür, inanç, golf, mavi turizm, yat turları ve eko turizm, bu alanda sahip olduğumuz potansiyelin sadece bir kısmını oluşturmaktadır'' diyen Akşit, zengin termal su kaynakları bulunan Türkiye'nin, sağlık turizmince de dünyada lider konumda olduğunu söyledi. Akşit, ''24 saat yaşayan bir şehir'' olarak nitelendirdiği İstanbul'u da bir kültür ve kongre şehri haline getirme çabası içinde olduklarını belirtti. 
     Türkiye'de turizm sektörünün geliştirilmesi için 15 bin kilometrelik çift şerit yol yapımının planlandığını ve çevre korumayla şikayet yönetimi gibi altyapı yatırımları öngördüklerini ifade eden Akşit, yabancı yatırımcıları Türkiye'de yatırım yapmaya çağırdı ve kendilerine mümkün olan her kolaylığı sağlayacaklarını söyledi. 
     Basın toplantısına katılan Alman Seyahat Acentaları Birliği Genel Sekreteri Leonhard Reeb de, Bakan Akşit'e, Turizm Borsası Fuarı'ndaki çabalarından dolayı teşekkür etti. 
     Akşit, daha sonra Türkiye standında, Öger Tours Yönetim Kurulu Başkanı Vural Öger ile görüştü. 
     





</TEXT>
</DOC>
