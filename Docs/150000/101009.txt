<DOC>
<DOCNO> 101009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo07.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Sakatlığım büyük ölçüde geçti, oynayabilirim" 
</HEADLINE>
<TEXT>

     Beşiktaş'ın milli futbolcusu İlhan Mansız, Bursaspor ile yarın yapacakları 2002-2003 sezonu ilk hafta maçında oynayıp oynamayacağını henüz kendisinin de bilmediğini söyledi. 
     Yıldız futbolcu, kendisine ait ''www.ilhanmansiz.org'' adlı web sitesinde yaptığı açıklamada, durumunun maç saatinde netlik kazanacağını söyledi. 
     Liglerin başlamasıyla birlikte herkesin, kendisinin iyileşip ilk maçta forma giyip giymeyeceğini merak ettiğinin farkında olduğunu kaydeden İlhan Mansız, şunları kaydetti 
     ''Açıkçası ben de merak ediyorum. Şu an kendimi çok iyi hissediyorum. Sakatlığım büyük ölçüde geçti. Ancak hala ufak tefek ağrılarım sürüyor. İlk maçta oynayıp oynamayacağım, sanırım maça saatler kala belli olacak. Kendimi iyi hissedersem ve hocam da Bursaspor maçında forma giymemi isterse takımdaki yerimi alırım. Bunu zaman gösterecek.'' 
     
     TARAFTARLARA ÖVGÜ 
     Açıklamasında, Beşiktaş taraftarlarına övgüler yağdıran milli futbolcu, sezon açılış törenindeki muhteşem tablo karşısında da çok heyecanlandığını söyledi. 
     İlhan Mansız, ''Şunu açık yüreklilikle ifade ederim ki, ben hayatımda Beşiktaş seyircisi kadar coşkulu bir başka taraftar topluluğu görmedim. Açılış günü sakat olmama rağmen, gösterilen ilgiyle inanın bir anda sakatlığımı unuttum. Bana bu denli göstermiş olduğunuz ilgiden dolayı çok teşekkür ederim'' diye konuştu. 
     
     ''ŞAMPİYONLUĞA ULAŞACAĞIZ'' 
     İnternetteki yazısında siyah-beyazlı taraftarlara şampiyonluk mesajı da veren İlhan Mansız, ''Kurulan yeni kadro da oldukça iyi. Tüm Beşiktaş taraftarları gönüllerini ferah tutsunlar. Bu takım 100. yılında kaliteli oyunuyla şampiyonluğa ulaşacak'' dedi. 
     BJK Nevzat Demir Tesisleri'ne de değinen golcü futbolcu, ''Gerçekten görülmeye değer. Tesislerde yok yok. Tam anlamıyla mükemmel. Kendimizi burada oldukça huzurlu hissediyoruz ve çok iyi çalışma ortamı buluyoruz. Bu tesisler başarıyı da beraberinde getirecek. Allah her futbolcuya böyle yerlerde çalışma imkanı versin'' diyerek yazısını tamamladı. 
     





</TEXT>
</DOC>
