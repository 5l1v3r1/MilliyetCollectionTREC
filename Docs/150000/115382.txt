<DOC>
<DOCNO> 115382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/siyaset/siy08.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet de barajı geçsin 
</HEADLINE>
<TEXT>

İslami çevrelerde son kulis 
     ABDULLAH KARAKUŞ Ankara 

     Seçim için son haftaya girilmesinin ardından İslami çevrelerde de "SP’ye barajı geçirelim" kulisi yoğunlaşmaya başlandı. Kulislerde "AKP aldı başını gidiyor. Ancak SP baraj altında görünüyor. Mutlaka SP de barajı geçmeli" düşüncesi dile getirilirken, AKP’ye gidecek oyların bir bölümünün SP’ye kayması isteniyor. SP’ye barajı geçirme düşüncesini AKP tabanına hitap eden Yeni Şafak gazetesinin yazarı Ahmet Taşgetiren de köşesinde birkaç gün önce açıkça dile getirdi. Milli Görüş’ün bölünmesiyle ortaya çıkan iki parti AKP ile SP arasında oy dağılımına yönelik ilginç çalışma, kulislere bomba gibi düştü. Bu çalışma SP kulislerinde sevinçle karşılanırken, AKP ise önlemeye yönelik girişimlere başladı. Recep Tayyip Erdoğan da, Milli Görüş tabanının güçlü olduğu ve AKP’ye oy kayan başta Elazığ ve Konya olmak üzere gittiği yerlerde bu kulisi engellemeye yönelik çıkışlar yaptı. Bu iki ildeki mitinglerinde Erdoğan, baraj altında kalan SP’ye oy verilmemesini isteyerek, "Oylarınızı israf etmeyin. Marjinal partilerle zaman kaybetmeyin" dedi. 
     



 SİYASET 













</TEXT>
</DOC>
