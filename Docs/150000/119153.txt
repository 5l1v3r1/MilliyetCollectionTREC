<DOC>
<DOCNO> 119153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/ekonomi/eko04.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
YATIRIM FONLARI VE BONO 
</HEADLINE>
<TEXT>
Borsa kaybettirdi, A tipi kazandırdı 
Ocak 2000- Ekim 2002 döneminde ortalama bir A tipi yatırım fonu sahibi yüzde 63 getiri elde etti. Aynı dönemde İstanbul Borsası’nda yüzde 33 kayıp vardı. A tipi yatırım fonu yatırımcıları, son üç yıllık dönemde borsada yaşanan zararlardan korundular 
     A tipi yatırım fonları büyük oranda İstanbul Menkul Kıymetler Borsası’nda İMKB yaşanan trendlere bağlı hareket ediyor. İMKB’nin yatırımcısını sevindirdiği zamanlar aynı zamanda A tipi yatırım fonlarının da gözde olduğu dönemler. Hisse senedi piyasasında yaşanan düşüş trendleri ise A tipi yatırım fonlarının getirilerini olumsuz etkiliyor. 
     2000 yılı başında yaşanan büyük yükselişin ardından İMKB’de gündeme gelen düşüş trendi yaklaşık üç yıl devam etti. Son bir aydır hisse senedi piyasasında yaşanan hareketlenme borsayı 0,50 dolar seviyesinden 0,85 dolara kadar taşıdı. Yatırımcılar, borsada başlayan yükselişin hangi vadede ve hangi noktaya kadar devam edebileceğini merak ederken, uzmanlar 2003 yılında endeksin 1 dolarla 1,5 dolar aralığını görebileceğini işaret ediyorlar. Endeksin bu seviyeyi görmesi halinde borsada orta vadeli düşünenler için yüzde 17 ile yüzde 75 arasında değişen oranlarda reel getiri imkanı görünüyor. 
     Borsadaki hareketlenmeyle birlikte, yatırımcının A tipi yatırım fonlarına olan ilgisi de son birkaç haftada arttı. Hisse senedi piyasasında olumlu gelişmeler olacağı beklentisindeki yatırımcıların, tek tek hisse senedi riskini satın almak yerine A tipi yatırım fonları aracılığıyla profesyonellerin seçtiği hisse senedi sepetlerine yatırım yapması daha avantajlı. 
     
     Borsadan korkanlar için 
     A tipi yatırım fonları hisse senedi piyasasının olumlu geliştiği dönemlerde İMKB’nin getirisinden fayda sağlarken, piyasaların olumsuz geliştiği dönemlerde ise portföylerinde bulunan faize dayalı yatırımlarla asgari bir getiri sağlıyorlar. 
     
     Yatırımcı için seçenek çok 
     Hangi fonun alınacağı sorusunun cevabı öncelikle yatırımcının kişisel risk tercihine bağlı. Ancak profesyonellerce yönetilen A tipi yatırım fonlarının hisse senedi piyasalarının iyi ve kötü dönemlerinde savunma mekanizmalarının olduğunu da unutmamak gerekiyor. Önemli olan, yatırımcının risk düzeyine uygun A tipi yatırım fonu türüne karar vermesi. A tipi yatırım fonlarına yönelecek yatırımcının, doğrudan hisse senedi yatırımı yapıyormuşçasına orta vadeli bir yaklaşımla hareket etmesi gerekiyor. 
     Örneğin, A tipi endeks yatırım fonları yüksek oranda hisse senedine yatırım yapmakta. Endeks fonlar, İMKB’de yaşanan kazanç ve kayıpları büyük oranda yatırımcısına yansıtabiliyor. İMKB Endeksi’nde görülen yükseliş ve düşüşler A tipi endeks yatırım fonlarında neredeyse bire bir aynı oluyor. 
     A tipi hisse senedi ve sektör yatırım fonları da minimum yüzde 51 oranında İMKB’ye yatırımda bulunan fon türleri. A tipi değişken ve karma yatırım fonları ise minimum yüzde 25 olmak koşuluyla hisse senedi yatırımı yapıyorlar. 
     
FON OKULU      SONGÜL HATISARU 

     Büyük ilgi gören "Yatırım Fonları ve Bono" sayfasına başlarken amacımız, bu enstrümanlara ilgi gösteren ancak, birikimlerini nasıl değerlendireceğini bilemeyen küçük yatırımcılara yol göstermekti. Bu sayfada zaman zaman sizlerden gelen sorulara ve cevaplara da yer vereceğiz. Bugün daha önce hiç yatırım fonu almamış ve almayı düşünen okuyuculardan gelen temel soru olan yatırım fonu nasıl alınır ve getirisi nasıl hesaplanır konusunda bilgi vermeye çalışacağız. 
     

</TEXT>
</DOC>
