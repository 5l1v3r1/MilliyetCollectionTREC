<DOC>
<DOCNO> 140615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur10.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövizle askerlik komisyonda kabul edildi... 
</HEADLINE>
<TEXT>

     Yurt dışında yaşayan ve daha önce dövizle askerlik uygulanmasından yararlanamamış Türk vatandaşlarına yeni haklar tanıyan yasa tasarısı, TBMM Plan ve Bütçe Komisyonu'nda kabul edildi. 
     Askerlik Kanunu'nda değişiklik yapılmasını öngören tasarıya göre, kanunun yürürlüğe girdiği tarihte, 38 yaşını tamamladıkları yılın sonuna kadar dövizle askerlik hizmeti yapmak için başvurmayanlar ile başvurdukları halde döviz ödemeleri veya temel eğitimlerini süresi içinde yapmadıkları için dövizle askerlik hizmeti kapsamından çıkarılanlar, iki yıl içinde konsolosluklar veya askerlik şubelerine başvurabilecekler. Bu kişiler, 7 bin 668 Euro veya karşılığı yabancı ülke parasını başvuru sırasında peşin ödemeleri ve bir ay süreli temel askerlik eğitimini yapmaları halinde, askerlik hizmetini yerine getirmiş sayılacaklar. 
     Yasanın yürürlüğe girdiği tarihte 40 yaşını doldurmuş olanlar da 10 bin 224 Euro veya karşılığı yabancı ülke parasını başvuru sırasında peşin ödemeleri halinde temel askerlik eğitimine tabi tutulmadan askerlik hizmetini yapmış olacaklar. 
     Türk Vatandaşlığı Yasası hükümleri uyarınca vatandaşlıktan çıkmalarına izin verilmiş veya Türk vatandaşlığını kaybetmiş olanlardan yasanın yayımı tarihinden itibaren 2 yıl içinde vatandaşlığa alınmak üzere başvuranlar da Türk vatandaşlığına yeniden kabul edilme tarihini izleyen 1 yıl içinde başvurmaları halinde bedelli askerlikten yararlanacaklar. 
     Yasanın getirdiği düzenlemeden yararlananlar hakkında saklı, yoklama kaçağı veya bakaya suçlarından adli takibat yapılmayacak. 
     
     ''BEDELLİ DEĞİL, DÖVİZLE...'' 
     Milli Savunma Bakanı Vecdi Gönül, komisyonda yaptığı konuşmada, dövizle askerlik uygulamasından 17 bin kişinin yararlanabileceğini belirterek, ''Bu bedelli değil, dövizle askerlik uygulamasıdır'' dedi. 
     AK Parti Adıyaman Milletvekili Mahmut Göksu, dövizle askerlik uygulamasından polislerin de yararlanmasını önerdi. 
     Milli Savunma Bakanı Gönül, polislerin askerlik sorununu görüşülmekte olan tasarı ile çözmenin mümkün olmadığını bildirerek, şunları söyledi 
     ''Bu yasa daha önce iki kez çıkartılmış, üçüncü kez çıkartılıyor. Bu nedenle sistematiği bozmamakta yarar var. Askerlikle ilgili problemleri olan kamu görevlileri için başka bir çalışma yapalım. Emniyet camiasının asıl arzusu, askerlik hizmetinin meslekte geçirilmesi yönündedir. Ancak buna yönelik bir sistemli düzenle bugüne kadar getirilmemiştir. Henüz incelemediğim bir konudur.'' 
     





</TEXT>
</DOC>
