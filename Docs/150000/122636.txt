<DOC>
<DOCNO> 122636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun02.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yönetiminde Irak konusunda görüş ayrılığı var 
</HEADLINE>
<TEXT>

     ABD Başkanı George Bush ile Dışişleri Bakanı Colin Powell'ın BM'nin Irak'ta yürüttüğü silah denetleme işlemiyle ilgili zıt yönde açıklamalar yapması, ''Washington yönetiminde yine görüş ayrılığı çıktığı'' şeklinde yorumlandı. 
     Başkan Bush, konuyla ilgili son açıklamalarında, Irak'ın olası kitle imha silahlarının denetimi sürecinin cesaret verici şekilde başlamadığını ve önemli olanın denetim değil silahsızlanma olduğunu söyledi. 
     Dışişleri Bakanı Powell ise Kolombiya'nın başkenti Bogota'ya giderken gazetecilere, ''Bence şimdiye kadar BM silah denetçileri iyi bir başlangıç yaptılar'' diyerek, bu iyimser değerlendirmesiyle Bush ile yönetimdeki şahinlerin açıklamalarına ters düştü. 
     Powell, denetimlerin henüz planlanan güç ve sürate ulaşmadığını ve dolayısıyla sonuçların alınması için günler ve haftalar geçmesi gerektiğini söyledi. 
     Dışişleri Bakanı Powell'ın bu sözleri, daha fazla vakit geçirmeden Irak'ın vurulmasını isteyen şahinlerin yaklaşımıyla da farklılık gösterdi. 
     Washington'daki gözlemciler, bu farklılıklardan Powell'ın silah denetiminden sonuç alınmasından önce askeri harekat düzenlenmesine karşı çıktığının anlaşıldığını söylediler. 
     Silah denetimi sürecinde, ilk önemli tarih olarak, Irak'ın elindeki kitle imha silahlarının envanterini BM'ye iletmesi gereken gün olan 8 Aralık öne çıkıyor. 
     ABD, bu listeyi elindeki istihbaratla karşılaştıracak, Bush yönetiminin Irak'ın doğru söylemediğine kanaat getirmesi durumunda, konuyu BM Güvenlik Konseyi'ne götürmesi bekleniyor. 
     





</TEXT>
</DOC>
