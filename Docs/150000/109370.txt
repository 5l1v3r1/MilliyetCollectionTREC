<DOC>
<DOCNO> 109370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur20.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarhoş şoförün ezip öldürdüğü üç çocuğa hüzünlü veda... 
</HEADLINE>
<TEXT>

     Antalya'da, alkollü olduğu halde aşırı sürat yapan Yıldıray Uz'un kullandığı otomobilin çarpması sonucu ölen üç öğrenci, okullarında düzenlenen törenin ardından gözyaşları arasında toprağa verildi. 
     Antalya Devlet Hastanesi morgundan ilk olarak Bayram Ören'in cenazesi alındı. Ören'in cenazesi Ahmet-Coşkun Bulut İlköğretim Okulu'na getirildi. 
     Küçük öğrencinin cenazesi Türk bayrağına sarılırken, okul önünde tören düzenlendi. Törene Milli Eğitim Müdür Yardımcısı İbrahim Cephaneci, öğretmenler, veliler ile 1 ve 2'inci sınıflar dışındaki öğrenciler katıldı. Kısa süren tören sırasında öğrenciler gözyaşlarına boğulurken, Bayram Ören'in annesi Raziye ve babası Bilal Ören sinir krizi geçirdiler. 
     Bayram Ören'in cenazesi, törenin ardından, Antalya Merkez İlçe'ye bağlı Döşemealtı Beldesi'ndeki Kızıllı Köyü'nde toprağa verildi. 
     
     OKULDA İKİNCİ TÖREN 
     Daha sonra, aynı kazada can veren Mustafa ve Muhammet Alıcı kardeşlerin cenazeleri de morgtan alındı. Çocukların cenazeleri kalabalık bir grup tarafından önce Habipler Mahallesi'ndeki evlerine getirildi. Cenazeler evde bekletilirken, 2 kardeşin annesi Hatice ve babası Ahmet Alıcı ile yakınları gözyaşları içinde kazaya lanet okudular. 
     İki kardeşin cenazesi daha sonra eğitim gördükleri Ahmet-Coşkun Bulut İlköğretim Okulu'na götürüldü. Okulda düzenlenen cenaze töreninde Mustafa ve Muhammet Alıcı'nın kardeşleri Musa Alıcı, tabutların başında nöbet bekledi. 
     Törende okul yetkilileri acılarını dile getirirken, törene katılan Kepez Belediye Başkanı Mehmet Atay da, alkollü ve aşırı hızlı araç kullanan ''trafik magandalarının'' bir çok aileyi acıya boğduğunu söyledi. 
     Atay, 3 öğrencinin ölümünden büyük üzüntü duyduklarını da belirterek, ''Bu kaza değil cinayettir. Trafik magandaları hayatlar söndürüyor. Cezalar daha çok artırılmalı. 3 öğrencimizin ölümüne neden olan sürücü de, kaza değil, tahammüden adam öldürmek suçundan yargılanmalı'' dedi. 
     Törenin ardından 2 kardeşin cenazesi de Habipler Mahallesi Mezarlığı'nda gözyaşları içinde toprağa verildi. 
     
     BOŞ KALAN SIRALAR ÇİÇEKLERLE DONATILDI 
     Bu arada, öğrenciler ölen arkadaşların sıralarını çiçeklerle donattılar. Kazada ölen ve aynı sınıftaki aynı sırada oturan Bayram Ören ile Mustafa Alıcı'nın arkadaşları saatlerce gözyaşlarını tutamadılar. Öğretmenleri öğrencileri teselli etmeye çalıştı. 
     Antalya'nın Sütçüler Mahallesi'nde dün meydana gelen kazada, 19 yaşındaki Yıldıray Uz'un kullandığı otomobil, aşırı hız nedeniyle kontrolden çıkarak, okuldan çıkıp evlerine doğru yürüyen Bayram Ören, Muhammet Alıcı ve kardeşi Mustafa Alıcı'ya çarparak yoldan çıkmış ve devrilmişti. Kazada 3 öğrenci olay yerinde can vermiş, Mürsel Bozdoğan adlı öğrenci ise kazayı yaralı olarak atlatmıştı. Kaza sırasında hafif yaralanan sürücün ise alkollü olduğunu belirlenmişti. 
     





</TEXT>
</DOC>
