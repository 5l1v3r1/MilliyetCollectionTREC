<DOC>
<DOCNO> 135306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur05.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan, sahte danışmanını yakalattı... 
</HEADLINE>
<TEXT>

     Kendisini Devlet Bakanı ve Başbakan Yardımcısı Ertuğrul Yalçınbayır'ın danışmanı gibi tanıtarak iş takibi yaptığı belirlenen bir kişi, gözaltına alındı. 
     Devlet Bakanı ve Başbakan Yardımcısı Ertuğrul Yalçınbayır, Ankara Emniyet Müdürlüğü'ne başvurarak, Murat Kiremitçi adlı kişinin kendisini danışmanı gibi tanıtarak çeşitli kurumlarda iş takibinde bulunduğunu bildirdi. 
     Yalçınbayır'ın yanında çalışan görevliler, Kiremitçi'nin son olarak Türk Telekom Genel Müdürü'nden randevu istemesi üzerine polisi uyardılar. 
     Yankesicilik ve Dolandırıcılık Büro Amirliği görevlileri, ihbar üzerine Türk Telekom Genel Müdürlüğü Özel Kalem Müdürlüğü'nde önlem aldılar. Kiremitçi, Özel Kalem Müdürlüğü'nü arayarak, ''Bakan ile Bursa'dan yeni döndüklerini, randevusuna gecikeceğini'' bildirdi. 
     Randevusuna bir saat gecikmeyle gelen ve kendisini Devlet Bakanı ve Başbakan Yardımcısı Yalçınbayır'ın danışmanı olarak tanıtan Kiremitçi, kız kardeşinin telefon faturasının çok yüksek geldiğini, bunu Genel Müdür'e bildirmek istediğini söyledi. 
     Görüşmelere tanık olan polisler, Murat Kiremitçi'yi gözaltına aldı. İfadesi alınan Kiremitçi hakkında, ''unvan gaspı'' suçundan işlem yapıldı. 
     Kiremitçi'nin, bir süre önce Yalçınbayır'ın Özel Kalem Müdürü'ne giderek Bursaspor Kulübü'nün futbolcusu olduğunu, kulüpten bonservisini aldığı için mağdur duruma düştüğünü belirterek yardım istediği bildirildi. Bakanlığa 20 gün kadar gelip giden Kiremitçi'nin, daha sonra burada tanıştığı kişilere kendisini ''danışman'' olarak tanıttığı ve iş takibine başladığı belirlendi. 
     





</TEXT>
</DOC>
