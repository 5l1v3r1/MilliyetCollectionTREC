<DOC>
<DOCNO> 106788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sonspo02.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor - Fenerbahçe 33. kez karşı karşıya... 
</HEADLINE>
<TEXT>

     Birinci Süper Futbol Ligi'nin erteleme maçında yarın Gaziantep'te karşı karşıya gelecek Fenerbahçe ile Gaziantepspor, ligde 33. maça çıkacak. 
     İki takım arasında geride kalan maçlarda galibiyet sayısında sarı-lacivertli ekibin 18-8 üstünlüğü bulunuyor. Taraflar 6 kez de eşitliği bozamadı. 
     Fenerbahçe'nin ligde attığı toplam 68 gole, Gaziantepspor 39 golle karşılık verdi. 
     Geçen sezon yapılan lig maçlarını Fenerbahçe, Gaziantep'te 2-0, İstanbul'da da 4-1'lik skorlarla kazanmıştı. 
     
     GAZİANTEP'TEKİ MAÇLAR 
     Fenerbahçe ile Gaziantepspor, yarın yapacakları lig maçıyla birlikte Gaziantep'te 17. kez karşı karşıya gelecek. 
     Gaziantep'te yapılan toplam 16 lig maçında, ev sahibi ekip 7, Fenerbahçe ise 5 galibiyet elde ederken, taraflar 4 kez de eşitliği bozamadı. 
     Gaziantep'te kırmızı-siyahlılar 26, sarı-lacivertliler ise 21 gol attı. 
     
     DEPLASMANDA 7 SEZON SONRA GELEN GALİBİYET 
     Sarı-lacivertli ekip, Gaziantepspor'u deplasmanda 7 sezon sonra geçen sezon yenmeyi başarmıştı. 
     Fenerbahçe, 1993-94 sezonunda 2-0 yendiği rakibi karşısında, daha sonra deplasmanda yaptığı 7 maçtan da galibiyetle ayrılamadı ve geçen sezonun ilk yarısındaki maçı yine aynı skorla kazanarak, hasretine son verdi. 
     Gaziantepspor ile Fenerbahçe arasında Gaziantep'te yapılan son 8 lig maçından 4'ünü Gaziantepspor kazanırken, 3'ü berabere sonuçlandı, 1'inde ise Fenerbahçe güldü. Bu dönemde ev sahibi ekibin 16 golüne, sarı-lacivertliler 9 golle karşılık verebildi. 
     
     NEFESLERİ KESEN MAÇ UNUTULMADI 
     Fenerbahçe ile Gaziantepspor arasında ligde 2000-2001 sezonunda İstanbul'da yapılan maç lig tarihine geçerken, seyircilerin de adeta nefesleri kesildi. 
     29. haftada FB Şükrü Saracoğlu Stadı'nda yapılan karşılaşmaya Fenerbahçe 61 puan ve averajla lider, Gaziantepspor ise 58 puanla 3. sırada başladı. Karşılaşmanın ilk yarısında mükemmel bir performans sergileyen Gaziantepspor, ilk 45 dakikayı 3-0 önde kapattı. Herkesin 2. yarıda farkın açılmasını beklediği anda, Fenerbahçe devreye fırtına gibi girdi ve üst üste bulduğu gollerle inanılmazı gerçekleştirip, sahadan 4-3 galip ayrıldı. 
     Sarı-lacivertli ekip için bu sonuç, sezon sonunda gelen şampiyonluk yolunda en önemli viraj oldu. 
     
     GOL REKORU 2 TAKIMDA 
     Bu sezon 45 yaşına giren Birinci Futbol Ligi'nde şimdiye dek bir maçta en fazla gol Fenerbahçe ile Gaziantepspor'un oynadıkları bir karşılaşmada filelere gitti. 
     İki takım arasında 1991-92 sezonunda İstanbul'da yapılan maçı sarı-lacivertli ekip 8-4 kazanırken, filelere giden toplam 12 gol, Birinci Futbol Ligi'nde şimdiye kadar bir maçta atılan en fazla gol olarak tarihe geçti. 
     





</TEXT>
</DOC>
