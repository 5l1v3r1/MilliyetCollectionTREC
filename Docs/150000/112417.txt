<DOC>
<DOCNO> 112417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun17.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides AB Raporu Kıbrıslı Türkler için de önemli 
</HEADLINE>
<TEXT>

     Kıbrıs Rum yönetimi lideri Glafkos Klerides, Avrupa Birliği Komisyonu'nun ilerleme raporunu "tarihi bir gelişme" diye nitelendirerek "bunun hem Kıbrıslı Türkler, hem de Kıbrıslı Rumlar için önemli olduğunu" kaydetti. 
     AB'nin Güney Kıbrıs'taki temsilcisi Adrian Van Der Meer'den raporu aldıktan sonra bir açıklama yapan Klerides, rapordan çok memnun olduğunu, ama kararın son nokta olmadığını söyledi. "Henüz yolun sonuna ulaşılmadığını, ancak önemli bir durağın geride kaldığını" ifade eden Klerides, raporun, Rum hükümetinin izlediği doğru stratejilerin haklılığını kanıtladığını söyledi. 
     Avrupa Birliği üyeliğinin nihai hedefleri olduğunun altını çizen Klerides, şöyle konuştu 
     "Pek tabii olarak bu karar son nokta değildir. Ancak Kıbrıs'ın AB'ye katılması istikametinde önemli bir istasyon ve tarihi bir adımdır. Bu karar, Kıbrıs sorunuyla ilgili olarak izlediğimiz doğru strateji yanında, Kıbrıs'ın, büyük Avrupa ailesine katılımının başarılı bir şekilde hazırlanması için hepimizin sarf ettiği çok büyük çabaların hak ettiği yere, ilk basamak olarak ulaşmasıdır. Yenilenmiş kuvvetler ve nihai hedefimizin elde edilmesi için çabalarımızın daha da yoğunlaştırılmasıyla Kopenhag'a doğru ilerliyoruz. Tam üyelikle ilgili çabalarımızın ve mücadelelerimizin hak ettiği yere tamamen ulaşması yönünde iyimseriz. Kendimize güveniyoruz. Avrupa Komisyonu'nun Kıbrıs için çok büyük önemi olan kararını, Kıbrıslı Rum-Türk ayırımı olmadan adanın bütün yasal sakinlerini ilgilendiren tarihi bir gelişme olarak selamlıyorum." 
     





</TEXT>
</DOC>
