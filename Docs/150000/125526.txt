<DOC>
<DOCNO> 125526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/magazin/amag.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Terörün hakkından mizahla geldiler 
</HEADLINE>
<TEXT>

Aydın Doğan Vakfı Uluslararası Karikatür Yarışması’nın görkemli ödül töreninde başkent Ankara, terörü’ lanetleyen çizgilerle tebessüm’ etti 
     ANKARA Milliyet 

     Değişik ülkelerin karikatür sanatçıları, çizginin gücüyle uluslararası terörün karşısına çıktı. Aydın Doğan Vakfı, ABD’deki 11 Eylül saldırısının ardından teröre karşı uluslararası bir sanat yapıtı oluşturdu. 
     19. Aydın Doğan Uluslararası Karikatür Yarışması’nın ödül töreni, önceki akşam Devlet Resim ve Heykel Müzesi’nde yapıldı. Siyaset ve bürokrasi zirvesinin buluştuğu tören, Opera Trombon Dörtlüsü konseriyle başladı. Tanıtım filminin ardından konuşan Aydın Doğan Vakfı Yürütme Kurulu Başkanı Orhan Birgit, geleneksel olarak serbest konulu yarışmanın, 11 Eylül saldırılarının ardından bir tepki olarak ilk defa konulu belirlendiğini söyledi. Yarışmanın temasının terör olduğunu dile getiren Birgit, "Vakıf, terör konusunda ilk kez uluslararası boyutta dev bir yapıtın oluşmasını sağladı. Terörün karşısına sanatın gücüyle çıkıldı" dedi. 
     
     BU YARIŞMA, KUTLANIR’ 
     Başbakan Abdullah Gül ise konuşmasında, uluslararası bir organizasyonun kolay bir iş olmadığını belirterek, Aydın Doğan ile vakıf yöneticilerini kutladı. 
     Başbakan Gül, karikatürün evrensel bir dili olduğunu ve konunun terör olarak seçilmesini doğru bulduğunu ifade etti. Milli Eğitim Bakanı Erkan Mumcu da, bir medya girişimcisinin uluslararası ölçekte başarı kazanan karikatür bazlı yarışma düzenlemesinin övülmesi gereken bir davranış olduğunu kaydetti. Mumcu, "Terörün hedefi medya yoluyla toplum psikolojisidir. Medyanın çizgi ile terörden intikam aldığını görüyoruz" diye konuştu. 
     
     UĞURLANAN CANLI BOMBA 
     Bu yıl, Eşi ve çocuğunun uğurladığı canlı bomba’ karikatürüyle birinci olan Karikatürist Mehmet Ateş Gülcügil’e birincilik ödülünü Başbakan Abdullah Gül ile Doğan Holding Yönetim Kurulu Başkanı Aydın Doğan birlikte verdi. 
     İzlandalı Eythor Stefanson, ikincilik ödülünü CHP lideri Deniz Baykal ile Milliyet Genel Yayın yönetmeni Mehmet Yılmaz’dan aldı. Kübalı Alberto Morales Ajubel’e, üçüncülük ödülünü, Başbakan Yardımcısı Mehmet Ali Şahin ile Radikal Gazetesi Ankara Temsilcisi Murat Yetkin verdi. Törende, yarışmaya katılan değişik ülkelerden 12 karikatüriste de, başarı ödülü verildi. 
     
Siyasiler buluştu      Doğan Holding Yönetim Kurulu Başkanı Aydın Doğan’ın ev sahipliğini’ yaptığı törene, Cumhurbaşkanı Ahmet Necdet Sezer, KKTC Cumhurbaşkanı Rauf Denktaş ile görüşmesi nedeniyle son anda katılamadı. Törene, Başbakan Abdullah Gül, CHP Genel Başkanı Deniz Baykal, DYP Genel Başkanı Mehmet Ağar, Başbakan Yardımcıları Mehmet Ali Şahin ile Ertuğrul Yalçınbayır, Devlet Bakanı Beşir Atalay, İçişleri Bakanı Abdülkadir Aksu, Adalet Bakanı Cemil Çiçek, Milli Eğitim Bakanı Erkan Mumcu, TOBB Başkanı Rifat Hisarcıklıoğlu, ATO Başkanı Sinan Aygün, ASO Başkanı Zafer Çağlayan, CHP milletvekilleri Kemal Derviş, Zülfü Livaneli, Bülent Tanla, Yaşar Nuri Öztürk, DYP GİK üyesi Mehmet Ali Bayar ve çok sayıda politikacı bürokrat ve sanatçı katıldı. 
     
ABD ile İran, sanatla el sıkıştı      Aydın Doğan Uluslararası Karikatür Yarışması’nın Resim Heykel Müzesi’nde açılan sergisini, ABD Büyükelçisi Robert Pearson da dün gezdi. ABD ile İran arasında diplomatik ilişki olmamasına rağmen başarı ödüllü İranlı karikatürist Masoud Ziaei’yi de elini sıkarak tebrik eden Pearson, Türkçe konuşmasında, "Çok duygulandım. ABD ve Türkiye elbirliğiyle terörizme karşı çalışmalı" dedi. Doğan Holding Yönetim Kurulu Başkanı Aydın Doğan da, "İnsanların mutluluğunu isteyen herkesin teröre karşı olması gerekir" diye konuştu. 
     



 MAGAZİN 












</TEXT>
</DOC>
