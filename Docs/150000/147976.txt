<DOC>
<DOCNO> 147976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/ekonomi/eko01.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrakların naylon fatura zinciri ortaya çıktı 
</HEADLINE>
<TEXT>

Vergi Barışı Kanunu’nda cuma günü yapılan değişiklikle geçersiz sayılan Hesap Uzmanları raporuna göre, Albayrakların naylon fatura kullanarak 1 trilyon 853 milyar liralık kazancını devletten gizlediği belirlendi... Rapora göre, Albayraklar kazançlarını gizlemek için, Maliye Bakanı Kemal Unakıtan’ın, o dönem yönetim kurulu üyesi olduğu Albaraka Türk’ün de aralarında yer aldığı, 6 halkadan oluşan naylon fatura zinciri oluşturdu 
     NEDİM ŞENER 

     Maliye Bakanlığı Hesap Uzmanları Kurulu tarafından Albayraklar Turizm AŞ’nin 1999 yılı işlemlerine ilişkin olarak hazırlanan raporda, büyük bölümü hayali olan mal ve hizmet alım - satımını içeren naylon fatura zinciri ortaya çıkarıldı. 
     1104 454-39 sayılı ve 24 Mart 2003 tarihli raporda uzmanlar, naylon fatura zincirinin, Maliye Bakanı Kemal Unakıtan’ın 2001 yılına kadar yönetim kurulu üyeliğini yaptığı Albaraka Türk AŞ’ye kadar uzandığını tespit etti. Davutpaşa Vergi Dairesi’ne 31 Mart 2003’te teslim edilen Albayrak Turizm AŞ hakkındaki rapora göre, şirket 1 trilyon 853 milyar liralık gelirini vergiden kaçırdı. Bunun içinde toplam altı halkadan oluşan naylon fatura zinciri oluşturdu. 
     Zincirin birinci halkasında Maliye’ye kaydı dahi olmayan tabela şirketleri kullanıldı. Bu şirketlerden ikinci halkada bulunan, Albayraklar’ın naylon fatura temin ettiği Civelek, Tekin ve Akmercan gibi şirketlere mal ve hizmet satılmış görüntüsü verildi. 
     
     Bankacılar itiraf etti 
     Üçüncü aşamada bu şirketler aynı malları, faaliyet alanı çöp toplama ve belediyeye bağlı kuruluşların personelinin taşınması olan Albayrak Turizm A.Ş’ye satmış gibi gösterildi. Bunun için faturalar düzenlenirken, ödemeler de bankadan hayali olarak yapıldı. Albayrak Turizm AŞ’nin hesabının bulunduğu banka şubeleri ile çalışıldı. İşlemlere gerçek görüntüsü verilmesi için Albayrak AŞ’nin hesabından para çıkmış gibi banka belgeleri düzenlendi. 
     Fatura bedelleri tahsil edilmiş görünürken, yalnızca birkaç dakika sonra aynı miktardaki para birkaç parça halinde aynı hesaba geri yatırılmış gibi gösterildi. Böylece bankada gerçekte para giriş çıkışı olmadığı için kasa denkliği de sağlanmış oldu. 
     
     O dönem yönetici olan bakan 
     Uzmanların hazırladığı raporlarda ifadesini aldıkları banka personeli de her şeyi itiraf etti. Zincirin dördüncü halkası da Albayrak Turizm AŞ’nin aldığı bu malları kendisine bağlı Sistem İnşaat adlı bir şirkete satarak oluşturuldu. Her halkada malların cinsi ve miktarı aynı kalırken, birim fiyatları şişirildi. Naylon fatura zincirinin beşinci halkası Maliye Bakanı Kemal Unakıtan’ın o dönem yönetim kurulu üyesi olduğu Albaraka Türk AŞ ile oluşturuldu. Albaraka Türk A.Ş’nin de aynı malları fiyatı ikiye üçe katlanmış halde yeniden Albayrak Turizm A.Ş’ye satmış gibi fatura düzenlediği belirlendi. 
     
İki kelime ile trilyonlar affedildi      Hesap uzmanları raporuna göre Albayrak Turizm’in işlemlerinin ancak 274 milyar liralık kısmının gerçeği yansıtabileceği hesaplandı. Buna göre Albayrak Turizm A.Ş’nin naylon fatura kullanarak 1 trilyon 853 milyar liralık kazancını vergiden kaçırdığı belirlendi. Söz konusu rapor 31 Mart’ta Davutpaşa Vergi Dairesine teslim edildi. Ancak Maliye Bakanı Kemal Unakıtan’ın dün televizyondan savunduğu yasal değişiklik nedeniyle, yetiştirilememiş yazılmamış’ sayıldığı için geçersiz kabul edilmiş oldu. Vergi Barışı Kanunu’nun 10’uncu maddesinin 4’üncü fırkasında "1 ay" ifadesi "20 gün" olarak değiştirildi. Bu değişiklikle devlet Albayraklardan 1999 yılına ilişkin alacağı yaklaşık 600 milyar liraya yakın vergiyi kaybetti. Öte yandan geçen cuma günü yapılan yasal değişiklikle Albayraklar’ın iki şirketine ait toplam 11 trilyon liralık gelir ile İGDAŞ’ın 200 trilyona yakın gelirini de vergiden kaçırması sağlandı. Devletin iki kelimelik değişikliği trilyonlara mal oldu. 
     


SİYASET 
















</TEXT>
</DOC>
