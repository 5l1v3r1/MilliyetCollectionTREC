<DOC>
<DOCNO> 118482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sonspo21.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, tek antrenmanla hazırlıklarını sürdürdü 
</HEADLINE>
<TEXT>

     UEFA Kupası 2. tur rövanş maçında 14 Kasım Perşembe günü Yunanistan'ın Panathinaikos takımıyla karşılaşacak Fenerbahçe, yarın Atina'ya gidecek. 
     İstanbul'da yapılan ilk maçta rakibiyle 1-1 berabere kalarak tur için avantajlı bir skor elde edemeyen sarı-lacivertliler, deplasmanda Yunan ekibine üstünlük sağlayarak, tarihinde ilk kez 3. tura çıkmayı hedefliyor. 
     Sarı-lacivertliler, yarın saat 10.30'da Sabiha Gökçen Havalimanı'ndan özel uçakla Atina'ya gidecek. 
     Yunanistan'da çıkabilecek olaylar nedeniyle Atina'ya taraftar götürülmezken, sadece Fenerbahçe kafilesinde yaklaşık 50 kişilik bir grup taraftarın bulunacağı bildirildi. 
     
     HAKAN VE WASHİNGTON'UN DURUMLARI 
     Samsunspor maçında aldığı darbe sonunda belinin sol tarafında ezilme olan Hakan'ın, bugün takımla birlikte çalıştığı öğrenildi. 
     Hakan'ın durumunun maç gününe kadar izleneceği, bu oyuncunun Panathinaikos maçında forma giyebileceği bildirildi. 
     Sol ayak bileğinde aşil tendonu çevresinde darbeye bağlı sakatlığı bulunan Washington'un ise tedavisinin sürdüğü, Brezilyalı futbolcunun da Panathinaikos maçında oynama olasılığının bulunduğu kaydedildi. 
     
     PANATHİNAİKOS MAÇI HAZIRLIKLARI 
     Fenerbahçe, Panathinaikos ile yapacağı UEFA Kupası 2. tur rövanş maçı hazırlıklarını bugün tek idmanla sürdürdü. 
     Teknik Direktör Werner Lorant yönetiminde, Samandıra Tesisleri'nde basına kapalı yapılan antrenmanda futbolcuların taktik ağırlıklı bir idman yaptıkları öğrenildi. 
     Antrenmana, sakatlığı bulunan Washington, kasığında problem olan Serhat, rahatsızlığı nedeniyle salonda çalışan Johnson, sakatlıkları süren Revivo ve Mirkoviç katılmadı. Mustafa Doğan koşulara devam ederken, İsmail de yine yürüyüş yaptı. 
     Serhat ve Johnson'un durumlarının çok ciddi olmadığı, Panathinaikos maçında oynayabilecekleri kaydedildi. 
     Sarı-lacivertlilerde sakatlıkları bulunan Revivo, Mirkoviç, Mustafa ve İsmail dışında tüm oyuncuların Yunanistan'a götürüleceği bildirildi. 
     Bu arada, Fenerbahçe minik erkek basketbol takımı, Galatasaray'ı 72-33 yendi. 
     





</TEXT>
</DOC>
