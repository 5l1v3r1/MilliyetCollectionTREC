<DOC>
<DOCNO> 105371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/dunya/dun02.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin korsan taksicilik yapacakmış 
</HEADLINE>
<TEXT>

     CENK BAŞLAMIŞ Moskova 

     Rusya Devlet Başkanı Vladimir Putin, KGB’den ayrıldığı dönemde ailesini geçindirebilmek amacıyla korsan taksicilik yapmayı düşündüğünü açıkladı. 
     Moskova’da bu hafta piyasaya çıkacak "Vladimir Putin İktidara Giden Yol" isimli kitapta Rusya liderinin yakın geçmişindeki bilinmeyen olaylara yer verildi. Kamuoyuna ilk kez yansıyan olayların başında, 1991 ağustosunda Sovyet lideri Mihail Gorbaçov’a karşı düzenlenen darbe girişimi sırasında Putin’in yaşadıkları geliyor. Putin, kitabın yazarı Oleg Blotskiy’ye, darbe günlerinde KGB’deki görevinden istifa edip etmeme konusunda kararsızlığa düştüğünü anlattı. 
     Rusya lideri, sonunda istifa ettiğini, ancak bu kez de gelecek kaygısına düştüğünü belirterek, "Eğer darbeciler başarıya ulaşsa ve ben tutuklanmaktan kurtulsam, ailemi nasıl geçindirecektim Bu konu üzerinde çok düşündüm. Sonunda gerekirse Volga marka arabamla korsan taksicilik yapmaya karar verdim" diye anlattı. 
     



 DÜNYA 













</TEXT>
</DOC>
