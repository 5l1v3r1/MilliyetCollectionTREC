<DOC>
<DOCNO> 103446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/ekonomi/eko03.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’ye reklam smaçı 
</HEADLINE>
<TEXT>

Milli Takımımızın oynayacağı sahalara reklam panoları asılacak, televizyonda tanıtım filmi gösterilecek, otobüslere ilanlar verilecek 
     MERT İLKUTLUĞ, CAN KAMİLOĞLU İzmir - New York DHA 

     Turizm Bakanı Mustafa Taşar, 12 Dev Adam’la birlikte Türkiye’yi bütün ABD’ye tanıtacaklarını söyledi. 
     ABD’nin Indianapolis kentinde, 29 Ağustos’ta başlayacak 14’üncü Dünya Erkekler Basketbol Şampiyonası’na Avrupa ikinciliği unvanıyla katılacak A Milli Basketbol Takımımız Detroit’te hazırlıklarını sürdürürken, Turizm Bakanlığı da turnuvaya hazırlanıyor. 
     Bakan Taşar, maçların oynanacağı salonlarda reklam panoları kiralanıp Türkiye ilanlarının yerleştirildiğini söyledi. Indianapolis’te kiraladıkları 25 belediye otobüsünün üzerinde Türkiye ilanlarının yer alacağını belirten Taşar, ayrıca maçların yayınlanacağı ESDN TV kanalında da Türkiye tanıtım filmlerinin oynatılması için anlaşma yaptıklarını söyledi. Taşar ayrıca, turnuva boyunca da 5 binden fazla broşür, Türkiye baskılı anahtarlık, şapka ve tişört dağıtılacağını, maçların oynanacağı salonların önünde Türkiye tanıtım standları kurulacağını kaydetti. 
     
     Indianapolis’te Türk günü 
     Türk Amerikan Federasyonları Derneği Başkanı Egemen Bağış da Indianapolis Türk Günleri kapsamında Türk mutfağından el sanatlarına kadar bir çok ürünün tanıtılacağı bir fuar düzenleyeceklerini söyledi. 31 Ağustos’ta kentin en büyük parkında ücretsiz açık hava gösterisi düzenleneceğini belirten Bağış, "Bu konsere 10 bin kişinin katılmasını bekliyoruz. ABD’de bulunan Türk Dernekleri’nin folklor ekipleri gösteri yapacak. Türkiye’den gelen sanatçılar konser verecek" dedi. 
     



 EKONOMİ 


















</TEXT>
</DOC>
