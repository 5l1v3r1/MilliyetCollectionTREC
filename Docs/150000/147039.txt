<DOC>
<DOCNO> 147039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/soneko24.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD, yeni yönetimini seçecek... 
</HEADLINE>
<TEXT>

     Müstakil Sanayici ve İşadamları Derneği'nin MÜSİAD yeni yönetimi 19 Nisan Cumartesi günü belirlenecek. 
     Derneğin 12. Genel Kurulu'nda yapılacak seçimlerde MÜSİAD Genel Başkanı Ali Bayramoğlu yeniden adaylığını koyacak. 
     Grand Cevahir Oteli'nde gerçekleştirilecek toplantıya, hükümet temsilcileri, siyasetçiler, sivil toplum kuruluşları yöneticileri, belediye başkanları, akademisyenlerin de aralarında bulunduğu yaklaşık bin 500 kişi davet edildi. 
     Ali Bayramoğlu, seçimlerde yeniden aday olacağını belirterek, seçildiği takdirde, önümüzdeki 1 yılın yasal olarak son görev dönemini oluşturacağını bildirdi. 
     3 Kasım seçimlerinin ardından, sivil toplum örgütlerinin öne çıktığı bir sürecin yaşandığını belirten Bayramoğlu, Avrupa Birliği ile ilişkiler, ekonomik kurulların aktiviteleri, Türkiye'nin komşu ülkelerle olan ticari ilişkileri ile hükümetle bazı konularda yapılan koordinasyon içindeki çalışmaların, sivil toplumun, önümüzdeki süreç içinde gerçek işlevine kavuşacağı izlenimini doğurduğunu bildirdi. 
     Bayramoğlu, yıllardır Anadolu'yu temsil eden ve orta ölçekli kuruluşlar için büyük hizmetler veren MÜSİAD'ın bu dönemde daha aktif bir görev üstleneceğini vurguladı. 
     Türkiye'de mali sektörle gelinen noktanın herkesi ızdırap içinde bıraktığını dile getiren Bayramoğlu, şöyle dedi 
     ''Hükümet böyle bir talepte bulunmuyor, ancak, konu toplum içinde öyle bir noktaya taşındı ki sanki cami önünde mendil açılacak. İşin bu noktaya gelmesi ciddi bir problem. Bu sorunların çözümü, yatırım hamlesinden geçer. Bu yönde proje üretilmesi için MÜSİAD aktif bir görev üstlenecek.'' 
     





</TEXT>
</DOC>
