<DOC>
<DOCNO> 126925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/siyaset/siy05.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan’a şanslı takvim’ 
</HEADLINE>
<TEXT>

YSK, Siirt seçimi için takvim belirledi. Partiler 23 Ocak’a kadar yeni aday bildirecek. Referandum olmazsa Erdoğan da aday olabilecek 
     GÖKÇER TAHİNCİOĞLU Ankara 

     YSK, Siirt’te yapılacak seçime ilişkin takvimi belirledi. Takvime göre, YSK 3 Kasım’da Siirt’ten milletvekili adayı olan isimlerin 9 Şubat 2003’te yeniden yapılacak seçimlerde aday olup olamayacaklarını 19 Ocak günü saat 17.00’a kadar karara bağlayacak. YSK, 3 Kasım’da aday olan isimlerden istifa eden veya ölen olması durumunda, 21 Ocak günü ilgili partiden yeni isim isteyecek. Partiler YSK’ya, 23 Ocak günü saat 17.00’ye kadar yeni aday ismi bildirecek. YSK, yeni isimlerin adaylıklarına yapılan itirazı ve kendi değerlendirmesini 25 Ocak 2003 günü saat 17.00’de sonuçlandıracak. YSK, bu isimlerden seçilme yeterliliği bulunmayanları eleyecek ve kesin aday listesini 28 Ocak tarihli Resmi Gazete’de yayımlayacak. AKP Siirt birinci sıra adayı Mervan Gül’ün istifa etmesinin ardından AKP, 23 Ocak’a kadar Gül’ün yerine Erdoğan’ın aday olduğunu YSK’ya bildirecek. Erdoğan 25 Ocak’a kadar seçilme yeterliliği kazanamazsa, aday olamayacak. 
     Erdoğan’ın önünü açacak Anayasa değişiklikleri, bugün veya en geç yarın TBMM’de oylanacak. Oylamanın ardından paket, daha önce aynı değişiklikleri veto eden Sezer’in önüne gelecek. 15 gün değerlendirme süresi bulunan Sezer değişiklikleri bu sürenin son günü onaylasa bile Erdoğan, YSK’nın yeterli bulması halinde Siirt’ten aday olabilecek. 
     



 SİYASET 



















</TEXT>
</DOC>
