<DOC>
<DOCNO> 120516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/ekonomi/eko01.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank’ın Fon’a devrine durdurma... 
</HEADLINE>
<TEXT>

Danıştay İdari Dava Daireleri Genel Kurulu, Pamukbank’ın Tasarruf Mevduatı Sigorta Fonu’na devredilmesine ilişkin BDDK kararının yürütmesini durdurdu 
     ANKARA Milliyet 

     Danıştay İdari Dava Daireleri Genel Kurulu, Pamukbank’ın Tasarruf Mevduatı Sigorta Fonu’na TMSF devrine ilişkin Bankacılık Düzenleme ve Denetleme Kurulu BDDK kararının yürütmesini, Danıştay 10. Dairesi’nin aksi yöndeki kararını bozarak durdurdu. 
     Danıştay 10. Dairesi’nin Pamukbank’ın Fon’a devrine ilişkin kararının iptali ve yürütmenin durdurulması istemiyle açılan davada, yürütmenin durdurulması isteminin reddiyle ilgili kararına yapılan itiraz dün sonuçlandı. 
     Genel Kurul, 10. Daire’nin kararını oyçokluğuyla kaldırdı ve söz konusu BDDK kararının yürütmesini durdurdu. Kurul, bununla birlikte devir kararından sonra BDDK ve Fon’un Pamukbank’a yönelik aldığı bazı kararların da yürütmesini durdurdu. Bunlar arasında Fon’un Pamukbank’ın hisselerinin satışa sunulmasına ilişkin 27 Haziran 2002 tarihli kararı da bulunuyor. 
     
     Durdurma gerekçesi 
     Kurul, karara gerekçe olarak, Pamukbank’ın Yapı ve Kredi Bankası’na devir talebinin BDDK tarafından yeterince incelenmeden reddedilmesini ve Bankacılık Kanunu’na göre, Pamukbank’ın sermaye artırımı yapacağını bildirmesine karşın yeterli süre tanınmadan Fon’a devredilmesini gösterdi. 
     Danıştay 10. Dairesi esasa ilişkin kararını verene kadar Genel Kurul’un bu kararı bağlayıcı olduğundan, BDDK’nın, karar tebliğ edildikten sonra 30 gün içinde gereğini yerine getirmesi gerekiyor. 
     BDDK, Pamukbank’ın 18 Haziran 2002 tarihinde Fon’a devrini kararlaştırmış, Fon da 27 Haziran 2002 tarihinde Pamukbank’ın hisselerinin satışa çıkarılmasına karar vermişti. Pamukbank’ın hissedarları, bu kararların iptali ve yürütmesinin durdurulması istemiyle dava açmışlardı. Danıştay 10. Dairesi, oybirliğiyle yürütmenin durdurulması istemini reddetmişti. 
     
Devlet, 2.5 milyar dolar koydu      Pamukbank’ta Aralık 2001 itibariyle toplam zarar 4 katrilyon 24 trilyon, yüzde 8’lik sermaye yeterliliği oranına ulaşılması için konulması gereken kaynak ihtiyacı da 2 katrilyon 963 trilyon olarak tespit edilmişti. 
     Pamukbank, 18 Haziran 2002’de "Bankalar Yasası çerçevesinde gereken tedbirleri almadığı, bu tedbirleri almış olsa da mali bünyesini güçlendirmesine imk n olmadığı, yaklaşık 2 milyar dolarlık sermaye açığı bulunduğu" gerekçesiyle Fon’a devredilmişti. BDDK, bankanın Yapı ve Kredi’ye devri talebini de sunulan fizibilitenin uygulanabilir olmadığı gerekçesiyle kabul etmemişti. Bankada tespit edilen 2.5 milyar dolarlık açık Hazine’den alınan tahvillerle kapatıldı. 
     Pamukbank’taki hissedarlıkları nedeniyle Bankalar Kanunu’nun hükümleri çerçevesinde banka kurucularında aranan nitelikleri kaybeden, Yapı ve Kredi Bankası’nda yüzde 10 ve üzerinde paya sahip olan kişilerin temettü haricindeki ortaklık hakları da Fon’a geçmişti. 
     



 EKONOMİ 
























</TEXT>
</DOC>
