<DOC>
<DOCNO> 138959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/soneko39.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün böyle geçti... 
</HEADLINE>
<TEXT>

     Borsa, haftanın ikinci işlem gününü de kayıpla kapadı. 
     Borsa'da hisseler yüzde 1.05 değer kaybederken, faiz cephesinde bir miktar artış, dövizde sakin bir seyir gerçekleşti. 
     Bileşik endeks ilk seansta yaşanan düşüşün ardından ikinci yarıda gelen alımlarla yönünü yukarı çevirdi fakat 11,200 puan seviyelerinde sıkıştı ve gelen son dakika alımlarıyla bu seviyenin biraz üzerinde kapandı. 
     Uzmanlar, bugünkü Hazine ihalesi sonuçlarının 1 hafta öncesi ile karşılaştırıldığında, talep açısından olumlu bir durum yaşandığını ancak faiz oranının bir miktar yüksek çıktığını ifade ediyorlar. 
     Uzmanlar, gerek borsa gerekse faiz cephesinde kar satışlarının gözlendiğini savunarak, olası Irak müdahalesi ile ilgili gelişmelerin hem tahvil-bono piyasası, hem de Borsa üzerinde tedirginlik yaratmaya devam ettiğini, konuya ilişkin gelişmelerin yakından izleneceğini vurguluyorlar. 
     Endeks, 1. seansta 200.69 puan düşerek 11,191.89 puandan kapandı. Hisse senetleri ortalama yüzde 1.76 düşüş kaydetti. 
     Hisse senetleri, 2. seansta ortalama yüzde 0.72 değer kazanırken, günün tamamında yüzde 1.05 oranında değer yitirdi. Ulusal 100 Endeks, 11,272.71'den kapandı. 
     Hisse senetleri piyasasındaki günlük toplam işlem hacmi de 336 trilyon 177 milyar 468 milyon lira oldu. 
     
     DOLAR 
     Kapalıçarşı'da güne 1 milyon 622 bin liradan başlayan dolar 1 milyon 623 bin liradan, 1 milyon 752 bin liradan başlayan Euro ise 1 milyon 751 bin liradan kapandı. 
     Merkez Bankası da doların bugünkü efektif kurunu alışta 1 milyon 611 bin 351, satışta ise 1 milyon 622 bin 687 lira olarak açıkladı. 
     Böylece, Merkez Bankası'nın dün açıkladığı kurlara göre dolar alışta 717 lira, satışta ise 722 lira geriledi. 
     
     TAHVİL İHALESİ 
     Hazine Müsteşarlığı, bugün düzenlediği tahvil ihalesiyle, Şubat ayı ihale programını tamamladı. 
     Hazine'nin 371 gün vadeli iskontolu tahvil ihalesine toplam 2 katrilyon 715.9 trilyon liralık teklif gelirken, ihalede nominal 2 katrilyon 261.7 trilyon liralık satış yapıldı. İhaledeki net satış tutarı da 1 katrilyon 437.5 trilyon lira oldu. İhalede gerçekleşen bileşik faiz yüzde 55.99, basit faiz ise yüzde 56.25 olarak gerçekleşti. Hazine'nin bugünkü tahvil ihalesinde satılan kağıtların geri ödeme tarihi 3 Mart 2004 olarak belirlendi. 
     
     TAHVİL-BONO-REPO 
     İMKB Tahvil ve Bono Piyasası Kesin Alım Satım Pazarı'nda, gösterge niteliğindeki 28 Ocak 2004 vadeli, bugün valörlü tahvilin basit getirisi yüzde 54.48, bileşik getirisi ise yüzde 55.48'den kapandı. 
     Bu kağıdın dün valörlü işlemlerinde basit faiz yüzde .68, bileşik faiz ise yüzde 54.61 düzeyindeydi. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 43.99'dan işlem gördü. 
     İMKB Tahvil ve Bono Piyasası verilerine göre, gecelik faizde en düşük oran yüzde 42.50, en yüksek oran yüzde 44.10 olarak belirlendi. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     





</TEXT>
</DOC>
