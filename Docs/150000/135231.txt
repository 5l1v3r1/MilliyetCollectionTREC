<DOC>
<DOCNO> 135231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko07.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Abdüllatif Şener 2003 enflasyon hedefini gerçekleştireceğiz 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2003 yılı enflasyon hedefinin gerçekleştirileceğini bildirdi. 
     Şener, ''Türkiye, tek rakamlı enflasyonun bulunduğu bir ortama hızla, süratle ulaşacaktır'' dedi. 
     Başbakan Yardımcısı Şener, TÜSİAD'ın ''Enflasyon ve Büyüme Dinamikleri'' konulu raporunun tanıtım toplantısında yaptığı konuşmada, fiyat istikrarının sağlanmasının, Merkez Bankası'nın birincil sorumlulukları arasında olduğunu vurguladı. 
     Bakan Şener, hükümetin de, mali disiplini sağlama ve yapısal reformları çözmek süretiyle, Merkez Bankası'nın birincil sorumluluğunda bulunan fiyat istikrarına önemli katkılar ve destekler oluşturmaya çalıştığını kaydetti. 
     Bu arada sadece Merkez Bankası politikalarına havale edilen diğer iktisadi politika araçlarının, para politikası yönü dışında kullanılması durumunda hedeflere ulaşmanın mümkün olmayacağını belirten Bakan Şener, şunları söyledi 
     ''Merkez Bankası'nın fiyat istikrarının sağlamasına yönelik politikalarının, maliye politikası araçları ile desteklemesi gerekmektedir. Bu bakımdan da hükümetimiz, mali disipline ve yapısal reformlara bu açıdan önem vermektedir.'' 
     
     KOLLEKTİF AKIL 

     Başbakan Yardımcısı Abdüllatif Şener, ''Herhangi bir fikir akımının, ideolojinin, bir kişinin, belli bir ülkeye özgü sorunları çözecek, bütün reçetelere sahip olduğunu düşünmek, tarihin geçmiş döneminde kalmış düşüncelerdir'' dedi. 
     Artık yeni bin yılda hiç kimsenin insanlığa özgü sorunları çözme yeteneğine sahip olamayacağını, kollektif aklın bir masaya yatırılarak tartışma, farklı alternatiflerin değerlendirilmesiyle çözüm konusunda başarılı olunabileceğini ifade eden Şener, artık partilerin toplum adına konuştuğu, genel başkan, lider veya bakanların tüm toplum adına düşünüp konuştuğu dönemlerin geride kaldığını bildirdi. 
     Bakan Şener, kendilerinin siyaset anlayışının da bu olduğunu ifade etti. 
     Enflasyon konusunun artık Türkiye'de her vatandaşın kanıksadığı bir alan haline dönüştüğünü vurgulayan Şener, Türkiye'nin çeyrek yılı aşkın süredir enflasyonu yaşadığını, böyle kronik ve kalıcı bir enflasyon yapısının diğer ülkelerde görülmediğini söyledi. 
     
     ENFLASYON VE BÜYÜME 

     Şener, Hükümet olarak bütçe büyüklüklerini, para ve maliyet politikalarını tartışırken enflasyonun nasıl aşağıya çekileceğini de tartıştıklarını belirterek, şöyle konuştu 
     ''Büyüme, yine aynı şekilde Türkiye'nin ana gündem maddelerinden biridir. Aslında bir boyutu itibariyle de kronik hale gelmiş enflasyon ortamının bir sonucu olarak meydana gelen belirsizlikler, Türkiye'de büyüme ile ilgili beklentileri her zaman bozmuştur. Zaman zaman çok yüksek büyüme oranları, zaman zaman küçülen ekonomiyi birlikte yaşamışızdır. 
     Halbuki kalıcı ve sürdürülebilir bir büyüme ortamına kavuşmak, ekonominin sağlıklı işleyişi açısından önemlidir. İstikrarsızlık bazen büyüyen, bazen küçülen ekonomik ortam tüm iş dünyasının her türlü kararını etkileyecek ve ekonominin geleceği ile ilgili olumsuzluklar ortaya çıkaracaktır. Hükümetimiz bu konularda kararlıdır. Her şeyden önce hükümet tüm kurum ve kuralları ile işleyen bir piyasa ekonomisinin kurulması için gerekli bütün araçları devreye sokma niyetinde ve kararlılığındadır.'' Bu arada, Piyasa kurum ve kurullarının yeterince oluşmadığı, olgunlaşmadığı bir ekonomide, başta büyüme ve enflasyon olmak üzere her türlü ekonomik sorunun ortaya çıktığına işaret eden Şener, ''bu sorunların ortaya çıkmasını önlemek için, her şeyden önce gerçek anlamda bir piyasa ekonomisinin varlığını görmek lazım. Tüm kurum ve kuralları ile işleyen bir piyasa ekonomisi, bu bakımdan her şeyin önüdür, esasıdır. Ve hükümetin temel hedefidir.'' 
     
     İŞİN BAŞI MALİ DİSİPLİN 

     Ekonomik istikrar, enflasyonsuz veya düşük enflasyonlu bir Türkiye, sürdürülebilir bir büyüme ve gelir dağılımında adaletin, hükümetin temel arayışları olduğunu anlatan Başbakan Yardımcısı Şener, ''Bunlar Türkiye'de görmeyi arzuladığımız temel noktalardır'' dedi. 
     Şener, Türkiye'de kronik hale gelen enflasyon ve enflasyonist ortamın, başlangıçta ve daha sonraki yıllarda ortaya çıkan ve devam eden mali disiplinsizlikle bağlantılı ve ilişkili olduğunu da kaydetti. 
     Bu bakımdan tüm siyasal iktidarların, enflasyonu aşağı çekmek için işe ''mali disiplinden'' başlamaları gerektiğini vurgulayan Şener, bu açıdan kendilerinin başta bütçe disiplini olmak üzere, bu disiplin ortamının sağlanmasına büyük önem verdiklerini bildirdi. Başbakan Yardımcısı, devamla şöyle konuştu 
     
     HARCAMA REFORMU 

     ''Hükümet programımızda özellikle, bir harcama reformunun önemli olduğunu görmekteyiz. Başta kamu yönetim reformu ve buna bağlı olarak da kamudaki harcamaların disiplin altına alınabilmesi olmak üzere, bir kapsamlı reform çalışması sürdürmekteyiz. 2003 yılı konsolide bütçesi hazırlanırken, 2003 yılına ait kamu yatırımları ayarlanırken bu hususlara dikkat edilmiştir. Ve 2003 yılında yatırım stoğundan 600 civarında proje çıkarılmıştır. Verimsiz olan ve gerçekleştirilmesi ekonomiye önemli ölçüde katkı sağlamayacak olan yatırımlar, 2003 için çıkarıldı. 
     Böylece kamu yatırımlarında tamamlanacak olan, bir an önce ekonomiye kazandırılacak olan yatırımlara öncelik verilmiştir. Diğer taraftan yine harcama reformunun bir parçası olarak, kamu tek hesabı da düzenli şekilde hükümet tarafından izlenecektir.'' 
     
     VERGİ REFORMU PAKETİ, KISA SÜREDE TBMM'YE SUNULACAK 

     Devlet Bakanı ve Başbakan Yardımcısı Şener, vergi sisteminin işleyişini değerlendirirken, buna yönelik çok boyutlu eleştiriler yapılabileceğini ifade etti. 
     Vergi sistemi dikkate alınarak Türkiye'de çağdaş, uygulanabilir ekonomik birimlerin tercihlerini etkilemeyen yatırım kararlarını caydırmayan, rekabet ortamını bozmayan bir vergi sisteminin oluşturulmasının temel hedefleri olduğunu anlatan Bakan Şener, ''Bu konuda Maliye Bakanlığı bünseyisinde sürdürülen çalışmalar son safhaya gelmiştir. Kısa süre içerisinde vergi reformu ile ilgili paket, TBMM'ye sunulacaktır'' dedi. 
     
     FAİZ DIŞI FAZLA 

     Mali disiplinle birlikte ve diğer kamu dengesi açısından tartışılan konuların başında faiz dışı fazlanın geldiğini ifade eden Şener, bu konuda da şunları kaydetti 
     ''Türkiye gibi borç stoku çok yüksek oranlara ulaşmış, Gayri Safi Milli Hasıla içindeki borç stoku oranının kabul edilebilir sınırların üzerinde bulunduğu, reel faiz oranlarının bu bakımdan çok yüksek seyrettiği bir ülke açısından, faiz dışı fazla önemli bir nokta. 
     Hükümet olarak, 6.5'lik faiz dışı fazla hedefimizden taviz vermeyeceğiz. Mali disiplinin bir parçası olarak, bu faiz dışı fazla ile oluşturulacak 2003 yılı dengeleri sonucunda, borç stokunun azaltılmasına yönelik bir program ortaya çıkacaktır. Türkiye'de yıllardır borçlanma sürdürülmektedir. Ama bu borçlanma sürekli borç stokunu artırarak devam etmektedir. Hükümetimizin temel politikası, borç stokunu azaltarak borçlanmanın sürdürülebilmesidir.'' 
     
     KURULLARIN BAĞIMSIZLIĞI 

     Hiç bir zaman bu kurulların görev alanları ile ilgili verecekleri kararlarda müdahil görüntüler içinde olmadıklarını da ifade eden Bakan Şener, şunları söyledi 
     ''Hükümetin ilk kurulduğu günlerde, bu kurulların bağımsızlığı üzerinde hükümetin şüphe oluşturmaması gerektiğini sürekli yazan çevreler, maalesef son zamanlarda farklı bir çizgiye gelmişlerdir. Bu kurumların aldığı kararlar neden hükümet tarafından yönlendirilmiyor diyecek kadar aşırı noktalara gelindiği görülmektedir. Ancak bu kurullar, kendi sorumlulukları içinde kararlarını alacaklardır, görevlerini yerine getireceklerdir. Biz hükümet olarak, özerk ve bağımsız alanın zedelendiği gibi bir izlenimi ortaya çırabilecek hiçbir davranış içinde bulunmayacağız.'' 
     
     RASYONEL EKONOMİK YAPI VE ÖZELLEŞTİRME 

     Abdüllatif Şener, gerek enflasyon gerekse büyüme dinamikleri ile ilgili, ''rasyonel ekonomik yapının'' kurulması gerektiğini de ifade etti. 
     Ekonomik ortamın rasyonel olmaması durumunda, enflasyonun düşürülmesi ve istikrarlı bir büyüme ortamından bahsedilemeyeceğine dikkati çeken Şener, bu bakımdan ekonominin rasyonel işleyişinin sağlanmasının tüm politikaların başarılı olabilmesi için gerekli olduğunu bildirdi. 
     Başbakan Yardımcısı Şener, bu noktada hükümet olarak özelleştirmeye büyük önem verdiklerini, kamu payının Türkiye'de olduğu gibi ağırlık kazandığı ekonomilerde temel sorunun ekonominin rasyonelleşmesi olduğunu vurguladı. 
     Şener, kamu işletmesinin çok sayıda varlığı ve milli hasıla içindeki payının yüksekliğinin, rasyonel bir ekonomik ortamın oluşturulması önündeki en büyük engel olduğunu da dile getirdi. 
     
     ÖZELLEŞTİRMEDE TAVİZ YOK 

     Özelleştirme konusunda kararlı adımlar atacakları ve özelleştirme programının aksamasına müsade etmeyeceklerinin altını çizen Başbakan Yardımcısı Şener, şöyle konuştu 
     ''İhaleler yapılacak ve prosedürler süratli şekilde yerine getirilecektir. Hükümet olarak, Bakan olarak, özelleştirme konusunda iddialıyız. Bugüne kadar Türkiye'de devlet, kamu işletmeciliğinden yüzde 5-8 oranında elini çekmiştir. Hala mesafe almamız gerek ve hızlı davranacağız. 2003 takvimi kararlılıkla uygulanacak. Belki uygulama sonrası eleştiri olacaktır. Söyleneceklere aldırış etmeyeceğim, hızımı kesmeye niyetli değilim. Belki başka ülkelerde özelleştirme bakanının siyaseten kellesi gitti...Ama ben son noktayı koyacağımı bilsem de kararlılıkla devam edeceğim.'' Türkiye açısından üretim maliyetlerinin düşürülmesinin de önemli olduğuna işaret eden Şener, hükümet olarak bunun önemini bildiklerini ve çalışmalara devam ettiklerini vurguladı. 
     Devlet Bakanı ve Başbakan Yardımcısı Şener, bildiği düşünceyi, fikirleri paylaşmanın önemli olduğunu ve her politikanın birlikte paylaşılması gerektiğini, bunun, ülke menfaati ve geleceği açısından önemli olduğunu sözlerine ekledi. 
     
     DİL SÜRÇMESİ DEĞİL 

     Şener toplantı çıkışında, gazetecilerin enflasyon oranlarıyla ilgili sorusu üzerine, TEFE'de Ocak ayında gerçekleşen yüzde 5.6'lık artışın, dünya fiyatlarıyla bağlantılı bir gelişme olduğunu söyledi. 
     TÜFE bazında yıllık enflasyonun yüzde 26'ya düşmüş olduğuna işaret eden Şener, bu rakamın 1983 yılından beri, 20 yıldır en düşük TÜFE rakamı olduğunu kaydetti. 
     Başbakan Yardımcısı Şener, 2003 yılı yıllık TÜFE hedefinin yüzde 20 olduğunu hatırlatırken, şöyle devam etti 
     ''Daha bir ayda, yüzde 26'lık bir enflasyon noktasına gelmiş olmamız, yıl sonu hedefimiz açısından umut vericidir. Dolayısıyla 11 ayda 6 puanlık bir düşüş, 2003 yılı hedefimizi gerçekleştirmemiz için yeterli olacaktır, 2003 enflasyon hedefimiz gerçekleştirilecektir ve Türkiye, tek rakamlı enflasyonun bulunduğu bir ortama hızla, süratle ulaşacaktır.'' Bakan Şener, ''faiz dışı fazlayı neden 6.8 yerine 6.5 diye söylediniz Bu bir dil sürçmesi mi, yoksa hedef mi aşağıya çekildi '' şeklindeki soruya karşılık ise ''asgari rakamı söyledim'' yanıtını verdi. 
     
     IMF HEYETİ 

     Öte yandan Hazine Müsteşarı Faik Öztrak, toplantıya gelişinde sorular üzerine, IMF'den halen bir heyetin Ankara'da olduğunu, görüşmelerin sürdüğünü vurguladı. 
     Öztrak, IMF uzmanlarının gelişmeler konusunda bilgi aldıklarını, Kahkonen başkanlığındaki heyetin ise görüşmeler belli bir noktaya geldiğinde Türkiye'ye geleceğini kaydetti. 
     





</TEXT>
</DOC>
