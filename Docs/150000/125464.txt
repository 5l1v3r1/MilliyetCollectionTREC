<DOC>
<DOCNO> 125464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo35.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Basketbol Takımı Teknik Heyeti panelde... 
</HEADLINE>
<TEXT>

     Özel Dr. Natuk Birkan İlköğretim Okulu tarafından düzenlenen ''12 Dev Adam'' konulu panele katılan A Milli Takım Başantrenörü Aydın Örs, milli takımı maçlara uzun süreli programlarla hazırladıklarını söyledi. 
     A Milli Takım Menajeri Doğan Hakyemez ve yardımcısı Çetin Yılmaz ile birlikte panele katılan Aydın Örs, basketbol antrenörlüğünün zor ve zevkli olduğunu belirterek, ''Milli takım için uzun süreli programlar hazırlıyoruz. Ayrıca özverili ve yoğun çalışmayla, uyum sağlamış takımlar başarılı oluyor. Ben de kendi mesleğimi severek yapıyorum ve başarı için gerekeni yapıyorum'' diye konuştu. 
     Milli Takım Menajeri Doğan Hakyemez ise 15 yaşında basketbola başladığını belirterek, ''Artık günümüzde 8 yaşından itibaren basketbola başlanabilir'' dedi. 
     A Milli Takım Yardımcı Antrenörü Çetin Yılmaz da iyi fiziğe sahip bir basketbolcu olmak için çocuk yaştan itibaren iyi beslenmek gerektiğini, bunun yanında bol bol uyumanın olumlu olduğunu anlattı. 
     Bu arada A Milli Takım teknik heyetinin panel salonuna girişinde minik öğrencilerin hep bir ağızdan ''12 Dev Adam'' şarkısını söylemesi teknik heyeti sevindirdi. Öğrenciler, panel sonunda teknik heyetle birlikte şarkıyı bir kez daha söylediler. 
     Öte yandan İTÜ Rektörü Gülsüm Sağlamer, panele katıldıkları için teknik heyete birer plaket verdi. 
     





</TEXT>
</DOC>
