<DOC>
<DOCNO> 133847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sondun19.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un konuşmasına tepkiler... 
</HEADLINE>
<TEXT>

     ABD Başkanı George W. Bush'un ''ulusa sesleniş'' konuşmasına Avrupa ve Asya ülkelerinden değişik tepkiler gelmeye devam ediyor. 
     Norveç Dışişleri Bakanı Jan Petersen, Bush'un konuşmasının Irak'a savaş ilanı olmadığını söyledi. 
     Petersen, Bush'un Irak Devlet Başkanı Saddam Hüseyin'e güçlü bir baskı yapılmasını istediğini belirterek, ''Bush'un konuşması, Irak ve kitle imha silahlarına ilişkin sorunun ciddiyetinin altını çiziyor. Önemli olan Bush'un Dışişleri Bakanı Colin Powell'ın 5 Şubat'ta BM Güvenlik Konseyi'ne kanıtlar sunacağını ilan etmesiydi'' dedi. 
     
     GÜNEY KORE 
     Güney Kore, ABD Başkanı George Bush'un konuşmasını memnuniyetle karşıladığını açıkladı. 
     Dışişleri Bakanlığı'ndan adının açıklanmasını istemeyen bir yetkili, Bush'un konuşmasında özellikle Kuzey Kore'nin nükleer programının ortaya koyduğu krize ayrılan bölümünün sürpriz olmadığını, bunun Bush'un genel politikasının tekrarı olduğunu söyledi ve Bush'un ifadelerini ''çok dengeli ve ılımlı'' olarak niteledi. 
     Bush, Kuzey Kore'nin uluslararası toplum nezdinde yeniden saygınlık kazanması için nükleer heveslerinden vazgeçmesi gerektiğini söylemişti. 
     
     AVUSTURALYA VE YENİ ZELANDA 
     Avustralya Başbakanı John Howard, Güvenlik Konseyi'ne daha fazla bilgi verileceğinin açıklanmasından memnun olduklarını belirterek, ''Bu, konuyu, asıl merci olan Güvenlik Konseyi'ne götürecektir'' dedi. 
     Yeni Zelanda Başbakanı Helen Clark ise daha ihtiyatlı bir tutum takınarak, Bush'un konuşmasının, ABD'nin Irak konusunda Güvenlik Konseyi'nin diğer üyelerini ikna çabalarını artıracağını gösterdiğini, ancak her şeyin ABD'nin tektaraflı hareket edeceğini gösterdiğini söyledi. 
     Clark, Ulusal Radyo'da yayınlanan konuşmasında BM silah denetçileri kesin bir sonuca varıncaya kadar birçok ülkenin ABD'nin yanında yer alma konusunda çekimser davranacaklarını belirtti. 
     
     PAKİSTAN'DAKİ AŞIRI DİNCİ PARTİ 
     Pakistan, henüz resmi bir tepki vermedi, ancak aşırı dinci partiler, Bush'un konuşmasında ''savaşı meşrulaştırma çabalarını'' zayıf buldular. 
     Cemaat-i İslami Partisi'nin başkan yardımcısı Liyakat Beluci, Pakistan hükümetine yönelik tepkiler de olacağını belirterek, ''Amerika'ya muhalefet her adımda artıyor. Sadece Amerika'ya değil, Amerikanın elinde araç haline gelen hükümete karşı da tepkiler olacak'' dedi. 
     





</TEXT>
</DOC>
