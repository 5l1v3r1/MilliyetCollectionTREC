<DOC>
<DOCNO> 102918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sondun32.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basınında 6 Eylül öncesi senaryolar. 
</HEADLINE>
<TEXT>

     Rum Yönetimi lideri Glafkos Klerides'in, İngiltere Başbakanı Tony Blair'e, Kıbrıs ile ilgili bazı açıklamalarından dolayı İngiliz diplomatları şikayet edeceği bildirildi. 
     Yunanistan'da yayımlanan Eleftherotipia gazetesi, Klerides'in Blair'e, İngiliz diplomatların ''egemenlik'' konusundaki ''kabul edilemez'' demeçlerinden ve bu yolla Kıbrıs sorununun çözümü önünde yeni engeller yaratmalarından duydukları ''memnuniyetsizliği'' aktarmaya hazırlandığını yazdı. 
     Bu arada, Rum basını, ABD ve İngiltere'nin, 6 Eylül'de Paris'te yapılacak görüşme öncesinde, ''dinamik bir baskı oyununa'' hazırlandıklarını ileri sürdü. 
     Fileleftheros gazetesi, İngiltere'nin Kıbrıs Özel Temsilcisi David Hannay ve ABD Dışişleri Bakanlığı Kıbrıs Özel Koordinatörü Tomas Weston'un, Paris görüşmesinden bir sonuç alınabilmesi için her iki tarafa baskı yapmak amacıyla bölgede temaslarda bulunacaklarını yazdı. 
     Gazeteye göre, ''iyimser olmayan'' Hannay, Ağustos sonu itibarıyla ilgili tarafların özellikle ''egemenlik'' konusu görüşülürken, ''iyi niyet'' göstermeleri gerektiği mesajını verecek. 
     ABD'nin de, Weston aracılığıyla, Eylül başında Ankara ve Atina'da temaslara ağırlık vereceğini belirten gazete, bu temaslar sırasında, en azından bir ilke anlaşmasına ulaşılması için, yıl sonuna kadar olan zamanın değerlendirilmesi açısından Türkiye ve Yunanistan'dan müdahil olmalarının isteneceğini kaydetti. 
     Habere göre, BM Genel Sekreteri'nin Kıbrıs Özel Temsilcisi Alvaro De Soto ise BM'nin belge sunma kararı konusunda Cumhurbaşkanı Rauf Denktaş ve Rum lideri Glafkos Klerides'in nabzını tutacak. 
     Politis gazetesi de, ABD ve İngiltere'nin Kıbrıs sorununa ilişkin yeni ''can sıkıcı'' senaryolar üzerinde çalıştıklarını, BM ve AB'nin işbirliğiyle, bu senaryoları hayata geçirmelerinin beklendiğini yazdı. 
     Gazete, söz konusu senaryoların, doğrudan görüşme sürecinin, üyelikle ilgili kararın alınacağı Aralık ayındaki Kopenhag zirvesi sonrasına uzatılmasını da öngördüğünü belirtti. 
     





</TEXT>
</DOC>
