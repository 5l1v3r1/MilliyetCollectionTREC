<DOC>
<DOCNO> 134125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sonspo11.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Pancu ve Ahmet Yıldırım sevinci... 
</HEADLINE>
<TEXT>

     Beşiktaş'a, Fenerbahçe ile 2 Şubat Pazar günü yapacağı erteleme maçı öncesi Pancu ve Ahmet Yıldırım'dan sevindirici haber geldi. 
     Siyah-beyazlı takımın dün akşam Romanya Birinci Ligi takımlarından Dinamo Bükreş ile yaptığı maçta sakatlanarak oyun dışına alınan her iki futbolcunun da derbide forma giyebilecekleri açıklandı. 
     Kulüp doktoru Ayhan Optur, bu sabah kontrol ettikleri Pancu ve Ahmet Yıldırım'ın MR'larının çekilmesine gerek duyulmadığını ve durumlarının iyi olduğunu söyledi. 
     Bu arada, geçirdiği gribal enfeksiyon nedeniyle bir süredir takımla birlikte idmanlara katılamayan kaptan Tayfur'un derbi maça yetiştirileceği bildirildi. 
     Tayfur'un en geç yarın takımla birlikte idmanlara katılacağı ve Fenerbahçe'ye karşı da oynayabileceği açıklanırken, Sergen'in durumu ise belirsizliğini koruyor. 
     Sakatlığı nedeniyle devre arası çalışmalarına takımla birlikte katılamayan Sergen'in durumunun maç öncesinde netlik kazanacağı kaydedildi. 
     Bu arada Dinamo Bükreş maçında oynatılmayan Nouma ve Ahmet Dursun'un da durumlarının iyi olduğu, siyah-beyazlı takımda derbi maçta sakatlıkları nedeniyle şu an için Bayram dışında oynayamayacak futbolcu bulunmadığı bildirildi. 

     
</TEXT>
</DOC>
