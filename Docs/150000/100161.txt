<DOC>
<DOCNO> 100161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sontur10.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Bild gazetesi'nden Türkiye sahillerine övgü... 
</HEADLINE>
<TEXT>

     Almanya'da tirajı en yüksek gazetelerden biri olan Bild gazetesi, seyahat sayfalarında Türkiye sahillerine övgü yağdırdı. 
     Bu yıl 3 milyon Alman turistin Türkiye sahillerinde tatil yaptığını belirten gazete, Çeşme, Kuşadası, Bodrum, Marmaris, Kaş, Antalya ve Side'yi tanıttı. 
     Gazete, Çeşme'nin sörf ve sağlık açısından tatil yapmak isteyenler için en uygun yer olduğunu belirtti ve ''Çeşme'nin sahilleri bir hindistancevizinin içi kadar beyaz, suyu da kristal kadar berrak'' ifadesini kullandı. 
     Kuşadası'nın sahildeki yürüyüş yolunun çok güzel olduğunu, buradan Efes gibi antik yerlere ulaşmanın da mümkün olduğunu kaydeden gazete, Bodrum'un ise ''gündüzleri sakin olduğunu, ancak gece yaşamının sabah saat 05.00'e doğru bittiğini'' yazdı. 
     Bild gazetesi, Marmaris'in Türkiye'nin en büyük yat limanına sahip olduğunu, burada yat kiralamanın bir haftalığına 1500 euro'dan başladığını, ancak çok ucuza çeşitli deniz araçlarının kiralanmasının da mümkün olduğunu belirtti. 
     Kaş'ın güzelliğini de anlatan gazete, ''burada batık gemilere dalma imkanının bulunduğunu'', Antalya'daki çarşılarda ise her türlü el imalatı örtü ve halının görülebileceğini yazdı. 
     Side'yi turistler için ''mutlaka görülmeye değer bir yer'' olarak niteleyen Alman gazetesi, beldedeki antik eserlere ve alışveriş olanaklarına dikkat çekti. 
     





</TEXT>
</DOC>
