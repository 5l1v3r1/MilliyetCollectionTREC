<DOC>
<DOCNO> 118769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/spor/spo01.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal tek yumruk 
</HEADLINE>
<TEXT>

Beşiktaş’ın hocası Lucescu, ne pahasına olursa olsun turu geçmek mecburiyetinde olduklarını belirtti, taraftarı İnönü Stadı’na davet etti 
     LUCESCU, İnönü Stadı’ndaki Alaves rövanşının İspanya’daki maçtan daha zor geçeceğini, ancak kazanmaktan başka düşüncelerinin bulunmadığını söyledi. Ne pahasına olursa olsun turu geçmek istediklerini vurgulayan Beşiktaş’ın teknik patronu, "Alaves, ligdeki kötü gidişini UEFA’da telafi etmek istiyor. Ayrıca dış sahada iyi performans gösteriyorlar. Hedefimiz kazanmak. Bunun için her şeyi yapacağız. Beraberlik gibi bir düşüncemiz yok" dedi. 
     TARAFTARLARA çağrıda bulunan Mircea Lucescu, "Desteğe her zamankinden daha fazla ihtiyacımız var. Biz ve taraftarlar birlikte turu geçmeyi başarabiliriz. İlk maçı izlediler. Hakemi nasıl etkilediklerini gördüler. Karşılaşma boyunca destek bekliyoruz" ifadelerini kullandı. Rumen hoca, Ermeni asıllı Fransız hakemin kökeninin maçın kaderini etkilemeyeceğini, sadece kendi futbollarına konsantre olmaya çalışacaklarını sözlerine ekledi. 
     
Bilgili inançlı      BEŞİKTAŞ Kulübü Başkanı Serdar Bilgili, ilk maçtaki avantajlarını kullanıp, turu geçeceklerini ileri sürdü. Bilgili, işi şansa bırakmak istemediklerini belirtip, "Taraftarımızın desteğiyle hedefe ulaşacağız. Bundan kuşkum yok" diye konuştu. Öte yandan Bilgili, bir televizyon programına katıldığı için Asbaşkan Yıldırım Demirören ile tartıştığı şeklindeki haberlere tepki gösterdi. Bu arada yönetim, Efsane Başkan Süleyman Seba’yı onur konuğu olarak maça davet etti. 
     
Forvet sıkıntısı      AHMET Dursun’un sakatlığı, İlhan ve Nouma’nın eski seviyesine ulaşamaması, Pancu ve Sergen’in de hafif sakatlıklarının bulunması teknik heyeti düşündürüyor. Tümer’in Avrupa’daki dört maçlık cezasının bitmesi ise Lucescu’yu teselli etti. 
     RUMEN teknik adam, "Sergen ve Pancu’ya yüzde 100 hazır olmadıklarını düşünürsem forma vermem" diye konuştu. Lucescu, "İlhan’ın agresifliğini bırakıp düzeleceğine inanıyorum. Koşuyor, savaşıyor. Benim istediğim santrfor tipi de böyle" dedi. 
     
Alaves endişeli      İSPANYOL ekibi, dün İstanbul’a geldi ve İnönü Stadı’nda yaptığı çalışmayla hazırlıklarını tamamladı. Alaves’in Rumen yıldızı Adrian Ilie, "İspanya’da şansımız yardım etmişti. Şimdi bu taraftarla işimiz daha zor" dedi. Magno da "Taraftarın çok ateşli olduğunu biliyoruz" diye konuştu. Teknik Direktör Mane’ye, üzerinde Beşiktaş amblemi olan bir kilim hediye edildi. Alaves’in yıldızı Abelardo sakatlığı nedeniyle bugün forma giyemeyecek. n SERHAN EGEMEN 
     
İlhan’ın maçı      Attila Gökçe 

     Beşiktaş, Alaves karşısındaki ilk maçta Avrupa kupalarının gerçeğine uygun bir mücadele sergiledi ve avantaj elde etti. Bu maçı hatırladığımızda özellikle ilk yarıda golü erken bulmasının Beşiktaş’ı rahatlattığını gördük. Kaan Dobra’nın bireysel çabasıyla yarattığı gol Beşiktaş’ın şansıydı. Ancak golün dışında da inanılmaz pozisyonlar vardı. Bunları kaçırdılar. Kanımca Alaves, İnönü Stadı’nda sürpriz yaratmak için kontrataklara dayalı bir savunma futbolu oynayacak. Beşiktaş’ın ağır savunmayı rahatça çözüp, pozisyonlar bulacağına inanıyorum. Bu maç fizik kaliteleri yükselen, ancak enerjisini vuruşlarına yansıtamayan İlhan Mansız için de sıçrama noktası olabilir. Ancak sakin olmalı ve mücadeleyi 90 dakika profesyonel bir sorumlulukla yaşamalıdır. Sergen ve Pancu ise ne yapacaklarını biliyorlar. Savunma görevlerini aksatmayacak bir Beşiktaş turu geçebilir. Nitekim öyle olacak. 
     



 SPOR 





























</TEXT>
</DOC>
