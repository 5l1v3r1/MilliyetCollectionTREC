<DOC>
<DOCNO> 107739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sondun16.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan'dan Irak'a "Hızlı hareket et" çağrısı 
</HEADLINE>
<TEXT>

     Suudi Arabistan, "Irak'a, olası bir saldırıdan korunmak için BM silah denetçilerinin ülkeye dönüşüne acilen izin vermesi" çağrısında bulunurken, olası bir saldırıda ABD'nin üslerini kullanmasına izin verilebileceğinin de işaretini verdi. 
     Suudi Dışişleri Bakanı Prens Suud El Faysal, ABD'nin olası Irak saldırısında, Suudi üslerini kullanıp kullanamayacağı yönündeki soruya, "Herkes başladığı işin sonucunu getirmek zorunda" dedi. 
     Irak'ın, saldırıya uğramasının yolunu açabilecek bir BM kararı çıkmadan silah denetçilerinin dönüşüne izin vermesinin önemli olduğunu kaydeden El Faysal, aksi durumda Irak halkının zarar görmesinden ve bu ülkenin sıkıntılarının artmasından endişe duyduklarını ifade etti. 
     Öte yandan, İsrail Genelkurmay Başkanı Korgeneral Moşe Yaalon, ülkesinin Irak'tan gelebilecek olası bir saldırıya hazır olduğunu söyledi. 
     İsrail'in dünyanın en ileri savunma teçhizatına sahip olduğunu ifade eden Yaalon, hiçbir silahın bölgelerine ulaşamayacağı biçimde hazırlandıklarını kaydetti. 
     





</TEXT>
</DOC>
