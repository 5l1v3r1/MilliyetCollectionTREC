<DOC>
<DOCNO> 111265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/siyaset/siy08.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Usumi toprağa verildi 
</HEADLINE>
<TEXT>

     DİNÇER ŞEREF İstanbul 

     Eski milletvekili ve gazeteci-yazar Sadullah Usumi toprağa verildi. Usumi için ilk tören, Cağaloğlu’ndaki Türkiye Gazeteciler Cemiyeti TGC önünde düzenlendi. TGC Başkanı Orhan Erinç, Usumi’yi 46 yıldır tanıdığını dile getirerek, "Sadullah Usumi, ülkemizde hem medya hem de demokratikleşmeyle ilgili olaylara damgasını vurmuştur" dedi. Erinç konuşmasında, gazetecilerin sosyal haklarının sağlanmasında etkili olan Usumi’nin yokluğunu hissedeceklerini vurguladı. Usumi’nin cenazesi daha sonra Sultanahmet Camii’ne götürüldü. Usumi’nin eşi Nebahat Usumi’ye sarılarak başsağlığı dileyen CHP Genel Başkanı Deniz Baykal, Usumi’nin seçkin, aydın, değerli bir halk adamı olduğunu dile getirerek, "Usumi çok özel bir insandı. Değerli bir gazeteciydi" dedi. Cenaze namazında Baykal ve beraberindekiler ön sıralarda saf tuttu. Usumi’nin cenazesi Nakkaştepe Mezarlığı’nda toprağa verildi. 
     



 SİYASET 
















</TEXT>
</DOC>
