<DOC>
<DOCNO> 104697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/son/sontur14.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "4 Kasım sabahını Brüksel belirleyemez" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, 3 Kasım seçimleri öncesi dönemini, ''siyasi hesaplarla AB ekseninde yönlendirmek isteyenlerin, bununla da yetinmeyip 4 Kasım'ı AB'nin istekleri doğrultusunda tanzim etmeye çalıştıklarını'' söyledi. 
     Bahçeli, Yalova Milletvekili Yaşar Okuyan'ın MHP'ye katılması dolayısıyla düzenlediği basın toplantısında, Kıbrıs ve AB konularını değerlendirdi. 
     3 Kasım seçimlerinden kaçmak için bahane üretme gayretlerinde AB ile ilişkilerin ve Kıbrıs'ın ön plana çıkarılarak kullanıldığını ifade eden Bahçeli, bu çerçevede 4 Kasım sendromu yaratılmak istendiğini ve AB bahanesinin MHP'siz bir hükümet arayışlarının ekseni haline getirildiğini savundu. 
     Bahçeli, aynı şekilde Kıbrıs konusunda yaklaşan krizin de Türkiye'nin AB ile ilişkilerinde bir pazarlık unsuru olarak görüldüğünü ve bu amaçla ilave bir gerekçe olarak kullanıldığını söyledi. 
     Bu bahanelerin hiçbirinin geçerli olmadığını ifade eden Bahçeli, ''Aradan geçen bir ay içinde ne değişmiştir. AB'den takvim alınması ve Kıbrıs'a ilişkin olarak bir ay önce bilinmeyen yeni bir unsur, yeni bir gelişme mi ortaya çıkmıştır '' diye sordu. 
     
     ''KIBRIS'I VERMEK İÇİN...'' 

     Bahçeli, bunun cevabının ''Hayır'' olduğunu kendilerinin de bildiğini belirterek, sözlerini şöyle sürdürdü 
     ''AB'nin idam ve ana dilde eğitim ve yayın konularındaki dayatmalarını ittifak yaparak kabul edenler, şimdi de Kıbrıs konusundaki dayatmayı kabul etmek için hazırlık mı yapmaktadırlar Sayın Çiller, Sayın Yılmaz ve YTP ile SP Kıbrıs'ı da vermek için mi yeni hükümet kurmak istemektedirler. Bunun cevabını Türk milleti haklı olarak bilmek istemektedir.'' AB ile ilişkilerde teslimiyetçi bir yaklaşım içinde olan siyasi partilerin, AB'den takvim ve tarih almak için 3 konudaki dayatmayı Meclis'te oylarıyla kabul ettiğini ifade eden Bahçeli, bu yasalarda ittifak yapanların AB'ye üyelik yolunda en önemli engelin ortadan kaldırılacağını söylediklerini, bu durumda AB'nin samimi olması halinde 24-25 Ekim Brüksel Zirvesi'nde Türkiye'ye tarih verilmesi yönünde siyasi bir karar çıkacağını kaydetti. 
     AB'nin bu konuda samimi olmadığını, Türkiye'yi bir kere daha oyalayacağını ve somut bir takvim vermeyeceğini, bu siyasi partilerin de bildiğini, bu nedenle bir telaş içinde olduklarını savunan Bahçeli, ''4 Kasım sendromu yaratılması çabalarının tek nedeni de budur'' dedi. 
     Bahçeli, AB-Türkiye Karma Parlamento Komitesi'nin Hollandalı Eşbaşkanı'nın Türkiye'ye tarih verilmesi ve terör örgütüyle Türkiye'nin diyalog kurması önerisi ile Avusturya Başbakan'nın açıklamalarını anımsattı. 
     
     ''AB SOPASI'' 

     Seçim sonrasında ortaya çıkacak siyasi tablonun, AB'nin kabul edebileceği bir tablo olması halinde ileride bir tarih alınabileceği ümidini canlı tutmak isteyenlerin, tarih almak için idam ve anadil şartlarının aslında yeterli olmadığını, bunun için 4 Kasım'da Brüksel'in istediği teslimiyetçi bir anlayışı savunan bir hükümetin çıkması gerektiğini söylediklerini anlatan Bahçeli, şöyle devam etti 
     ''3 Kasım seçimleri öncesi dönemi siyasi hesaplarla AB ekseninde yönlendirmek isteyenler, bununla da yetinmeyip şimdi de 4 Kasım'ı AB'nin istekleri doğrultusunda tanzim etmeye çalışmaktadırlar. MHP konusunda Türk milletinin karşısına AB şantajı ile çıkılmak istenmektedir. AB sopası gösterilerek 4 Kasım korkusu salınmasına çalışılmaktadır. 
     Ancak AB ticareti yaparak ve gerçekleri saklayarak Türk milletini aldatma imkanları artık kalmamıştır. Türk milletine AB'nin kararının seçimlerden sonra 14 Aralık Kopenhag Zirvesi'nde anlaşılacağı söylenmektedir. Bu doğru değildir. AB'nin Türkiye için onurlu bir üyelik süreci isteyip istemediği ve Kıbrıs konusundaki niyetleri Ekim ayı içinde ortaya çıkacaktır. Gerçekler anlaşılacaktır. Türk milleti de bunları görerek 3 Kasım günü sandık başına gidecek ve kararın verecektir. Telaş bundandır.'' Bahçeli, AB konusunda yaşanan son gelişmelerin Türkiye'de iki temel siyasi anlayışın bulunduğunu gösterdiğini söyledi. Bunlardan birinci siyasi anlayışın ''Türk halkı adam olmaz, bizi ancak AB adam eder'' anlayışından hareket ettiğini, Türk halkını hor ve hakir gördüğünü ve sonu belirsiz bir özürlü adaylık sürecini teslimiyetçi anlayışla kabullendiğini kaydetti. İdam ve Kürtçe konusunda Meclis'te kurulan ittifakta yer alan partilerin genelde bu anlayışı temsil ettiğini savunan Bahçeli, ikinci siyasi anlayışı MHP'nin tek başına savunduğunu, AB ile ilişkilerde ilkeli bir duruşu temsil ettiğini ifade etti. 
     Devlet Bahçeli,''Türk milleti 3 Kasım günü sandık başına gidecek ve bu iki siyasi anlayış arasında bir tercih yapacaktır. 3 Kasım seçimleri, bu bakımdan da Türkiye'nin geleceği için bir kader seçimi olacaktır'' diye konuştu. 
     Bahçeli, 3 Kasım hangi çatı altında ve nerede olurlarsa olsun, tüm Türk milliyetçilerinin MHP çatısı altında birlikte hareket edecekleri bir gün olacağını söyledi. 
     
     OKUYAN'IN KATILIMI 

     Okuyan'a ''hoş geldin'' diyen Bahçeli, Milliyetçi Hareket'in 4 Kasım sabahından hiçbir endişenin olmadığını belirtti. 
     ''4 Kasım sabahını, ne Brüksel, ne de Avrupa başkentleri belirleyecektir'' diyen Bahçeli, Türk milletinin kendi geleceğine sahip çıkacağını belirtti. 
     Bahçeli, ''4 Kasım sabahı ortaya çıkacak siyasi tablo, sadece ve sadece Türk milletinin eseri olacaktır. Herkes şunu çok iyi bilmelidir Türkiye sahipsiz değildir'' diye konuştu. 
     Devlet Bahçeli, konuşmasının ardından Okuyan'ın kürsüye davet ederek, Okuyan'a parti rozetini taktı. Bahçeli, Okuyan'ın partiye üyelik formunu, Sağlık Bakanı Osman Durmuş ile birlikte imzaladı. 
     Yaşar Okuyan da yaptığı konuşmada, ''1980 öncesinden kalan yürüyüşe yeniden katılmak ve yine siz değerli kardeşlerimiz dostlarımızla biraraya gelmekten büyük memnuniyet duyuyorum'' dedi. 
     Okuyan, ''Allah hakkımızda hayırlısını nasip etsin. İnanıyorum ki birlikte bundan sonra her türlü gayreti ortaya koyarak MHP'nin zaferi, başarısı için birlikte çaba göstereceğiz'' diye konuştu. 
     Törene, bazı Başkanlık Divanı üyeleri, milletvekilleri ve Yalova'dan gelen bir grup vatandaş da katıldı. 
     Okuyan, törenin ardından otelden ayrılırken İstanbul Bağımsız Milletvekili Rıdvan Budak ile karşılaştı ve bir süre lobide sohbet etti. 
     





</TEXT>
</DOC>
