<DOC>
<DOCNO> 146258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sontur27.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlendikleri gece şofbenden zehirlenen çifti ölüm ayırdı... 
</HEADLINE>
<TEXT>

     Bursa'da bir hafta önce evlenen, ancak düğün gecesi evlerinde şofbenden sızan karbonmonoksit gazından zehirlenerek hastaneye kaldırılan çifti ölüm ayırdı. 
     Bursa Devlet Hastanesi'nde bir haftadır yaşam mücadelesi veren damat Canip Demir 26 yaşamını yitirirken, gelin Müveddet Demir 23 henüz komadan çıkamadı. 
     2 yıllık arkadaşlıklarını 22 Mart'ta düzenlenen düğünle mutlu bir beraberliğe taşıyan, ancak düğünden sonra gittikleri Fatih Mahallesi İpek Sokak'taki evlerinin banyosunda şofbenden sızan gazdan zehirlenerek komaya giren çiftten Canip Demir, tedavi gördüğü Reanimasyon Ünitesi'nde bu sabah öldü. 
     Genç damadın cenazesi Fatih Mahallesi'ndeki evine getirildiğinde, babası Mehmet ve annesi Meliha Demir sinir krizi geçirdiler. 
     Komşuları tarafından teselli edilmeye çalışılan anne Demir, ağıtlar yakarken, 7 günden beri oğlunun ve gelininin yoğun bakımdan kurtulmaları için dua ettiğini söyledi. Demir, ''Bir haftadır için için ağlıyordum. Şimdi yüreğim yanıyor. Bu acıya nasıl dayanırım'' dedi. 
     Canip Demir'in cenazesi, evinin önündeki törenin ardından doğum yeri olan Orhaneli İlçesi'nde defnedildi. 
     Bu arada, Bursa Devlet Hastanesi Reanimasyon Ünitesi'nde tedavisi süren, ancak hayati tehlikeyi atlatamayan Müveddet Demir ile Canip Demir'in beraberliklerinden geriye düğünde çekilmiş fotoğrafları kaldı. 
     Evliliklerinin ilk gecesinde banyodaki şofbenden sızan gazdan zehirlenen çift, 23 Mart sabahı kendilerine yemek getiren, ancak kapının açılmaması üzerine kırarak eve giren Canip Demir'in babası Mehmet Demir tarafından banyoda baygın halde bulunmuş ve hastaneye kaldırılmıştı. 
     




</TEXT>
</DOC>
