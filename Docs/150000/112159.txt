<DOC>
<DOCNO> 112159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/spor/spo15.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

Güvenç Kurtar yuvaya döndü      KOCAELİSPOR, Hikmet Karaman’ın yerine Güvenç Kurtar’ı getirdi. Körfez’in eski çalıştırıcısının bugün bir yıllık sözleşme imzalayacağı bildirildi. Öte yandan ilk toplantıda yönetimin 10 Kasım’da olağanüstü kongre kararı alması bekleniyor. 
     
Hasan Al tehlikede      PROFESYONEL boks yaşantısını Danimarka’da sürdüren 30 yaşındaki Türk boksörü Hasan Al’ın boyun fıtığı nedeniyle kariyerinin tehlikede olduğu bildirildi. Son iki maçını iptal eden Al, önümüzdeki hafta Kopenghag’ta boyun fıtığı ameliyatı geçirecek. İRFAN KURTULMUŞ 
     
Jarabinsky tedirgin      SPARTA Prag’ın teknik patronu Jarabinsky, UEFA Kupası ikinci turunda karşılaşacakları Denizlispor ile şansların eşit olduğunu söyledi. Yeşil - Siyahlı ekibi Beşiktaş karşısında izleyeceğini belirten Çek hoca, "Rıza Çalımbay’ı futbolculuğundan tanıyorum. Agresif bir yapısı vardı. Bunu takıma aşılamışsa, işimiz gerçekten zor " dedi. 
     
İtalya’da ödül krizi sürüyor      İTALYAN Futbolcular Derneği’nin geçen sezonun en iyilerini seçtiği "Futbolun Oscarları" ödül töreninde Juventus ve hakemlerle ilgili dalga geçilmesi üzerine yaşanan gerginlik devam ediyor. Yılın en iyi yabancı futbolcusu seçilen Juventuslu Trezeguet, "Kulübüme saygıdan dolayı ödülümü geri vermeye hazırım" dedi. 
     
Sakaryaspor’a prim jesti      SAMSUNSPORLU futbolcular, daha önce aldıkları karar gereği 15 milyar lira tutan primlerini Sakaryaspor’a verecekler. Ayrıca genç Mustafa da bir yıllığına kiralandı. Samsun, cumartesi Makedonya’da 13.00’te Sloga ile bir hazırlık maçı yapacak. 
     
Gol 7’ye büyük ilgi      TALİH oyunları arasında en büyük ikramiyelerden birini veren Gol 7 üçüncü haftaya 1 trilyon 100 milyar liralık ikramiye ile girdi. Büyük ilgi gören Gol 7’yi bu hafta bulan olursa yaklaşık 1.5 trilyon lira ikramiye kazanacak. Gol 7’de eğer 7 hafta boyunca 7’yi tutturan talihli olmazsa kasadaki bir trilyon lira ile birlikte devreden miktarın tamamı 8. haftanın 6, 5, 4 ve 3 bilen talihlilerine dağtılacak. 
     
Kayıhan Ara bize yarar      DİYARBAKIRSPOR Teknik Direktörü Ümit Kayıhan, Milli Takım’ın maçları nedeniyle lige verilen arayı çok iyi değerlendireceklerini iddia etti. Kayıhan, "Ligdeki ara bizi avantajlı duruma geçirecektir. Futbolcularımın, takımı iyi yerlere getireceğine inanıyorum. Bu inancımı da hiçbir zaman kaybetmedim. Ocak ayında bir forvet almayı düşünüyoruz" dedi. 
     



 SPOR 




























</TEXT>
</DOC>
