<DOC>
<DOCNO> 121223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/ekonomi/eko02.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’nin markaları yarışıyor 
</HEADLINE>
<TEXT>

Marka 2002 Konferansı öncesinde başlatılan Benim Markam’ yarışmasında 18 Türk markası kapıştı. Binlerce tüketicinin oyları ile belirleyeceği en beğenilen’ markalara ödül de verilecek 
     EYLEM TÜRK 

     Yürekli Eğitim ve Danışmanlık tarafından 12 - 13 Aralık’ta düzenlenecek Marka 2002 Konferansı kapsamındaki Benim Markam’ yarışması, 18 Türk markası arasında sürüyor. 
     Türkiye’de en çok bilinen, beğenilen’ markaların belirlenmesi için tüketici ile görüşülerek yapılan halk oylamasına şu ana kadar 2 bin kişi katıldı. 
     Yarışmanın ilk hafta sonuçlarına göre birinci sırada Mavi Jeans yeraldı. Öne çıkan diğer markalar ise Pınar, Kent Gıda, Digiturk ve Turkcell. 
     
     Ödül alacaklar 
     Markanın şirketlerin ayakta kalması için bir zorunluluk, bir temel güç olduğunu söyleyen Yürekli Eğitim Danışmanlık’ın sahibi Ayşegül Yürekli Şengör, Türkiye’de marka bilincinin yeni yeni geliştiğini ve konferansı firmalara bu konuda vizyon sağlamak amacıyla düzenlediklerini belirtti. 
     Şengör bu amaçla "Benim Markam" adı altında bir de yarışma organize ettiklerini anlattı. Sürmekte olan oylamada markaların kıyasıya çekiştiklerini söyleyen Şengör, oylamanın telefonla yapıldığını, sesli etkileşim sistemiyle yönlendirilerek oy kullanıldığını belirtti. 
     
     İlk hafta 2 bin oy geldi 
     Uygulanan sistemle numaraların takip edilebildiğini kaydeden Şengör, "Aynı numaradan yapılan aramalar eleniyor. Böylece sağlıklı bir oylama gerçekleşiyor. Şu anda yani ilk hafta sonunda 2 binin üzerinde arama vara ama geçersiz oldukları için bunlar elendi. Şu anda 2 bin geçerli oy var" dedi. 
     Benim Markam Ödülleri kapsamında dört kategoride ödül verileceğini açıklayan Şengör, "En bilinen marka dışında, kadın tüketicilerden, erkek tüketicilerden ve gençlerden en fazla oy alan markalara da ödül verilecek" dedi. 
     Şu ana kadar görüşülen tüketicilerin yüzde 60’ının kadın, yüzde 40’ının erkek olduğunu söyleyen Şengör, "Arayanların yüzde 35’i, 25 yaşın altında. Yüzde 51’i 25-40 yaş arasında. Yüzde 14’ü de 40 yaşın üstünde" diye konuştu. 
     

</TEXT>
</DOC>
