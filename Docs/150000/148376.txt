<DOC>
<DOCNO> 148376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko32.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İKV'den AB'ye Kemalizm dersi... 
</HEADLINE>
<TEXT>

     İktisadi Kalkınma Vakfı İKV , Avrupa Parlamentosu Dışişleri, İnsan Hakları, Ortak Güvenlik ve Savunma Politikası Komitesi Üyesi Parlamenter Arie Oostlander'in Türkiye'nin tam üyelik sürecine ilişkin hazırladığı rapor taslağına, Avrupa Parlamentosu üyelerine gönderdiği mektupla tepki gösterdi. 
     Raporda, Türkiye'de demokrasi konusunda yaşanan problemlerin hemen hepsinin Atatürk ilkeleri ile bağlantılı olduğu iddiası ile Kemalizm hakkında son derece yanlış konumlandırılmış görüşler ileri sürüldüğü belirtilen mektupta, ''Unutulmamalıdır ki Türkiye'nin AB ile bütünleşme isteği, Atatürk'ün, hukukun üstünlüğüne dayanan laik bir devlet kurarak ortaya koyduğu çağdaşlaşma projesinin devamı niteliğindedir'' denildi. 
     İKV'den yapılan açıklamada, Oostlander'in rapor taslağını 12 Mart 2003'de Komite'ye sunduğu ve taslağın 24 Mart'da görüşülmeye başlandığı hatırlatıldı. 
     AP üyeleri tarafından rapor taslağına en geç 9 Nisan tarihine kadar değişiklik önergeleri sunulabileceği belirtilen açıklamada, 30 Nisan'da tartışılacak olan raporun içeriği ve değişiklik önerilerinin, Komite'nin 12 Mayıs oturumunda üyelerin oylarına sunulacağı bildirildi. 
     Bu süreç doğrultusunda Türkiye Raporu'nun Avrupa Parlamentosu'nun Mayıs veya Haziran ayında gerçekleştireceği Genel Kurul'da oylanmasının beklendiği vurgulanan açıklamada, şu görüşlere yer verildi 
     ''Vakfımız, rapor taslağının gerek üslup, gerek içerik olarak Türkiye-AB ilişkilerini objektif ve rasyonel bir biçimde değerlendirmekten son derece uzak olduğunu ve hem Türkiye-AB ilişkilerinin mantığı, hem de tam üyelik sürecinin ruhu ile açıkça çeliştiğini düşünmektedir. 
     Vakfımız, ilk yayınlandığı tarihte medyamızda da geniş yer bulan ve yoğun eleştiriler alan söz konusu taslak rapora tepkisini, başta raportör Oostlander olmak üzere Avrupa Parlamentosu'nun 626 üyesine gönderdiği mektuptaki görüşleri ile ortaya koymuştur.'' 
     
     MEKTUP 
     İKV Yönetim Kurulu Başkanı Davut Ökütçü tarafından Avrupa Parlamentosu üyelerine gönderilen mektupta, Türkiye'nin AB'ye üyelik başvurusuna ilişkin taslak rapordaki yaklaşımlardan endişe duyulduğu dile getirildi. 
     Mektupta, raporların, ana amacına ulaşabilmesi için tarafsız ve yapıcı olması gerektiği vurgulanarak, ''Yaşanan çeşitli zorluklara karşın Türk hükümetleri tarafından aralıksız sürdürülen reform sürecine raporda yeterli derecede değinilmemesi, raporun tarafsız ve yapıcı bir değerlendirmeden uzak olduğunu ortaya koymaktadır'' denildi. 
     Tam üyelik gereklerinin hiçbirisiyle bağdaşmayan Ermeni konusunun, rapora ilave edilmesini anlamanın mümkün olmadığına dikkat çekilen açıklamada, şunlar kaydedildi 
     ''Rapor, Türkiye'de demokrasi konusunda yaşanan problemlerin hemen hepsinin Atatürk ilkeleri ile bağlantılı olduğu iddiası ile Kemalizm hakkında son derece yanlış konumlandırılmış görüşler ileri sürmektedir. Unutulmamalıdır ki Türkiye'nin AB ile bütünleşme isteği, Atatürk'ün, hukukun üstünlüğüne dayanan laik bir devlet kurarak ortaya koyduğu çağdaşlaşma projesinin devamı niteliğindedir. 
     Türkiye, AB tam üyeliği sürecinde ilerlemesini, Atatürk'ün Batı ile bütünleşmeye öncelik veren ideallerine borçludur. Bu ideallerin yanlış yorumlanması hem AB'nin laiklik, hukukun üstünlüğü ve demokrasi gibi temel ilkeleri ile çatışmakta, hem demokrasi konusunda Türkiye'de yaşanan bazı sorunların çok çeşitli ve farklı nedenleri olduğu gerçeğinin gözardı edilmesine yol açmaktadır. Bu yüzden, bu tarz bir değerlendirme yanlış olduğu gibi eksiktir de.'' Mektupta, Avrupa Parlamentosu Dışişleri, İnsan Hakları, Ortak Güvenlik ve Savunma Politikası Komitesi'nin de, Avrupa Parlamentosu'nun da raporun lehine oy vermeyeceğine inanıldığı belirtilerek, ''Aksi, Parlamento'nun tarafsızlığına gölge düşüreceği gibi, bu kurumun AB'nin temel değerlerine bağlılığının sorgulanmasına da yol açacaktır'' denildi. 
     





</TEXT>
</DOC>
