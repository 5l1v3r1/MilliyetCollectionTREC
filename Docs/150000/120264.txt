<DOC>
<DOCNO> 120264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur13.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanlık Divanı'nda AK Parti'nin 10, CHP'nin 5 üyesi olacak 
</HEADLINE>
<TEXT>

     22. dönem parlamentonun Başkanlık Divanı önümüzdeki hafta seçilecek. TBMM Başkanlık Divanı'nda, AK Parti 10, CHP 5 üye ile temsil edilecek. 
     AK Parti ile CHP arasındaki milletvekili sayısı farkı, TBMM Başkanlık Divanı'nın oluşumuna da yansıyacak. TBMM Danışma Kurulu, Kanunlar ve Karar Dairesi'nin belirlediği sayıları yapacağı bir toplantıda kesinleştirecek. 
     21. Dönem'de TBMM'deki grupların artmasıyla 20'ye çıkan Başkanlık Divanı üyelerinin sayısı, bu dönemde 15 olacak. Divan'da Başkan, dört başkanvekili, yedi katip üye ile üç idare amiri görev yapacak. 
     TBMM Başkanı Bülent Arınç'ın yanı sıra 3 Başkanvekili, 2 İdare Amiri ile 4 Katip Üye AK Parti'den, bir Başkanvekili, bir İdari Amiri ile 3 Katip Üye de CHP'den seçilecek. Seçilen Başkanlık Divanı üyeleri iki yıl süre ile görevlerini sürdürecekler. 
     AK Parti ve CHP Grupları'nın önümüzdeki hafta yapacağı toplantılarda Başkanlık Divanı için adaylar belirlenecek, Genel Kurul'da da seçimler yapılacak. 
     Komisyonlardaki dağılımı hesaplarken de milletvekili sayıları esas alınacak. Buna göre, sayısı Anayasa'da 40 olarak belirlenen Plan ve Bütçe Komisyonu'nda AK Parti 27, CHP 13 üye ile temsil edilecek. Üye sayısı yasayla 35 olarak belirlenen KİT Komisyonu'na ise AK Parti'den 23, CHP'den 12 üye seçilecek. Diğer ihtisas komisyonları ile yurtdışı komisyonların üye sayıları Danışma Kurulu tarafından belirlendikten sonra dağılım yapılacak. Ancak bu komisyonlarda da AK Parti üçte iki, CHP üçte bir oranında temsil edilecek. 
     





</TEXT>
</DOC>
