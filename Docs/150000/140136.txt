<DOC>
<DOCNO> 140136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sontur05.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Yakış Kıbrıs ile ilgili bir politika değişikliği yok 
</HEADLINE>
<TEXT>

     Dışişleri Bakanı Yaşar Yakış, Kıbrıs konusunda ''politika değişikliği'' olarak tanımlanabilecek bir gelişmenin sözkonusu olmadığını ifade etti. Yakış, CHP Konya Milletvekili Nezir Büyükcengiz'in soru önergesini yanıtlarken, Dışişleri Bakanlığı Sözcüsü Yusuf Buluç'un ''Türkiye'nin Kıbrıs politikasında değişikliğe gidilebileceği'' açıklamalarına açıklık getirdi. Yakış, Türkiye'nin Kıbrıs'ta her zaman adil ve kalıcı çözümden yana olduğunu kaydetti. Kıbrıs'ta mevcut barış ortamının ve Türkiye'nin etkin ve fiili garantisinin sürmesini sağlayacak, Türk-Yunan dengesini koruyan, Ada'daki iki tarafın egemen eşitliğini kabul eden, uzlaşmaya dayalı yeni bir ortaklık oluşturulması hedefinde değişiklik olmadığını ifade eden Yakış, müzakere sürecinde yeni bir şans tanıyabilmek için KKTC Cumhurbaşkanı Rauf Denktaş ile yakın istişare içerisinde görüşmelerin AB Kopenhag Zirvesi'nden sonra da devamına olanak sağlandığını hatırlattı. 
     Dışişleri Bakanlığı Sözcüsü Yusuf Buluç'un 8 Ocak 2003 tarihinde düzenlediği basın toplantısında, Kıbrıs'ta izlenen tutum ve politikaların Denktaş ile istişare ve işbirliği içinde yürütüldüğünü ifade ettiğini belirten Yakış, ''Sözcü, müzakere sürecinin seyri içinde Annan Planı'nda yapılması gereken değişiklik taleplerimizin temel politikamız çerçevesinde Türk tarafınca gündeme getirildiğine, bunun her aktif müzakere sürecinde sözkonusu olabilecek ayarlamalar olduğuna işaret etmiştir'' dedi. 
     Yakış, bunun haricinde Kıbrıs konusunda ''politika değişikliği'' olarak tanımlanabilecek bir gelişmenin sözkonusu olmadığını belirterek, Türkiye'nin Kıbrıs'ta kalıcı bir çözüme ulaşılması amacıyla yürütülmekte olan müzakere sürecini ve Denktaş'ın çabalarını desteklediğini bildirdi. Yakış, bu hususun 15 Ocak 2003 tarihinde yapılan basın toplantısında bir kez daha teyit edildiğini kaydederek, ''Sözcümüzün açıklamaları, Kıbrıs müzakere sürecinde izlemekte olduğumuz tutumu yansıtan sarih bir tespittir'' dedi. 
     





</TEXT>
</DOC>
