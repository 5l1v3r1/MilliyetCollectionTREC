<DOC>
<DOCNO> 144971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun12.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bombardıman, Iraklı bir yetkilinin bilgi vermesi üzerine başladı" 
</HEADLINE>
<TEXT>

     ABD'nin Perşembe sabaha karşı başlattığı ve Irak Devlet Başkanı Saddam Hüseyin'i hedef alan bombardımanının, üst düzey bir Iraklı yetkilinin CIA'ye verdiği bilgi üzerine başlatıldığı bildirildi. 
     Newsweek dergisinin, adını açıklamayan bir CIA yetkilisine dayandırdığı haberine göre, CIA'ye ''çalışan'' Iraklı üst düzey yetkili, Amerikalı yetkililerle temas kurarak, Saddam Hüseyin'in, büyük olasılıkla oğulları ile birlikte, Çarşamba'yı Perşembe'ye bağlayan geceyi Bağdat'ın bir mahallesinde bir evin altına inşa edilmiş sığınakta geçireceği konusunda bilgi verdi. 
     Haberde, Saddam Hüseyin'in yakın çevresinden olan bu Iraklı yetkilinin verdiği istihbaratın ardından, CIA Başkanı George Tenet'in Savunma Bakanı Donald Rumsfeld ile Başkan George Bush'a haber verdiği ve Bush'un da TSİ 02.12'de operasyona yeşil ışık yaktığı belirtildi. 
     Derginin haberine göre, Amerikan Merkez Kuvvetler Komutanı Orgeneral Tommy Franks'in emriyle, Saddam Hüseyin'in gizlendiği belirtilen bu ev iki F-117 hayalet uçağı tarafından Perşembe günü TSİ 04.30'da bombalandı. 
     Haberde, bu Iraklı yetkilinin bombardıman anında Saddam Hüseyin'in sığınakta olduğunu doğruladığı, ancak Saddam'ın akıbetinin ne olduğu konusunda bilgi veremediği kaydedildi. 
     İngiltere Dışişleri Bakan Yardımcısı Mike O'Brien, İngiliz istihbaratının, Saddam Hüseyin'in, ABD'nin Irak'a ilk saldırısında bulunduğu bölgeden ambulansla ayrıldığını bildirdiğini açıklamıştı. 
     




</TEXT>
</DOC>
