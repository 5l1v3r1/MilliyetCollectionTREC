<DOC>
<DOCNO> 113313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/son/sonspo27.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'de İstanbulspor maçı hazırlıkları... 
</HEADLINE>
<TEXT>

     Birinci Süper Futbol Ligi ekiplerinden Göztepe'nin profesyonel şube sorumlusu Halil Kiraz, İstanbulspor karşılaşması hazırlıklarını büyük ölçüde tamamladıklarını belirterek, ''Galibiyete şartlandık'' dedi. 
     Halil Kiraz, A.A muhabirine yaptığı açıklamada, kırmızı kart cezası nedeniyle Josef'in dışında önemli bir eksiklerinin olmadığını söyledi. 
     Haftalardır Göztepe'nin kendi sahasında 3 puana ''hasret'' kaldığını kaydeden Kiraz, ''Taraftarlarımızı, İstanbulspor ile oynayacağımız maça mutlaka bekliyoruz. Hazırlıklarımızı büyük ölçüde tamamladık. Galibiyete şartlandık. Kendi sahamızda mutlaka galip gelmek istiyoruz'' diye konuştu. 
     Öte yandan İzmir'in sarı-kırmızılı ekibinde Bülent, Zafer, Tunç, Göksel, Mkhalele ve Teknik Direktör Mustafa Fedai, Bornova Anadolu Lisesi'nde düzenlenen bir söyleşiye katıldı. 
     Teknik Direktör Fedai, öğrencilerin sorusu üzerine, 10 yıl daha Göztepe'de kalabileceğini söyledi. 
     





</TEXT>
</DOC>
