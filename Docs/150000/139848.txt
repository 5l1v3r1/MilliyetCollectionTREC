<DOC>
<DOCNO> 139848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/spor/spo01.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇİLİNGİR BENİM 
</HEADLINE>
<TEXT>

UEFA Kupası’nda dört maçta da Beşiktaş’ın ilk gollerini atan Pancu, "Kaleye elektronik şifre bile koysalar açarım Çünkü bu işte profesyonelleştim" dedi. Rumen yıldız, "Artık finalin bir rüya olmadığına inandım" yorumunu yaptı 
     BÜNYAMİN OSMAN 

     Maç 4-0 olduktan sonra çıkmayı kendim istedim. Çünkü çok yüksek bir tempoda oynuyorduk. Sakatlığımı düşünüp kendimi zorlamak istemedim. 
     Farkı bulduktan sonra mentalitemiz iyi değildi. İtalyan stiliyle, 90 dakika boyunca oyun disiplinini bırakmamamız gerekirdi. Ben de devam etseydim aynı durum olurdu. Ligde de bazen böyle durumlar yaşıyoruz. 
     Belki daha fazla ofansif oynamayı isterim ama, Lucescu beni böyle uygun görüyor. Herşeyi yaparım. Çünkü ben görev adamıyım. 
     Maçın ilk yarısında birkaç hata yaptım. Rakibi henüz tanıyamamıştım. Bu yüzden arkadaşlarıma benimle değil, başkalarıyla oynamalarını istedim. Çünkü henüz konsantre değildim, Slavia’yı çözememiştim ve istediğim driplingleri yapamıyordum. 
     
     Ceplerini açsınlar 
     Yönetimin vereceği olan 30 bin dolarlık prim, tam isabet. Bazı kişilere bu büyük para gözükebilir. Ama bizim yaptığımız işi, harcadığımız emeği ve motivasyonumuzu düşünsünler... Yöneticilerimiz iyi niyetli... Bizi takip etsinler, ceplerini açsınlar Çünkü önümüzde şampiyonluğa kadar geçilecek turlar var. 
     Beşiktaş’ın Avrupa Kupaları’ndaki dört maçta da atılan gollerin ilki hep benden. Çilingir benim. Kaleciler artık kalelerini elektronik şifreyle kapasa bile ben bu işte profesyonelleştim Ancak Slavia karşısındaki gol en önemlisiydi. Umarım bu şansım devam eder. 
     Taraftarla aramızda müthiş bir diyalog var. Bu yüzden kapalı tribüne doğru koştum. Bu sevincimi onlarla paylaşmak istedim. Onlara ne kadar teşekkür etsem, ne kadar gol atsam az... Onların bende ayrı bir yeri var. 
     Çeyrek finalde Wisla Krakov’u tercih ederim. Bize uygun bir takım. Hatta biz onlara göre daha güçlü de sayılabiliriz. Ancak Lazio’nun gücü ortada. Bizi çok zorlarlar. 
     Gelecek sezon Şampiyonlar Ligi’nde oynamamız da çok farklı olur. Çünkü orası, yıldızların balosu. Lucescu ile yeni bir takım kuruldu. Bu yüzden kendimizi daha yüksek boyutta denemek için fırsat olur. Üstelik maddi olarak kulübe de avantaj sağlarız. 
     
     Rüya değil gerçek 
     Final hayali bile insana heyecan veriyor. Hele Rapid gibi bir takımdan, Beşiktaş gibi bir ekibe transfer olduktan sonra, rüyalarım bir bir gerçek oluyor. O yüzden final bir rüya değil, ulaşılacak bir gerçek olarak görünüyor. 
     Tanrı nazardan saklasın, sakatlıktan korusun. İnanılmaz bir yükseliş içindeyim. 
     Lig bence UEFA’dan daha çok önem taşıyor. 100. yılda şampiyonluk bizim için inanılmaz derecede önemli. Zor ama başarağız. 
     Beşiktaş’ta kalacağım. Parasal konuda da yönetime güveniyorum. Bana ne kadar vereceklerini onlar iyi bilirler. Şimdi menajerim Becali ile görüşecekler. Beni aç gözlü gibi görmesinler. Çünkü benim için paradan önce takımın başarısı gelir. 
     
Rakip haftaya belli olacak      UEFA Kupası’nda Beşiktaş’ın çeyrek finaldeki rakibinin belirleneceği Wisla Krakow Polonya - Lazio İtalya karşılaşması dün de olumsuz koşullar nedeniyle oynanamadı. Karşılaşmanın 4 ya da 5 Mart’ta oynanacağı belirtildi. Polonya’daki kötü hava şartları nedeniyle UEFA’nın önümüzdeki günlerde kesin tarihi belirleyeceği ifade edildi. Bilindiği gibi Roma’da oynanan ilk maç 3 - 3 berabere sonuçlanmıştı. 
     
100. yıl şerefineBeşiktaş Yönetimi, kutlamalara Ankara’dan başladı. Anıtkabir’de Atatürk’ün manevi huzurunda saygı duruşunda bulunan Siyah-Beyazlılar, Başkent’te Sezer, Gül, Arınç ve Özkök’ü ziyaret etti 
     Galatasaray’dan sonra...’ 
     100. yıl kutlamalarına Ankara’da start veren Beşiktaş Yönetimi, Anıtkabir’de Ata’nın huzuruna çıktı, Cumhurbaşkanı, TBMM Başkanı, Başbakan, ve Genelkurmay Başkanı’nı ziyaret etti. Başbakan Abdullah Gül, "Dileğimiz Galatasaray’ın yaşattığı başarıyı Beşiktaş’ın da yaşatması" ifadelerini kullandı. Serdar Bilgili, "Doğum günü ateşini sizinle birlikte yakmak ayrı bir onur" dedi. 
     
     Tezkere Beşiktaş’tan ’ 
     BEŞİKTAŞ Yönetimi’ni kabul eden Cumhurbaşkanı Ahmet Necdet Sezer, Slavia maçını gündeme getirerek, "Bir ara beni bayağı heyecanlandırdınız" yorumunu yaptı. TBMM Başkanı Bülent Arınç, "Beşiktaş, Slavia Prag’ın dün nasıl tezkeresini verdiyse, yarın da.." şeklinde konuştu. Basın mensuplarının sözlerinin devam etmesini beklediğini gören Arınç, kısa bir duraklamadan sonra, "Kalan kısmı yarın" dedi. 
     
     Layık olmaya çalışıyoruz’ 
     GENELKURMAY Başkanı Hilmi Özkök’ü ziyaretin ardından Anıtkabir’e geçen Siyah - Beyazlılar, Atatürk’ün mozolesine çelenk koydu. Bilgili özel deftere şunları yazdı "Ulu önderimiz, bugün Beşiktaş’ın 100. yaş gününde siz en büyük Beşiktaş’nın huzuruna, Avrupa’nın en iyi 8 takımından birinin yöneticileri olarak çıkmaktan büyük onur duyuyoruz. Sizin bize çizdiğiniz yolda kulübümüze ve memleketimize hizmet etmeyi sürdüreceğiz. Size layık olmaya çalışacağız." 
     
Seba’dan tebrik      SERDAR Bilgili’nin davetine rağmen, "Ben aşırı heyecan duyuyorum. Evde bile televizyonu 5 dakika açıp, 5 dakika kapatıyorum" diyerek maça gelemeyen Onursal Başkan Süleyman Seba, maç bitiminde Bilgili’yi arayarak tebrik etti. Bilgili de, Seba’ya UEFA’da sonuna kadar gideceklerine dair söz verdi. 
     
Ünlü’den teklif      SPORDAN Sorumlu Devlet eski Bakanı Fikret Ünlü, UEFA Kupası’nda Slavia Prag’ı eleyerek çeyrek finale çıkan Beşiktaş’a 1 milyon dolar verilmesi gerektiğini söyledi. Ünlü, Galatasaray’ın UEFA Kupası’nda çeyrek finale yükseldiği dönemde Türk Tanıtma Fonu’ndan 1 milyon dolarlık ödül verildiğini hatırlattı. 
     
4-5 kilo verdim’      HENÜZ sakatlıktan kurtulamayan ve Lucescu’nun oynamaması teklifine rağmen ısrar ederek sahaya çıkan Sergen, "Böyle bir maçta takımı yalnız bırakmam formama ihanet olurdu" diye konuştu. Süper solak, "Son 5 dakika içinde herhalde 4-5 kilo vermişimdir" dedi. 
     
Pancu’da mutlu sonBeşiktaş ile Rapid Bükreş arasında uzlaşma sağlandı. Rumen futbolcunun bonservisi Siyah - Beyazlılar’a geçti 
     Otelde buluştular 
     SLAVİA Prag maçı için Türkiye’ye gelen Rapid Bükreş Başkanı George Copos ile Asbaşkan Razvan Lucescu, Beşiktaş Yönetimi ile anlaştı, Pancu’nun bonservisini Siyah - Beyazlılar’a verdi. Karşılaşma gecesi Mircea Lucescu’nun evinde biraraya gelen taraflar, prensipte "Tamam" dedi. Görüşmeler dün de Taksim The Marmara Oteli’nde devam etti, pürüzler halledildi. 
     
     Beko sponsor oluyor 
     KİRALIK anlaşması sırasında belirtilen 3 milyon dolarlık bonservis bedelinde pazarlık yapan Siyah - Beyazlılar, Rapid’e sponsor bulmayı teklif etti ve Copos’u Beko’nun yöneticileriyle biraraya getirdi. Buna göre Kartal, Beko’nun vereceği sponsorluk bedelini 3 milyon dolardan düşüp, kalan parayı ödeyecek. Pancu da 3 yıllık imza atacak. 
     
Çeyrek final kutlaması      DENİZ ALTUNTAŞ 

     BEŞİKTAŞLILAR, çeyrek final zaferini Etiler Şamdan’da kutladı. Beşiktaş Başkanı Serdar Bilgili, 2. Başkan Hüsnü Güreli, Teknik Direktör Lucescu ve futbolculardan Pascal Nouma’nın katıldığı yemekte, gecenin konusu Slavia Prag maçı ve şampiyonluktu. Sanatçılardan Hülya Avşar ve Serdar Ortaç da Siyah - Beyazlılar’ın bu mutluluğunu paylaştı. 
     
Zago’ya iki maç      SLAVİA Prag ile oynanan ilk maçta kırmızı kart gören Zago’ya iki maç ceza verildi. İstanbul’da önceki akşam oynanan karşılaşmada sarı kart cezasını tamamlayan Brezilyalı futbolcu, böylece UEFA Kupası çeyrek finallerinde yer alamayacak. UEFA, Zago’nun 2000-01 sezonunda Roma’da da benzer bir hareketi yaptığını gözönünde bulundurdu. Sambacı, pazartesi gününe kadar itiraz edebilecek. 
     
     



 SPOR 
























</TEXT>
</DOC>
