<DOC>
<DOCNO> 127218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sondun12.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Bize teklif edilen süslü püslü bir azınlık" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türklerinin süslü püslü bir azınlık teklifiyle ''Kıbrıs Cumhuriyeti''in içine monte edilmeye çalışıldığını belirterek, bunu engellemeye çalıştıklarını söyledi. 
     Halkına soğukkanlı olması yönünde çağrı yapan Cumhurbaşkanı Denktaş, herkesin barış istediğini, ancak bu barışın adının konulması gerektiğini vurguladı. 
     Cumhurbaşkanı Denktaş, KKTC'de yayınını sürdüren Radyo Güven'e telefonla yaptığı açıklamada, ülkede barış isteyenlerin karşı karşıya geldiğini ve yaşanan olayların kendisini üzdüğünü belirterek, ''El ele verseler, durumu soğukkanlılıkla gözden geçirseler, olayları doğru değerlendirseler, görecekler ki ayrılıkları yoktur. Yani herkes barış istiyor. Bu barışın bir çerçevesi, bir adı, bir statüsü olmalıdır ve halk bunu da istiyor'' dedi. 
     Halkın, bir azınlık olarak Rumlarla birleşmeyi ve Annan planının, Türk tarafına dokunan yanları müzakere edilmeden imzalanmasını istemeyeceğini ifade eden Denktaş, Rumların Annan planını kabul etmiş gibi bir hava yatırıldığını, ancak Rumların planı kabul etmediğini kaydetti. 
     Cumhurbaşkanı Denktaş, Rumlara, ''Müzakere etsen de etmesen de, anlaşsan da anlaşmasan da seni AB'ye aldık veya alacağız'' denilmesinin müzakere şanslarını ortadan kaldırıldığını ifade ederek, şunları söyledi 
     ''Bizim sağlam durmamız lazım, pazarlığımızı yapmamız lazım ama pazarlığı yapacak olan makam bir tarafta müzakeresini, mücadelesini sürdürürken, diğer taraftan sanki o makam barış istemezmiş gibi, uzlaşma istemezmiş gibi çığlıklar koparmak, 'biz derhal girmek isteriz, gireceğiz' demek kime yarar. Herhalde müzakereciye yaramaz, herhalde pazarlık gücümüzü güçlendirmez. Bunların düşünülmesi lazım. 
     Biz 1963'ten bugüne kadar niye direndik. Rumun bize azınlık tekliflerini kabul etseydik bu iş biterdi. Şimdiye biz de Kıbrıs'ta biterdik. Şimdi bize teflik edilen nedir, süslü püslü bir azınlık, varolan bir Kıbrıs Cumhuriyeti nin içerisine monte edilsin. Biz bunları engellemeye çalışıyoruz.'' Avrupa Birliği'ne karşı olmadıklarını, AB ile direk konuşmak istediklerini, bunun da sabır istediğini belirten Denktaş, halka seslenerek, istediği barışın adını koymasını istedi. 
     ''Türkiye'nin Annan planını kabul ettiği ve Kıbrıs sorununun çözülmesi için gereken temel unsurlardan vazgeçtiği'' yönünde yanılgılar olduğuna işaret eden Denktaş, ''Yoktur böyle şey, bunlar hep yalandır. Türkiye, Kıbrıs konusunda, milli konuda, milli yoldadır ve milli köşe taşlarını korumak azmindedir'' dedi. Denktaş, Kıbrıs Türkünün Türkiye'sin olamayacağını ve Türkiye'sin bir yere gidemeyeceğinin vurguladı. 
     
     GÖRÜŞMELER 7-8 OCAK'TA BAŞLIYOR 
     Cumhurbaşkanı Denktaş, Kıbrıs konusunda komitelerin kurulması yönünde gerekli çalışmaların yapıldığını ve komitelerin çalışmalara başlayacağını ifade ederek, müzakerelerin 7 veya 8 Ocak'ta başlayacağını söyledi. Denktaş, BM Genel Sekreteri'nin Kıbrıs Özel Temsilcisi Alvaro De Soto'nun Ada'ya dönmesinin ardından, müzakerelerin doğrudan mı, dolaylı mı olacağına karar verileceğini belirtti. 
     Annan planında ''Kıbrıs Türkünü yok edecek kadar yanlışlar olduğunu'' belirten Denktaş, bunlarla ilgili çalışmaları yaptıklarını kaydetti. 
     AB'ye girmek için iki yol olduğuna işaret eden Denktaş, ''Birincisi, her şey bitmiştir, hiçbir şey olmaz, biz Rumun azınlığı olarak gireriz ve ondan sonra Allahkerim vs , ikincisi, bunca yıl koruduğumuz statümüzle, yeni bir ortaklıkta, yeni bir ortak olarak statümüzle, AB ile iyi müzakere ederek girmek ve bunu yaparken de 1960 haklarımızı heba etmemek. Bu iş sabır ister, soğukkanlılık ister, akıl yoluyla yürümek ister. Böyle heyecanla, bağırmakla, derhal girdiğimizde gökten dolarlar yağacakmış gibi bir hava yaratmakla, gençliği kandırmakla olmaz'' diye konuştu. 
     Cumhurbaşkanı Denktaş, ''16 Nisan'da Atina'da imzalanması öngörülen 10 ülkenin AB'ye katılım anlaşması gerçekleşir ve Rum Kesimi AB'ye alınır ise o tarihten sonra ne olur '' yönündeki bir soruya karşılık, ''O tarihe kadar müzakerelerin çeşitli boyutlarda, çeşitli yerlerde devam edeceğini ve o tarihe kadar AB'nin kendileri ile mutlaka temas edeceğini'' söyledi. 
     AB'nin kendileriyle temas etmeye mecbur olduğunu ifade eden Denktaş, ''Çünkü Kıbrıs'ın tümü istemektedir. Kıbrıs'ın tümünü alamadılar, yarısını aldıklarının farkındadırlar. O gün gelinceye kadar köprülerin altından çok sular geçecektir. Öyle 'falan tarihte şu olursa ne olur' demenin anlamı yok. Kıyamet kopmaz, görüşmeler başka şekliyle devam eder ve Kuzey Kıbrıs'ın muhakkak AB'ye alınması için yol açıktır, kapıyı sonuna kadar kapatmış olmaz'' diye konuştu. 
     Cumhurbaşkanı Rauf Denktaş, pazar günü KKTC'ye döneceğini belirterek, sağlık durumunun tam iyileşmediğini, tedavisinin Lefkoşa'da devam edeceğini bildirdi. Cumhurbaşkanı Denktaş, Bayrak Televizyonu'na yaptığı açıklamada ise Lefkoşa'da dün yapılan mitingde sarf edilen bazı sözlerden üzüntü duyduğunu ve zaman zaman gözyaşlarını tutamadığını belirtti. 
     





</TEXT>
</DOC>
