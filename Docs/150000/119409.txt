<DOC>
<DOCNO> 119409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur07.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi'nin verdiği süre Salı günü doluyor... 
</HEADLINE>
<TEXT>

     Anayasa Mahkemesi'nin, Recep Tayyip Erdoğan'ın AK Parti Genel Başkanlığı görev ve yetkilerinin tedbiren önlenmesi isteminde partiye savunma için verdiği 15 günlük süre, 19 Kasım Salı günü doluyor. 
     Anayasa Mahkemesi, 1 Kasım Cuma günü yaptığı toplantıda, Erdoğan'ın genel başkanlık görev ve yetkilerinin tedbiren önlenmesi isteminin, davalı partiden savunma alındıktan sonra karara bağlanmasına ve bunun için partiye 15 gün süre verilmesine karar vermişti. 
     Yargıtay Cumhuriyet Başsavcılığı da Anayasa Mahkemesi'nin tedbire ilişkin ara kararını 4 Kasım Pazartesi günü tebliğ etmişti. 
     Buna göre, AK Parti'ye tedbir isteminde savunmasını vermesi için verilen süre, 19 Kasım Salı günü doluyor. 
     Anayasa Mahkemesi, partiden savunma geldikten sonra dosyayı ek raporunu hazırlaması için raportöre verecek. 
     Tedbir istemi, ek rapor tamamlandıktan sonra Anayasa Mahkemesi Başkanı Mustafa Bumin'in belirleyeceği bir günde karara bağlanacak. 
     Yargıtay Cumhuriyet Başsavcısı Sabih Kanadoğlu, AK Parti'nin kapatılması istemiyle açtığı davada, genel başkanlık görev ve yetkilerinin Recep Tayyip Erdoğan tarafından kullanılmasının tedbiren önlenmesini de istiyor. 
     





</TEXT>
</DOC>
