<DOC>
<DOCNO> 144848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sontur13.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili Canikli 2003 bütçesi, Ak Parti'nin en kötü bütçesi 
</HEADLINE>
<TEXT>

     AK Parti Giresun Milletvekili Nurettin Canikli, ''2003 yılı bütçesinin AK Parti'nin en kötü bütçesi'' olduğunu bildirerek, gelecek yılın bütçesinin bundan çok daha iyi olacağını söyledi. 
     Canikli, TBMM Genel Kurulu'nda görüşülen 2003 Yılı bütçesi üzerinde partisinin görüşlerini açıkladı. 
     AK Parti iktidarının yıllardır ihmal edilen dar ve sabit gelirlilerin durumunu düzeltmek için çalışmalar yaptığını bildiren Canikli, bu amaç doğrultusunda SSK ve Bağ-Kur emeklilerinin maaşlarında iyileştirmelere gidildiğini belirtti. 
     2003 yılı bütçesinin sosyal açıdan yeterli olmadığının söylenebileceğini belirten Canikli, ''Böyle bir eleştiri gerçeği yansıtmayacaktır. Çünkü SSK'ya yapılan aktarımlar geçen yılki bütçeye göre yüzde 44.3, BAĞ-KUR için aktarımlar ise yüzde 39.1 oranında artırılmıştır. Bu rakamlar da hedef enflasyonun iki katıdır'' dedi. 
     Nurettin Canikli, bütçede çiftçilerin de unutulmadığını, tarım desteklemelerinde bir önceki yıla göre yüzde 36.2 artış sağlandığını söyledi. Bütçede yatırımlara ayrılan payda da bir önceki yıla göre yüzde 10'luk artış sağlandığını anımsatan Canikli, sözlerini şöyle sürdürdü 
     ''Ancak hiç endişeniz olmasın geçen yıldan daha fazla yatırım yapılacaktır. Bunu da AK Parti'nin kadroları gerçekleştirecektir. Biz hiç enkaz edebiyatı yapmadık, yapmıyoruz da. Ancak bu zamana kadar biriken sorunların hepsi bu dönem içinde aktif hale geldi. Ancak bir yine de verdiğimiz sözleri başaracağız. 
     Bu olumsuz tablo çerçevesinde bu bütçe, 5 yıllık AK Parti iktidarının en kötü bütçesidir.'' Canikli, dönemin ekonomiden sorumlu Devlet Bakanı, CHP İstanbul Milletvekili Kemal Derviş'in, IMF'ye verilen iki niyet mektubuyla Türkiye'nin elini sınırladığını da ileri sürerek, ''2004 yılı bütçesi bu bütçeden çok daha iyi olacaktır'' dedi. 
     Canikli'nin konuşmasını tamamlamasından sonra Genel Kurul çalışmalarına bir saat yemek arası verildi. 
     





</TEXT>
</DOC>
