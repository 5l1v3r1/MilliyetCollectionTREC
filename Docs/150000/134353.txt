<DOC>
<DOCNO> 134353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sontur19.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Mervan Gül adaylıktan çekildi... 
</HEADLINE>
<TEXT>

     Siirt'te 9 Mart Pazar günü yapılacak olan milletvekili yenileme seçiminde AK Parti'nin 1. sıra adayı Mervan Gül, adaylıktan çekildi. Böylece Gül, Tayyip Erdoğan'ın yolunu açmak için geri adım atmış oldu. Bundan sonraki aşamada da bir başka Gül, Abdullah Gül'ün Başbakanlıktan çekilip Tayyip Erdoğan'ın siyaset yolculuğuuna katkıda bulunması bekleniyor. 
     Gül, adaylıktan çekildiğine ilişkin dilekçeyi bugün YSK'ya verdi. Mervan Gül, YSK'dan ayrılırken gazetecilere yaptığı açıklamada, 3 Kasım seçimlerinin Siirt ayağının iptal edilmesiyle yeni bir seçim sürecinin başladığını anımsattı. Halkın yüzde 35'inin desteğini alan partinin genel başkanının milletvekili olmasının engellendiğini savunan Gül, bu durumun, toplumun geniş kitleleri arasında infial uyandırmakla kalmadığını, aynı zamanda uluslararası toplumda Türkiye'yi siyasi yasaklar, komplolar ve hakkaniyetten bihaber ülke durumuna soktuğunu ileri sürdü. 
     Gül, şöyle devam etti 
     ''Fakat artık yeni bir başlangıç yapma zamanı gelmiştir. Zaman, halkına yıllardır işsizlik, fakirlik, baskı, zulüm ve sefaletle mutsuzluktan başka bir şey vermeyen statükocu politikalardan medet umma zamanı değildir. Zaman, halkın vicdanını yaralayan, halkla devleti karşı karşıya getiren elitist ve travmatik politikalar üretme zamanı değildir. Zaman, çağdaş medeniyetler seviyesine ulaşma azim ve kararlılığını gösterme zamanıdır. Zaman, savaş tehditleriyle anarşist bir ortama sürüklenen dünyamıza, halkına sunduğu hak ve özgürlüklerle, yükselen refah seviyesiyle damgamızı vurma zamanıdır.'' 
     
     ERDOĞAN BEKLENTİSİ 
     Siirt seçimlerinin yenilenmesi kararının ardından halkla yoğun temaslar yaptığını, bu temaslar sonucunda ''halkın seçimlerden tartışmasız zaferle çıkan partimizin Sayın Genel Başkanı'nın karar alma mekanizmalarından uzak tutulmasının büyük bir haksızlık olduğuna inandığını gördüğünü'' ifade eden Gül, özellikle Siirt halkında Recep Tayyip Erdoğan'ın adaylığına karşı büyük bir beklenti oluştuğunu belirtti. 
     Erdoğan'ın Siirt'teki bir konuşmasında okuduğu şiir nedeniyle mahkum olduğunu hatırlatan Gül, Erdoğan'ın ''hiçbir meşru ve hukuki temeli olmayan mesnetsiz ve zorlama iddialarla halka hizmet görevinden men edildiğini'' ileri sürdü. Gül, Türkiye'nin demokratikleşme ve gelişme sürecinin hız kazandığı bu dönemde Erdoğan'ın adaylığını, siyasetten yasaklı konuma düştüğü Siirt'ten koymasının ''derin anlamları'' olacağını düşündüğünü ifade etti. Mervan Gül, ''Bu, herşeyden önce ilahi adaletin tecellisi olacaktır. Bu, güçlü bir toplumsal iradenin önlenemeyen tezahürü olacaktır. Hiçbir haksızlığın ve baskının baki kalamayacağının ve değişimin iyiye ve doğruya yönelik olduğunun göstergesi olacaktır'' diye konuştu. 
     
     ''İKİLİĞE İZİN VERMEYECEĞİZ'' 
     Genel Başkanlık ve Başbakanlık yetkilerinin farklı ellerde toplanmasının, halkın sırtından geçinerek yüksek refah seviyesini yakalamış bazı güçlerin pozisyonlarını koruyabilmek için ülkede kaos yaratma girişimlerine neden olduğunu öne süren Gül, şöyle devam etti 
     ''Bizler, ülkede kriz ve istikrarsızlık tohumları ekerek varlığını sürdürmeyi amaçlayan bu kişilerin, halkın desteğiyle tek başına iktidara mazhar olan partimizde ve hükümetimizde ikilik yaratarak, belirsizlik ortamı oluşturmalarına asla izin vermeyeceğiz. Bizler, halka karşı üstlendiğimiz sorumluluğun bilincine girmiş ve bunun için de üzerimize düşen hiçbir fedakarlıktan asla kaçmayacağız. 
     Bu bağlamda ben, gerek Siirt halkının gerek tüm vatandaşların gösterdiği bu irade çerçevesinde hiçbir baskı ve telkine maruz kalmaksızın hür irademle adaylıktan çekiliyorum.'' Gül, bir gazetecinin, yerine aday bildirilmediğini sorması üzerine henüz aday bildirilmediğini, bunun için zaman bulunduğunu söyledi. 
     Mervan Gül, Erdoğan'ın adaylığıyla ilgili bir soru üzerine, buna partinin yetkili organlarının karar vereceğini belirtti. 
     Gül, seçim öncesi Siirt'e yapılan yatırımların hatırlatılması üzerine de bu yatırımların seçimle ilgisi olmadığını ifade etti. 
     
     SÜREÇ 
     YSK'nın daha önce belirlediği seçim takvimine göre, istifa, ölüm gibi nedenlerle partilerin aday listesinde meydana gelecek boşalmalar, 3 Şubat Pazartesi günü partilere bildirilecek. Siirt seçimine katılacak siyasi partiler de aday listelerindeki boşluğu 6 Şubat Perşembe gününe kadar dolduracaklar. YSK, 7 Şubat Cuma günü de geçici aday listelerini ilan edecek. 
     Ardından adaylara yönelik itiraz süreci başlayacak. 
     





</TEXT>
</DOC>
