<DOC>
<DOCNO> 111677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur16.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Marmara Denizi'nde 6,5-7'den büyük deprem olmaz'' 
</HEADLINE>
<TEXT>

     Hacettepe Üniversitesi H.Ü Jeoloji Mühendisliği Bölüm Başkanı Prof. Dr. Erçin Kasapoğlu, Kuzey Anadolu Fayı'ndaki gerilim dağılımları ve fay mekanizmasının, Marmara Denizi'nde 6.5-7.0'den daha büyük deprem oluşmasına olanak sağlamayacağını belirtti. 
     Prof. Dr. Kasapoğlu, yaptığı yazılı açıklamada, bazı uzmanların İstanbul'da beklenen depremin büyüklüğünün 8.5 ile 9.0 civarında olacağını öne sürerek ''halkı kandırmaya çalıştıklarını'' savundu. 
     İstanbul'da meydana gelmesi beklenen depremle ilgili son tahminlerin 7.0 olduğunu anımsatan Prof. Dr. Kasapoğlu, ''Son üç yıldır İstanbul'da 8.5-9.0 büyüklüğünde deprem bekleyen uzmanlarımız da baktılar ki kimseyi kandıramıyorlar, depremin büyüklüğünü düşürmeye başladılar'' dedi. Uzmanların son tahminlerinin normal beklenti olduğunu ifade eden Prof. Dr. Kasapoğlu, şu görüşleri dile getirdi 
     ''Pazarcılar, sabah mallarını en yüksek fiyattan satmaya çalışırlar. Baktılar ki mallar satılmıyor, akşama doğru fiyatları düşürmeye başlarlar. Pazarda akşam oluşan fiyatlar gibi bu son tahmin de aslında en normal olanı. Çünkü, Kuzey Anadolu Fayı'ndaki gerilim dağılımları ve fay mekanizması, bu fayın Marmara Denizi içinde devam eden uzantısında 6.5-7.0'den daha büyük bir deprem oluşmasına olanak sağlamaz. 
     Marmara'da oluşabilecek bir deprem, İstanbul'u 17 Ağustos 1999'da oluşan 7.4 büyüklüğündeki Kocaeli depreminden daha fazla etkilemez. Ancak bu durum, İstanbul halkını ve ilgilileri rehavete itmemelidir. Marmara'da beklenen depremin büyüklüğü ne olursa olsun, İstanbul halkının bu depremden zarar görmemesi ya da depremi en az zararla atlatabilmesi için gerekli tüm önlemler, hiç zaman yitirilmeden hemen ve eksiksiz olarak alınmalıdır.'' 
     





</TEXT>
</DOC>
