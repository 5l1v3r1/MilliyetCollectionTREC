<DOC>
<DOCNO> 130171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/yazar/altan.html </URL>
<DATE> 2003/01/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Bitmeyen trajediler ve lafazanlıktan SAYDAMLIK’a... 
</HEADLINE>
<TEXT>

     Gerçi henüz medya, Türkiye’de kaç havaalanı bulunduğunu dahi tam netleştiremedi. 
     Vatan gazetesine göre, "Türkiye’deki 39 alandan sadece 16’sında hayat kurtaran ILS sistemi var". 
     Hürriyet gazetesine göre, "Bu cihazlar ülkemizde sadece 10 alanda bulunurken, 19 havaalanında ise yok". 
     
     Türkiye’nin binbir sorunundan söz edilir. Oysa bütün bu sorunlar, tek bir sorunda yumaklanır, o da SAYDAMLIK... 
     Türkiye hiçbir zaman SAYDAM bir ülke olamadı. 
     Ve şimdi 21. yüzyıl, usul usul saydamlaştırmaya başlıyor Türkiye’yi. 
     Önümüzdeki 20 yılda öyle şeyler yaşanacak ki neredeyse tüm nüfusun, şaşkınlıktan ayakları ağzından çıkacak... 
     
     Şimdi gelelim yine dünkü Hürriyet’te, Ahmet Kaya ile Şahismail Gezici’nin "Aynı bölgede üçüncü facia" haberine... 
     Diyarbakır’daki uçak trajedisinden sonra, çarşamba günü de Malatya’da eğitim uçuşu yapan iki Fantom çarpıştı. 4 askeri pilot Yüzbaşı F. Fazıl Taşkın, Yüzbaşı Ali Rıza Sadak, Üsteğmen Semih Destecioğlu ve Üsteğmen M. Fatih Ongun şehit oldular. 
     Hürriyet’in haberinden öğreniyoruz ki, aynı bölgede geçen yıl yine 2 Fantom çarpışmış önceki yıl da bir CASA uçağı düşmüş, 34 asker şehit olmuş. 
     Biliyorsunuz, medyanın Türk savunma sektörüne ait kazaların teknik nedenlerini saydamlaştırma olanağı pek yok. 
     
     Türkiye, 20. yüzyılda da, hiç mi hiç saydamlaşamadı. Türkiye’yi saydamlaştırmaya kalkanların başı binbir belaya girdi. 
     Bunun temelinde, halk kitlelerine servis veren "teknik bir devlet" olma yerine Hazine’den geçinenlerin üst kesimine göre biçimlenmiş "kabuk bir devlet" olma kireçlenmesinden bir türlü kurtulamayışımız yatıyorsa da bir başka neden daha var. O da, Türklerin bir özelliği "mesleksiz" olmaları ise ikinci bir özelliği de, anadillerinin "yazı" boyutundan kopuk olmaları... 
     Şayet Türkiye’de gazete tirajlarının tüm toplamı 4 milyon olacağına, 35 milyon olsaydı SAYDAMLIK, hamasi demagojilerle bu kadar hasıraltı edilemezdi. 
     
     "Kışla" parfümlü siyaset ile, "Cami" parfümlü siyasetin yüzyıldan bu yana, sinsi - açık bilek güreşi yapmayı sürdürmesi nedendir, biliyor musunuz 
     Köylülüğün aşılıp, nüfusun üçte birini oluşturması gereken işçi sınıfının, geliştirilememesi... Yani artık gerilerde kalmış olan endüstri devrimini dahi yapamamış olması... 
     
     Köylülüğün, işçi sınıfına dönüşememiş olduğu topluluklarda Hazine’den geçinmeli yönetici kadrolar, "çağdaşlaşma"yı sanal bir görüntüde ve tüketimde gerçekleştirmeye çalışırlar. Aynı olanakları bulunmayan kitlelerin ise buna karşı tepkileri - işçi sınıflarının belkemiğini oluşturduğu Sosyalist ve Komünist partileri yerine - "Cami" odaklı bir karşı çıkmada yoğunlaşır egemenleri, "bunlar kafir oldu" suçlamalarıyla... 
     
     "Laiklik - şeriatçılık" yahut "ilericilik - gericilik" çatışmalarının dibinde, ulusal gelir dağılımındaki çarpıklık yatar... 
     Şayet Türkiye’de de adam başına düşen ulusal gelir, 20 bin dolar olsa ve ulusal gelir dağılımındaki adaletsizlik Batı ile Güneydoğu arasında yüzde 1400 oranında bir yamukluk göstermese, ne "ilericilik - gericilik" çatışmaları olur, ne de "Kışla"cı siyaset ile "Cami"ci siyaset arasında, sinsi - açık bir bilek güreşi... 
     
     Tepelerden toplum mühendisliğine meraklı üst düzey yöneticilerin "sosyo - ekonomik" analizlere de, SAYDAMLIK sorununa da, hiç mi hiç kulak asmadıklarını biliyoruz... 
     Hiçbir "sorumluluk"u benimsemeden, sadece "yetki"ye meraklı olduklarını da biliyoruz... 
     Canları sağ olsun... 
     
     Yeni iktidar hiç olmazsa 2003 yılı bütçesinin, bakanlıklar arası dağılımını, bir şema halinde kartonlara bastırsa da bütçenin dağılımını gösteren o kartonları, Devlet Demiryolları trenleri, belediye otobüsleri, Denizyolları vapurları gibi, kamuya ait taşıt araçlarına astırsa... 
     Önemli bir adım atılmış olur, SAYDAMLIK açısından. 
     Yani, hani, bence, bendenizce... Aklımıza öyle geliverdi de... 
     Bir kusur ettik ise af ola... 
     
     







Modernleşme sorunu 


Bitmeyen trajediler ve lafazanlıktan SAYDAMLIK’a... 


ILS üzerine... 


Askerin hazırlığı ve beklentisi 


Hükümet, gerçek gündeme sahip çıkacak mı 


Kaş ve göz 


Paşa’nın fıkrası 


Ayda 45 milyona nasıl yaşanır 


ABD’ye yeşil ışık mı 


Aşk acısı bir kadına neler yaptırabilir 


Para sihirbazı Soros’un Türkiye yolculuğu devam ediyor 


"Bize ne oluyor " 


THY’nin isyanı 


Tayyip Bey medyaya duacı olsun 


Dönüm noktasındayız 


Matematik yarışında 44’üncüyüz 


</TEXT>
</DOC>
