<DOC>
<DOCNO> 109898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/son/soneko17.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BTC boru hatının işletmesini 40 yıl süresince BOTAŞ yürütecek... 
</HEADLINE>
<TEXT>

     BOTAŞ Genel Müdürü Gökhan Bildacı, Baku-Tiflis-Ceyhan Boru Hattı işletmesinin 40 yıl süresince BOTAŞ tarafından yürütüleceğini söyledi. 
     Marmara Grubu Stratejik ve Sosyal Araştırmalar Vakfı tarafından düzenlenen 5. Avrasya Ekonomi Zirvesi'nde konuşan Gökhan Bildacı, Bakü-Tiflis-Ceyhan Boru Hattı'nın, 21. yüzyılın projesi olduğunu ifade etti. 
     Bakü-Tiflis-Ceyhan Boru Hattı ile ilgili çevresel etki değerlendirme raporu hazırlandığını anlatan Bildacı, çevreye zarar verilmemesi için azami çaba gösterildiğini kaydetti. 
     Boru hattının 2005 yılında tamamlanmasının planlandığını ifade eden Bildacı, çalışmaların sürdüğünü dile getirdi. 
     Türkiye için Doğu ile Batı arasında enerji koridoru olarak sözedildiğini belirten Bildacı, deprem araştırmalarına da değinerek, ''Kuzey Anadolu Fay Hattı'dan geçilmeden enerji koridoru olunmuyor'' dedi. 
     Boru hattıyla ilgili çalışmalarda her türlü çalışmanın yapıldığını aktaran Bildacı, deprem konusunda da hiçbir sıkıntı olmadığını, tüm önlemlerin alındığını belirtti. 
     BOTAŞ Genel Müdürü Gökhan Bildacı, Bakü-Tiflis-Ceyhan Boru Hattı'nın tamamlanmasının ardından işletmesinin 40 yıl süresince Botaş'a ait olacağını, istenilmesi durumunda sözleşmenin uzatılabileceğini kaydetti. 
     Bildacı, İran ile Türkiye arasında Doğu Anadolu Doğalgaz Boru Hattı işletmesindeki gazın kalitesi konusundaki görüşmelerin olumlu geçtiğini, sonuç alınması durumunda 1 Ekim'de boru hattında akışın başlayacağını söyledi. 
     Bildacı, Rusya, İran, Cezayir ve Nijerya'yla da sıvılaştırılmış doğalgaz alım anlaşması bulunduğunu dile getirdi. 
     
     TÜPRAŞ 

     Türkiye Petrol Rafinerileri A.Ş TÜPRAŞ Yönetim Kurulu Başkanı ve Genel Müdürü Hüsamettin Danış da, 2001 yılında rafineri yakıtları hariç 28.1 milyon ton olan petrol ürünleri tüketiminin 22.8 milyon tonunun Tüpraş satışlarıyla karşılandığını ve kuruluşun pazar payının yüzde 81'in üzerinde olduğunu bildirdi. 
     Tüpraş'ın 2001 yılı Türkiye toplam enerji tüketimini karşılama oranının yüzde 32.5 olduğunu belirten Danış, Tüpraş'ın İzmit rafinerisinde 11.5, İzmir rafinerisinde 10.0, Kırıkale Rafinerisinde 5.0 ve Batman rafinerisinde de 1.1 milyon ton hampetrol işlendiğini söyledi. 
     Danış, Tüpraş'ın sektörde yoğun dalgalanmaların yaşandığı ve ülke ekonomisi için son derece ağır koşullar altında geçen 2001 yılının ardından net karın azalmasına karşın 283.5 trilyon lira vergi öncesi, 186.6 trilyon lira da vergi sonrası net kar elde ettiğini anlattı. 
     2001 yılında ülke ekonomisinde yüzde 8'in üzerinde gerçekleşen daralmaya karşın, Tüpraş'ın ihracat dahil toplam satış miktarını yüzde 2 artırdığını belirten Danış, toplam üretimin de 2000 yılının aynı dönemine oranla yüzde 7.3 arttığını söyledi. 
     Danış, ekonomik daralmanın sonucu olarak 2001 yılında Türkiye petrol ürünleri tüketiminin yüzde 6.8 gerilemiş olmasına karşın Tüpraş'ın yurtiçi satışlarındaki azalmanın yüzde 1.6 olduğunu hatırlattı. TÜPRAŞ Genel Müdürü Danış, şunları kaydetti 
     ''TÜPRAŞ, 2002 yılında yaklaşık 23 milyon ton hampetrol işlemek suretiyle, ihraç edilecek ürünlerle birlikte 25 milyon tonun üzerinde ürün pazarlayarak, 11 milyar doların üzerinde bir ciroya ulaşmayı, 2004 yılı sonuna kadar 700 milyon dolar tutarında yatırım harcaması yapmayı hedeflemiştir. 
     Liberalleşen ve yeniden yapılanmakta olan petrol sektöründe çok büyük rolü olan Tüpraş'ın vizyonu, Türkiye enerji sektöründe lider kuruluş ve dünya klasında bir rafineri şirketi olmaktır.'' Özelleştirme çalışmaları kapsamında, TÜPRAŞ'ın yakın, orta ve uzun dönem stratejilerinin belirlendiğini anlatan Danış, bunların hampetrol işleme kapasitesinin artırılması, karlılığın artırılması, AB standartlarında üretim, organizasyon yapısının yeniden düzenlenmesi, toplam kalite yönetim sistemlerinin uygulanması olduğunu bildirdi. 
     Danış, bu çerçevede Petkim Yarımca Kompleksi'nin 1 Kasım 2001 tarihinde çalışır durumdaki beş petrokimya ünitesiyle birlikte Tüpraş tarafından devir alındığını hatırlattı. 
     





</TEXT>
</DOC>
