<DOC>
<DOCNO> 101166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/son/sonspo01.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ve Trabzonspor soyunma odaları... 
</HEADLINE>
<TEXT>

     Trabzonspor Teknik Direktörü Samet Aybaba, Fenerbahçe'den daha çok koştuklarını, daha çok mücadele ettiklerini söyledi. 
     Aybaba, 0-0 beraberlikle sonuçlanan maçın ardından yaptığı basın toplantısında, Fenerbahçe'nin yıldız oyuncularının olduğunu bildiklerini ve buna göre tedbirler aldıklarını belirterek, ''Disiplinli oynadık. Fenerbahçe'den daha çok koştuk, daha çok mücadele ettik. Kontrataklar ürettik, ancak istediğimiz golü bulamadık'' dedi. 
     Mehmet Kahraman'ın kırmızı kart görmesiyle son 30 dakikada 10 kişi kalmalarının kendilerini olumsuz etkilediğini de kaydeden Aybaba, ''Fenerbahçe'den daha genç bir takımız. Dolayısıyla rakibimizin maçın son bölümünde oyundan düşeceğini ve onlara göre kondisyon açısından daha avantajlı olacağımızı düşünmüştük. Ancak 10 kişi kalmamız bizi olumsuz etkiledi'' diye konuştu. 
     Aybaba, Fenerbahçe karşısında forvette Mehmet Yılmaz'ın yalnız kaldığını ve çok çaba harcadığını ifade ederek, forvet oyuncusu arayışlarını hızlandıracaklarını ve transfer çalışmalarını sonuçlandıracaklarını söyledi. 
     
     LORANT ''KALİTELİ BİR MAÇ DEĞİLDİ'' 
     Fenerbahçe Teknik Direktörü Werner Lorant, karşılaşmada her iki takımın da kaliteli bir futbol ortaya koyamadığını söyledi. 
     Oyuna iyi başladıklarını ve artarda 3 net gol pozisyonu yakaladıklarını belirten Lorant, ''Washington 2, Revivo da 1 gol pozisyonunu değerlendiremedi. Ondan sonra da maç, saha içi mücadeleye dönüştü'' dedi. 
     Lorant, oyunun ikinci yarısında ise iyi bir futbol ortaya koyduklarını söyleyemeyeceğini ifade ederek, şunları söyledi 
     ''Oyunu normal bir tempoda sürdürerek kanatları kullanmayı düşündük. Ancak bunu başaramadık. Uzun ve aceleci toplar attık. Kanatları kullanabilsek ve yerden oynayabilseydik daha iyi sonuç alırdık. Yeterince de ofansif bir futbol oynadık.'' Lorant, maçın ikinci yarısında Ortega ve Washington'u oyundan almasıyla ilgili olarak da, ''Yabancı oyuncular ne kadar pahalı olurlarsa olsunlar, uyum süreci yaşarlar. Ortega ve Washington da bu süreci yaşıyor'' diye konuştu. 
     





</TEXT>
</DOC>
