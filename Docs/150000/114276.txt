<DOC>
<DOCNO> 114276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/son/sontur17.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de korsan yayın piyasası 3 milyar dolar 
</HEADLINE>
<TEXT>

     Kültür Bakanı Suat Çağlayan, korsan yayıncılığın önüne geçilmesini, çağdaş ve adaletli sistemin getirilmesi gerektiğini söyledi. Kültür Bakanlığı Telif Hakları ve Sinema Genel Müdürü Özcan Çetin ise Türkiye'de 3 milyar dolarlık ''korsan piyasasının'' olduğunu kaydetti. 
     Çağlayan, basın toplantısında, korsan yayıncılığın önüne geçilmesinin zor olduğunu, bütün dünya ülkelerinin aynı sorunla karşılaştıklarını belirtti. Korsan yayıncılığın çözülmesinin üç ayağı olduğunu kaydeden Çağlayan, şunları söyledi 
     "Üretenlerin, ürettikleri eserlere sahip çıkmaları gerekir. Haklarını elde etmek için savaşım vermeleri gerekir. Tüketicilerin de bu işin bilincine varmaları gerekir. Ancak onlar kolayı seçerek korsan yayına yönelebilirler. Burada en büyük sorumluluk, aracılara düşüyor. Korsan yayıncılığın önüne geçilmesi, çağdaş ve adaletli sistemin getirilmesi gerekir." Türkiye'de 3 milyar dolarlık korsan piyasasının olduğunu belirten Çetin de korsan yayıncılıkla ilgili 3257 ve son çıkarılan 5846 sayılı iki yasanın bulunduğunu anımsattı. Çetin, 5846 sayılı yasanın 10 milyar ile 150 milyar lira arasında para cezası ile hapis cezası öngörmesine karşın, 3257 sayılı yasaya göre verilen cezaların 2-3 milyon lira olduğunu bildirdi. 
     Çetin, bu nedenle yargıya intikal eden korsan yayıncılık davalarında 5846 sayılı yasaya göre karar verilmesi gerektiğini söyledi. 
     Türkiye'deki tüm il kültür müdürleri, ve konuyla ilgili bazı meslek kuruluşları temsilcilerinin katıldığı toplantıda, korsan yayıncılığın önlenmesi için yapılması gerekenler tartışıldı. 
     





</TEXT>
</DOC>
