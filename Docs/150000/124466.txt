<DOC>
<DOCNO> 124466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo31.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Basını UEFA'nın kararı yenilgi mi yengi mi ... 
</HEADLINE>
<TEXT>

     2008 Avrupa Futbol Şampiyonası organizasyonunun Avusturya-İsviçre ikilisine verilmesi, Yunan basını tarafından ''Türk-Yunan dostluğu kaybetti'' şeklinde değerlendirildi. 
     Atina'da yayınlanan günlük spor gazeteleri, UEFA organizasyonunun ''beklenildiği üzere'', Yunanistan ile Türkiye'ye verilmemesinin birçok kişiyi üzse de büyük bir insan kitlesini de hoşnut bıraktığı görüşünde birleşti. 
     Milliyetçi duyguların hakim olduğu Yunanlar ile Türklerin UEFA'nın kararı ile bayram sevinci yaşadıklarını savunan Sportime, ''İyi ki 2008 Avusturya-İsviçre ortaklığının oldu. Onların kültür düzeyi daha yüksek. Bizler Şükrü Saracoğlu Stadı'nda yaşananları akıllarımızdan silemedik. Belki de bu görüntüler organizasyonu aldığımız takdirde kazanacaklarımızı dahi unutturdu'' değerlendirmesini yaptı. 
     ''Öte yandan, önce arkadaş olursun sonra işbirliğinde bulunursun'' diyen Sportime, ''Açıkçası bu konu hakkında Yunan halkının fikrini sunmaktan çok Türkiye'nin hatırını yerine getirdik'' yorumunda da bulundu. 
     Goal News gazetesi ise adaylığın başından beri hoşa gitmeyen durumun, politik çevrelerin futbola müdahaleleri olduğunu yazdı. 
     ''Kimsenin kimseyi kandırmaması gerektiğini'' belirten gazete, Yunan halkının Türk-Yunan dostluğu mesajlarını hazmetmeye hazır olmadığını kaydettiği haberinde, Yunanların büyük bölümünün UEFA'nın çıkardığı sonuca üzülmediğini savundu. 
     Gazete, ''Yunanistan için büyük bir gündür. Kulaklarımız çok şükür futbola karışan siyasi seslerden temizlenecek ''değerlendirmesinde de bulundu. 
     Score gazetesi, ''Kim bilir kaç kişi Nyon'dan gelen mutlu son haberine sevinmiştir'' şeklindeki haberinde, ''UEFA doğru kararı aldı. Bütün Yunanlar uluslararası bir rezaletten kurtuldukları için sevinmelidirler. Fenerbahçe-Panathinaikos maçında olanları gördük'' yorumunu yaptı. 
     ''Günaydın kardeşler. Bizlere zorla giydirilmek istenen fesleri atın'' diyen Derby ise ''En nihayet bir utanç organizasyonundan kurtulduk'' değerlendirmesiyle UEFA kararını okuyucularına taşıdı. 
     Bu arada, Yunanistan'ın elde edilen sonuç ile neler kaybettiği üzerinde de duran gazete, ''Bizler çok şeyler kaybettik. Kimler bu organizasyona düşman ile işbirliği yapıldığı gözüyle baktılarsa en büyük hatayı işlediler. 2 ila 3 ay süresince tüm Avrupa'nın dikkatini üzerimizde toplayabilir, futbolumuza iyi bir isim kazandırabilir ve çağdaş statlara sahip olabilirdik'' dedi. 
     Protathlitis gazetesi ise İstanbul'da oynanan Fenerbahçe- Panathinaikos karşılaşmasından fotoğraflar yayınladığı sayfalarında, okuyucularına ''Bu görüntülerle 2008'i nasıl alabilirdik ki '' sorusunu yöneltti. 
     ''Vazgeçmemeliyiz'' diyen Filathlos gazetesi, ''Atina, 1996'da Olimpiyatları almak istediğinde vermemişlerdi. 2004'ü 2. çabamızda aldık. EURO 2008 için de aynı şeyi yapmalı 2012 için adaylığımızı koymalıyız. Hem o zamana kadar Kıbrıs sorunu çözüme ulaşır. Bakarsınız deprem filanda olur da Türk-Yunan dostluğu pekişir'' yorumunda bulundu. 
     
     ''KAYBETTİK AMA...'' 
     Bu arada, Türkiye-Yunanistan adaylığının saygıdeğer bir biçimde kaybettiğini yazan Elefterotipiya gazetesine, Ethnos, ''Türkiye ile Yunanistan perde arkasında oyunu kaybetti'' başlığı ile eşlik etti. 
     Gazete, gerek Yunan, gerekse Türk futbol federasyonlarının, siyasi oyunların mağduru olduklarını dile getirdiklerini, bu çerçevede organizasyonun Avusturya-İsviçre ikilisinin olduğunu vurguladı. 
     Elefteros Tipos gazetesi ise ''EURO 2008 Organizasyon yok'' başlıklı haberinde, UEFA'nın ''beklenildiği üzere'' Avusturya-İsviçre ortaklığını seçtiğini kaydetti. Gazete, sonucun çok önceden bilindiğine de dikkati çekti. 
     ''Perde arkasında yaşananların Alp Dağları kadar büyük olduğunu'' yazan Apoyevmatini gazetesi, UEFA Başkanı Lennard Johanson'un kararın yazılı olduğu kartı sunarken fotoğrafını yayınladığı haberinde, ''Kartın arkasına saklanıyor gibiydi'' ifadesini kullandı. 
     





</TEXT>
</DOC>
