<DOC>
<DOCNO> 145216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun13.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN ''İngilizler Basra'yı askeri hedef ilan ettiler'' 
</HEADLINE>
<TEXT>

     İngiliz birliklerinin, Irak'ın güneyindeki ikinci büyük kent Basra'ya Irak tank, topçu ve piyade birliğinin girmesinden sonra bu kenti askeri hedef ilan ettikleri bildirildi. 
     CNN televizyonu, bir İngiliz askeri yetkiliye dayanarak verdiği haberde, Irak birliği ile İngiliz askerleri arasındaki topçu ateşinin 24 saatten fazla sürdüğünü duyurdu. 
     Katar'ın başkenti Doha'daki merkez komutanlığından İngiliz askeri sözcü yüzbaşı Al Lockwood, CNN'e yaptığı açıklamada, İngiliz birliklerinin, ülkenin ikinci büyük kenti Basra'da direnen ve gerilla savaşı uygulayan Iraklı askerlerle çarpışacaklarını söyledi. 
     ''Fedaiyin Fedailer askerlerinin direnişiyle karşı karşıyayız'' diyen sözcü, Iraklı askerlerin kentte terör estirdiğini ileri sürerek, kente girmek durumunda kalacaklarını söyledi. 
     İngiliz askeri sözcü, Reuters'e yaptığı açıklamada da, ''Basra'yı kuşattıklarını ve kentteki direniş seviyesinin ne olduğunu tayin etmeye çalıştıklarını'' söyledi. 
     Sözcü, sivil altyapıya en az düzeyde zarar verecek ve her iki tarafta sivil kaybın az olmasını sağlayacak bir plan hazırladıklarını ve kente gireceklerini kaydetti. 
     Basra'daki Iraklı askerlerin sayısının az olduğunu tahmin ettiklerini öne süren sözcü, ''Teslim olmalarını umuyoruz'' dedi. 
     Uluslararası Kızılhaç örgütü, Basra'ya çok yakında içme suyu sağlanmadığı takdirde insani krizin çıkmasından endişe ettiğini bildirmişti. 
     




</TEXT>
</DOC>
