<DOC>
<DOCNO> 115483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur10.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu köylerin oyları satılık 
</HEADLINE>
<TEXT>

     Tekirdağ'ın Hayrabolu İlçesi'ne bağlı Kutlugün Köyü muhtarı, yarım kalan köy camisini yaptırmak için, Sinop'un Yeşilkent köyü muhtarı da köprü için köy oylarını satılığa çıkardı. 
     Çevre Bakanı Fevzi Aytekin adına düzenledikleri hıdrellez şenliklerinden sonra, bakanlığın köye hibe ettiği 1 adet traktörle, köy kanalizasyonu yaptıran Kutlugün köyü muhtarı Serdar Özcan, şimdi de camiyi tamamlamanın çaresini oyları satışa çıkarmakta buldu. 
     Köyde 500 kişinin oy kullanacağını belirten Özcan, şunları söyledi 
     ''Köyün camisi yarım kaldı. Hiçbir yerden kaynak bulamıyoruz. Bu nedenle oylarımızı satılığa çıkardık. Bazı siyasiler oyun kutsal olduğunu ve satılamayacağını söylüyorlar. Köyümüzün camisini 2 yıldan bu yana tamamlayamadık. 15 milyar liraya ihtiyacımız var başka çaremiz kalmadı. İhtiyacımızı karşılayan siyasi partiye oyumuzu vereceğiz. Köy camisini Ramazan ayına kadar ibadete açmak istiyoruz.'' 
     
     KÖPRÜYÜ YAPAN OYU ALACAK 
     Sinop'un Durağan İlçesi'ne bağlı Yeşilkent köyü sakinleri de benzer bir yola başvurdu. 
     Köyün karşısındaki tarlalarına gitmek için ya ırmağı geçmek zorunda kalan, ya da 35 kilometre yol kateden Yeşlikent Köyü sakinleri adına açıklama yapan muhtar Cafer Çetin, ''Kim köprü yaptıracağını garanti ederse, oyumuz bu sefer o partiye'' açıklamasını yaptı. 
     Çetin, Gökırmak'ın üzerine köprü yapılması durumunda, çevre köylerin de bundan faydalanacağını, tarlalarına gitmek için bazen ırmaktan geçmek zorunda kaldıklarını belirterek, şöyle konuştu 
     ''Su yükseldiğinde 35 kilometre yol gidiyoruz. Önce ilçe merkezine, oradan da Boyabat karayoluyla tarlalarımıza ulaşıyoruz. Irmaktan geçerken tehlikelerle karşılaşıyoruz. Akıntı çok olduğu zaman, karşıya geçirmeye çalıştığımız hayvanlarımızı akıntıya kaptırdığımız oluyor. Daha önceleri birçok parti ve aday bize köprü sözü verdi, ama yerine getirmedi. Artık boş vaatlere inanmıyoruz.'' 
     





</TEXT>
</DOC>
