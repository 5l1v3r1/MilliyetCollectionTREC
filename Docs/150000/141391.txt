<DOC>
<DOCNO> 141391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/guncel/gun04.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeriatçı Komala Talabani’ye karşı 
</HEADLINE>
<TEXT>

Talabani kontrolündeki Süleymaniye kentine çok yakın olan Hurmal kasabasını üs edinen Komala adlı şeriatçı örgüt, KYB peşmergelerine meydan okuyor 
     NAMIK DURUKAN 
SÜLEYMANİYE 

     Kuzey Irak’ta, İran sınırının Süleymaniye’ye yakın kesimlerinde Ensar El İslam başta olmak üzere şeriatçı örgütlerin h kimiyeti görülüyor. Talabani liderliğindeki Kürdistan Yurtseverler Birliği’nin KYB kontrolünde olan Süleymaniye’nin yanı başındaki bu şeriat bölgesine KYB peşmergeleri giremiyor. Kasaba ve köyleri de bu örgütler yönetiyor. Bölgedeki örgütlerden biri de Komala. Süleymaniye’den 60 kilometre uzaklıktaki Hurmal kasabası Komala’nın denetiminde. 5 bin kişinin yaşadığı kasabanın girişindeki kontrol noktasında örgüt bayrağı ile "La ilahe illallah" yazısı dikkat çekiyor. 
     
     SİGARA HARAMDIR’ 
     Örgüt militanları, kasabaya 5 kilometre uzaklıktaki Ensar El İslam örgütünün denetimindeki Biyara’dan Hurmal’a istedikleri an inebiliyor. Hatta bazıları Hurmal’da yaşıyor. Bölgedeki toplam 16 yerleşim biriminde h kimiyet kuran şeriatçı örgütler, yerel yönetimlerden, okullardaki eğitimlere kadar tüm kanun ve kuralları kendileri oluşturuyor. Ahmetawa köyündeki okulda derslere türbanlı öğretmenler giriyor ve dini ağırlıklı dersler veriliyor. Bölgede kahvehaneler kapalı ve oyun da yasak. Hurmal’da örgüt "haram" dediği için sigara içenler pek hoş karşılanmıyor. 
     
     HER GÜN ÇATIŞMA 
     Ensar El İslam ile KYB arasında her gün çatışma yaşanıyor. Karşılıklı top ve havan atışları yapılıyor, yer yer yakın mesafede çatışmalar yaşanıyor. Bu durum Halepçe’de yaşayan insanları tedirgin ediyor. Hurmal’da yaşayanlar da tarlalarına gidememekten, gece sokağa çıkamamaktan yakınıyor. 
     KYB peşmergelerinin Komala’nın üst düzey yetkililerinden Abdullah Kasri ile dört korumasını Süleymaniye’de "El Ensar mensubu" sanarak öldürmesi de iki grubun arasını açtı. KYB ile iyi ilişkiler içeren bir anlaşma yaptıklarını ancak Tabani’nin anlaşmayı bozduğunu savunan örgüt lideri Ali Bapir, "Hiçbir şey yapılmaz ve sorumlular ortaya çıkmazsa buna karşılık vereceğiz" dedi. Bapir, bölgede ABD ve Türk askerleri istemediklerini de sözlerine ekledi. 
     
KYB’nin gövde gösterisi      Saddam Hüseyin’e karşı 1991’de başlatılan ayaklanmanın 12. yıldönümünde Kürdistan Yurtseverler Birliği KYB askerleri füzeli, roketli resmigeçit töreniyle gövde gösterisi yaptı. Delta Force birliğine mensup askerlerin de katıldığı gösteride uçaksavar bataryaları, ağır makineli silahlar, füze, Katyuşa roketleriyle birlikte 106 - 130 - 152 Bulgar ve Rus yapımı toplar kullanılırken, Kürt grupların ellerindeki silahların profili de ortaya çıkmış oldu. Kürdistan Peşmerge Güçleri Komutanı Mustafa Seyit Kadir, gösteriyi savaşa hazırlıklı olmak amacıyla düzenlediklerini söyledi. 
     



 GÜNCEL 
















</TEXT>
</DOC>
