<DOC>
<DOCNO> 134930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/siyaset/siy05.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş nedeniyle Siirt seçimi iptal edilebilir 
</HEADLINE>
<TEXT>

YSK Başkan Vekili Ünlü, "Meclis, Savaş şartlarında Siirt’te güvenlik sorunu olabilir. Bombalar yağarken seçim yapılamaz’ kararı alırsa seçim ertelenebilir" dedi 
     GÖKÇER TAHİNCİOĞLU Ankara 

     Yüksek Seçim Kurulu YSK Başkan Vekili Ahmet Hamdi Ünlü, ABD’nın olası Irak operasyonu çerçevesinde TBMM’nin güvenlik gerekçesiyle karar alması halinde, 9 Mart’ta yapılacak Siirt seçimlerini erteleyeceklerini söyledi. 
     Milli Güvenlik Kurulu’nun geçen hafta hükümetin TBMM’den yetki alması konusunda tavsiye kararı vermesiyle, Siirt seçiminde güvenlik sorunu olup olmayacağı da tartışmaya açıldı. Ünlü, seçimi erteleme konusunda kendilerinin herhangi bir yetkisi olmadığını belirtti. Meclis’in sadece seçim için ayrı bir karar alması gerektiğini dile getiren Ünlü, "Meclis, Siirt’te güvenlik sorunu olabileceğini düşünürse erteleme kararı alabilir. Bombalar yağarken seçim yapılamaz derse’ seçim hazırlıklarını durdurur, Meclis’in kararını uygularız" dedi. 
     
     Seçim güvenlik içinde olmalı 
     Meclis’in, Türkiye’nin de savaşa gireceği yönünde bir karar alması halinde bile seçimi ertelemenin zorunluluk olmadığını söyleyen Ünlü, "Buradaki kıstas, seçimin güvenlik içinde yapılıp yapılamayacağı" diye konuştu. 
     Ünlü, ertelenmesi halinde, 2004’te yapılacak yerel seçimlerle Siirt seçiminin birleştirilmesinin söz konusu olmayacağını kaydederek, şunları söyledi "Bu genel seçimin devamı niteliğinde bir seçimdir. Ara seçim gibi değerlendirilip yerel seçimlerle birleştirilmez. Meclis, 3 ay sonra yapın’ derse, biz de buna uyarız." 
     YSK da dün siyasi partilere, Siirt seçimine ilişkin geçici aday listelerinde boşalan yerler için, 6 Şubat akşamına kadar yeni isimler bildirmeleri gerektiğini iletti. 
     AKP’nin Siirt’te ilk sıra adayı Mervan Gül’ün adaylıktan istifası YSK’ca kabul edilmiş, böylece Genel Başkan Recep Tayyip Erdoğan’a adaylık yolu açılmıştı. 
     



 SİYASET 















</TEXT>
</DOC>
