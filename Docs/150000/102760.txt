<DOC>
<DOCNO> 102760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sontur08.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul kayıtları başladı... 
</HEADLINE>
<TEXT>

     İlköğretim okulları ile liselere kayıtlar bugün başladı. 
     Fen ve Anadolu liseleri ile yabancı dil ağırlıklı liselere kayıt yaptıracak öğrencilerin, bu okullar için farklı kayıt tarihleri belirlendiğinden, kayıt sürelerine dikkat etmeleri gerekiyor. 
     Diğer liseler ile ilköğretim okullarına kayıtlar ise okullar açılıncaya kadar sürecek. Bu eğitim-öğretim yılında ilköğretim okullarına 1 milyonun üstünde öğrencinin kayıt yaptıracağı tahmin ediliyor. 
     Milli Eğitim Bakanı Necdet Tekin, kayıtlar sırasında zorla bağış alınmaması konusunda uyarıda bulundu. 
     
     KAYIT TAKVİMİ 
     Fen ve Anadolu ile Yabancı Dil Ağırlıklı liselere kayıt takvimi şöyle 
     FEN VE ANADOLU LİSELERİ 
     Kesin kayıtlar, 19-23 Ağustos tarihleri arasında yapılacak. Okul müdürlükleri, kesin kayıtların bitiminde kayıt yaptıran öğrenci sayısı ile varsa açık kalan kontenjanı bir tutanakla tespit edecekler. Tutanağın bir örneği okulda herkes tarafından görülebilecek şekilde 23 Ağustos 2002 Cuma günü saat 17.30'da ilan edilecek. Bu ilanlar doğrultusunda, açık kontenjanı bulunan okullara 26-29 Ağustos 2002 tarihleri arasında ön kayıt başvuruları yapılacak. 2 Eylül'de ön kayıt listeleri ilan edilecek ve ön kayıt sonucu kesin kayıtlar 3-6 Eylül günleri arasında gerçekleştirilecek. Ön kayıtlar sonucunda açık kalan kontenjanlara ise 14 Eylül 2002 Cumartesi günü saat 17.30'a kadar kayıt yaptırılabilecek. 
     ANADOLU GÜZEL SANATLAR LİSELERİ 
     Ankara, İstanbul ve İzmir Anadolu Güzel Sanatlar liselerinde 5-6-7 Ağustos günlerinde yapılan yetenek sınavları, diğer illerdeki Anadolu Güzel Sanatlar liselerinde 19-20-21 Ağustos tarihlerinde gerçekleştirilecek. 
     Sınav sonuçları, Ankara, İstanbul ve İzmir Anadolu Güzel Sanatlar liseleri için 9 Ağustos'ta açıklanmıştı diğer illerin sonuçları da 22 Ağustos Perşembe günü ilan edilecek. 
     Sınavı asıl listeden kazanan öğrencilerin kesin kayıtları, 26-29 Ağustos günleri süresince gerçekleştirilecek. Yedek listeden kayıtlar ise 2-5 Eylül tarihleri arasında tamamlanacak. 
     YABANCI DİL AĞIRLIKLI LİSELER SÜPER LİSELER 
     Bu okullara ön kayıt başvuruları, 28 Ağustos-3 Eylül tarihleri arasında kabul edilecek. Başvuracak ilköğretim mezunu öğrencilerin diploma notlarının en az 4.00 olması gerekiyor. 
     Başvurular, il milli eğitim müdürlüklerine yapılacak. Öğrenciler 5 okul tercihinde bulunabilecek. Liselere kesin kayıt hakkı kazanan öğrencilerin listeleri, 4 Eylül 2002 tarihinde okullarda asılacak. 
     Öğrencilerin kesin kayıt işlemleri, 5-8 Eylül tarihleri arasında yapılacak. Boş kontenjan bulunması halinde 15 Eylül'e kadar öğrencileri yerleştirme işlemi tamamlanacak. 
     2002-2003 eğitim-öğretim yılı, 16 Eylül Pazartesi günü başlayacak. 
     





</TEXT>
</DOC>
