<DOC>
<DOCNO> 133130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sonspo04.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin borcu 55 milyon dolar... 
</HEADLINE>
<TEXT>

     Fenerbahçe Kulübü'nün Olağan Yüksek Divan Kurulu toplantısı başladı. 
     Göztepe'deki Semiha Şakir Okulları Konferans Salonu'nda gerçekleştirilen toplantıya kulüp başkanı Aziz Yıldırım ile birlikte toplam 16 yönetim kurulu üyesi katıldı. 
     Yöneticilerden Nihat Özdemir, Sadettin Saran, Ali Yıldırım, Osman Yalçın, Zeynep Sabancı ve Murat Aşık ise toplantıda yer almadı. 
     
     MALİ DURUM 
     Toplantıda kulübün mali durumuyla ilgili bilgiler veren denetleme kurulu, 2006 yılına kadar ödenmesi gereken 55 milyon 403 bin dolar borcun olduğunu açıkladı. 
     Buna karşılık, aynı sürede kulübün sözleşmeye dayalı 30 milyon 812 bin dolar ve 36,4 trilyon lira şahıslardan alacağının bulunduğu açıklandı. 
     
     HALKA ARZ KONUSU 
     Yönetim kurulunun 2002 yılının son 3 ayı içindeki faaliyetleri ile ilgili Yüksek Divan Kurulu üyelerini bilgilendiren kulüp genel sekreteri Vedat Olcay, halka açılma projesi için en uygun ortamın beklendiğini kaydetti. 
     Olcay, ''Fenerbahçe Sportif A.Ş gerekli hukuki altyapısını hazırladı. Halka açılmak için aceleci davranmadan, en uygun zamanı bekliyoruz'' dedi. 
     
     KENAN EVREN LİSESİ'NİN YERİNE 3 OKUL YAPILACAK 
     Vedat Olcay, Fenerbahçe Şükrü Saracoğlu Stadı'nın yanında bulunan Kenan Evren Lisesi'nin arazisiyle birlikte alınması konusundaki çalışmaların son aşamaya geldiğini anlattı. 
     Olcay, yıkılacak olan bu okulun yerine kulübün 3 okul yaptıracağını açıkladı. Bu konunun önümüzdeki hafta içinde kesin bir sonuca ulaşacağını vurgulayan Olcay, Kadıköy Belediyesi'nin, yapılacak olan 3 okul için gerekli arsayı da tahsis ettiğini dile getirdi. 
     
     KULÜBE ARSA TAHSİSİ VE VERGİ KONUSU 
     Eski Şile yolu üzerinde, takas yoluyla kulübe büyük bir arsa tahsis edildiğini açıklayan genel sekreter Vedat Olcay, Fenerbahçe'de ilk defa kulübe tapulu bir mal kazandırıldığını kaydetti. 
     Olcay ayrıca, vergi konusuna da değinerek, sarı-lacivertli kulübün beyan edilmemiş ya da ödenmemiş hiçbir vergi borcunun bulunmadığını ifade etti. 
     Bu arada Olcay, dün akşam transferini gerçekleştirdikleri Ukraynalı futbolcu Rebrov'un bugün sarı-lacivertli kulüple resmi sözleşme imzalayacağını duyurdu. 
     





</TEXT>
</DOC>
