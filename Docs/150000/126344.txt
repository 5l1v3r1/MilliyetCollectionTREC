<DOC>
<DOCNO> 126344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sondun13.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD savaşa, Irak Saddam'ın yaş gününe hazırlanıyor... 
</HEADLINE>
<TEXT>

     Yaklaşan postal seslerine aldırmayan Irak, Devlet Başkanı Saddam Hüseyin'in Nisan ayındaki yaş gününü kutlama hazırlıklarına başladı. 
     İktidardaki Baas Partisi'nin gazetesi El Tavra'da dün yayınlanan haberde, ''Yaş Günü Kutlamaları Yüksek Komitesi, Arap kahramanı, zafer kazanmış liderin yaş günü kutlamaları için hazırlıklarına başladı. Allah onu korusun'' denildi. 
     Kutlama etkinliklerinin 28 Nisan 1937 doğumlu Saddam Hüseyin'in doğum yeri olan Tikrit başta olmak üzere Nisan ayı boyunca ülke genelinde düzenleneceği belirtilen haberde, ''Bu dünyadaki saygın insanların, Arapların ve Iraklıların kutlayacağı bu önemli günün organizasyonu için 14 alt komite kurulmuştur. Tikrit'te duvarlar, Mücadele ve kahramanlık , Ulusun şövalyesi ve Mücahit Saddam Hüseyin yazılarıyla süslenecek. En güzel yaş günü şarkısını seçmek için de ulusal bir yarışma düzenlenecek'' denildi. 
     Hazırlıkların, ABD'nin Irak'a yönelik savaş tehdidi ve Körfez'e 50 bin kişi ve ek askeri malzeme gönderdiği sırada başlatıldığına dikkat çekiliyor. 
     





</TEXT>
</DOC>
