<DOC>
<DOCNO> 148926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sontur13.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye ve İran'dan PKK-KADEK operasyonları 
</HEADLINE>
<TEXT>

     Suriye ile İran'ın PKK-KADEK'e yönelik operasyonlarını arttırması üzerine, terör örgütünün çeşitli önlemler alarak, faaliyetlerini şehir merkezlerinden kırsal alanlara taşıdığı öğrenildi. 
     Edinilen bilgiye göre, Suriye'nin geçen aylarda terör örgütünün Suriye sorumlularından Hayrettin Konar ile Selahattin Canavar'ı, İran'ın da örgüt mensuplarından Bekir Kara ile Yasin Kaya'yı tutuklayarak Türkiye'ye teslim etmesi, örgüt yönetiminde tedirginlik yarattı. 
     Terör örgütünün sözde Başkanlık Konseyi, bu ülkelerde bulunan teröristlerden acil tedbirler almalarını isterken, Kuzey Irak'taki kamplarda bulunan Suriyeli teröristlerin örgütten kaçışlarının da önüne geçilmesi yönünde talimat verdi. 
     İlk etapta, deşifre olan örgüt sorumlularının değiştirilmesi, Suriye'de dernek ve vakıf kurma çalışmalarına hız verilmesi, maddi değerlerin güvenilir kişilere devredilmesi ve örgüt arşivinin güvenceye alınması yönünde tedbirlere başvuran örgütün, şehir merkezlerindeki mensuplarını da kırsal alanlardaki küçük yerleşim birimlerine çekerek, Suriye istihbarat ağından uzak alanlarda faaliyet yürütmeye çalıştığı kaydedildi. 
     





</TEXT>
</DOC>
