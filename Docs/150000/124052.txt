<DOC>
<DOCNO> 124052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/ekonomi/eko05.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel İşlem Vergisi’nde 20 kat artış yetkisi... 
</HEADLINE>
<TEXT>

Meclis’e gönderilen mali miladı kaldıran vergi tasarısı, Bakanlar Kurulu’na Özel İşlem Vergisi’ni 20 kat artırma yetkisi veriyor 
     ANKARA Milliyet 

     Bakanlar Kurulu’nda imzaları tamamlanarak Meclis’e gönderilen yeni vergi tasarısı, Bakanlar Kurulu’na Özel İşlem Vergileri’ni ÖİV 20 kata kadar artırma yetkisi veriyor. 1999’da yaşanan depremler sonrasında üç yıllığına uygulamaya konulan Özel İşlem Vergisi’nin ÖİV uygulanma süresi de 2005 sonuna kadar uzatılıyor. 
     1999’daki düzenleme ÖİV’nin 31 Aralık 2002’ye kadar yürürlükte kalmasını öngörüyor, Bakanlar Kurulu’na da en fazla on kat artırma yetkisi veriyordu. Yeni tasarıda Spor Toto, Loto ve Sayısal Loto dışındaki diğer şans oyunları da kapsama alınıyor. 
     Gelir Vergisi Kanunu, Vergi Usul Kanunu, 4306 sayılı Kanun ve 4481 Sayılı Kanunda Değişiklik Yapılması Hakkında Kanun Tasarısı’nda mali milat ve nereden buldun uygulamasına da son veriliyor. Gelir de ’Ticari ve zirai kazançlar, ücretler, serbest meslek kazançları, gayrımenkul sermaye iratları, menkul sermaye iratları ile diğer kazanç ve iratlar" olarak tanımlanıyor. 
     Tasarıyla, borsaya vergi desteğinin bugünkü haliyle, önümüzdeki yıl ve daha sonraki dönemde de aynen sürmesi öngörülüyor. Menkul kıymetlerin iktisap tarihinden başlayarak üç ay içinde veya iktisaptan evvel elden çıkarılmasından sağlanan kazançlar, değer artış kazancı olarak niteleniyor. Üç aydan fazla elde tutulan hisse senetlerinin satış gelirleri, vergiden muaf bırakılıyor. 
     
Kurul gelirlerinden bütçeye pay      Vergi tasarısı, İMKB ve özerk kurul gelirlerinin bir bölümünün bütçeye aktarılmasını öngörüyor. Buna göre RTÜK, Rekabet Kurumu, İMKB, SPK, BDDK, Telekomünikasyon Kurumu, Tütün ve Alkollü İçkiler Piyasası Düzenleme Kurumu, Enerji Piyasası, Şeker ve Kamu İhale kurumları, 31 Aralık 2002 tarihine kadar birikmiş gelirleri ile 1 Ocak 2003’ten itibaren oluşacak gelirleri üzerinden, belirlenecek oranlara göre hesaplanacak kısmı, bütçeye aktarılmak üzere, Maliye’nin ilgili hesabına yatıracak. Hazine’nin tahminine göre BDDK dışındaki kurullarda kullanılabilecek 250 trilyon lira kaynak bulunuyor. 
     



 EKONOMİ 


















</TEXT>
</DOC>
