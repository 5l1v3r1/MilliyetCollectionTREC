<DOC>
<DOCNO> 132051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sontur19.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Myers "ABD, Türkiye'ye sabırsızlık mesajı vermedi" 
</HEADLINE>
<TEXT>

     ABD Genelkurmay Başkanı Org. Richard Myers, Irak'ta olası bir savaş için henüz ABD'nin de karar almadığını belirterek, ABD yönetiminin Türkiye'ye sabırsızlık mesajı vermediğine dikkat çekti. 
     İki günlük ziyaretinin ardından Türkiye'den ayrılan ABD Genelkurmay Başkanı Org. Richerd Myers, Ankara Esenboğa havaalanından hareketinden önce yaptığı açıklamada, Türkiye'ye gelerek, Genelkurmay Başkanı Org. Hilmi Özkök'ün ziyaretine de karşılık vermiş olduğunu kaydetti. 
     Myers, ziyaretinde olumlu görüşmelerin gerçekleştirildiğini ifade ederken Pazar akşamı başlayan görüşmelerin iki gün sürdüğünü belirtti. Ulusal güvenlik konusunun hem ABD hem Türkiye için önemine işaret eden Org Myers, Türkiye'nin terörle mücadeleye destek verdiğini anımsatarak, uzun süredir konuyla ilgili olarak açık ve dürüst bir biçimde ABD'nin müttefikleriyle görüştüklerini bildirdi. 
     
     "ABD KARAR ALMADI" 
     ABD Başkanı George Bush'un Irak'a yönelik bir saldırı konusunda kesinlikle bir karar almadığını bildiren Myers, Bush'un savaşın kaçınılmaz olduğunu söylemediğini de belirtti. 
     Türkiye'nin Irak rejmine baskı uygulanması için ABD'nin yanında yer aldığını kaydeden Org. Myers, bu baskının, BM Güvenlik Konseyi'nin 1441 sayılı kararının uygulanması için olduğunu da belirtti. Myers, Türkiye ile ABD arasında gelecekte de sorun olmayacağını tahmin ettiklerini bildirdi. 
     
     "BÖLGEYE YIĞINAK İKNA İÇİN" 
     Irak'a yönelik bir savaştan bahsetmediklerini belirten Org. Myers, ABD'nin bölgeye yaptığı askeri güç sevkiyatının "Irak'ı, BM kararına uymaya ikna etmesi için" olduğunu söyledi. Türkiye'de gerçekleştirilen görüşmelerde ele alınan konuların bundan ibaret olduğunu kaydeden Org. Myers, "Stratejik ortaklığımızdan eminiz" diye konuştu. 
     Türkiye ile, komşularla iyi geçinme, barış ve istikrarın korunması konularında vizyon paylaşımı olduğunu belirten Org. Myers, Türkiye'deki üslerde ve limanlarda inceleme yapan ABD heyetinin çalışmalarına devam ettiğini anımsattı. Org. Myers, çalışmaların rapor haline getirileceğini ve konuyla ilgili açıklamanın "Türk Genelkurmay'ı ve hükümeti" tarafından yapılmasını beklediğini söyledi. 
     Irak'ta kimsenin çatışma istemediğini belirten Org. 
     Myers, buna üniforma giyenlerin de dahil olduğunu ifade etti. Diplomasinin her zaman tercih edildiğini vurgulayan Org. Myers, Irak'ın BM kararlarına uyması ve kitle imha silahlarını açıklaması gerektiğini yineledi. Güç kullanmak gerekirse kullanılabileceğini kaydeden Org. Myers, bunun Saddam Hüseyin'e bağlı olduğunu söyledi. Org. Myers, ABD yönetiminin, Türkiye'nin süreyi uzatmasından dolayı sabırsızlık mesajları gönderdiğine ilişkin haberlerin anımsatılması üzerine, "ABD yönetimi Türk hükümetine sabırsızlık mesajı vermedi. Türkiye stratejik ortağımız. 
     Türkiye son derece önemli ortak olmaya devam edecek, bizim sabırsız olmamız söz konusu değil" diye konuştu. 
     





</TEXT>
</DOC>
