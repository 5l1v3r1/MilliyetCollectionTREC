<DOC>
<DOCNO> 148786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun17.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Concorde'a elveda... Ekonomik sıkıntı onları da vurdu 
</HEADLINE>
<TEXT>

     Fransız ve İngiliz havayolları, Concorde uçuşlarını bu yıl sonunda sona erdireceklerini açıkladılar. 
     Fransız havayolları Air France, süpersonik Concorde uçaklarını bu yıl sonunda seferlerden çekeceğini bildirdi. 
     Havayollarından yapılan açıklamada, yolcu talebindeki düşüş nedeniyle Concorde uçaklarıyla yapılan seferlerinin 31 Ekim'den itibaren tamamen durdurulacağı kaydedildi. 
     İngiliz havayolları British Airways de yolcu talebinde azalma nedeniyle Concorde uçak servislerini Ekim'de kaldıracağını kaydetti. 
     Havayollarından yapılan açıklamada, 7 uçaktan oluşan Concorde filosunu, Ekim sonundan itibaren seferden çekeceklerini söyledi. 
     Açıklamada, bu kararın, yolcu gelirinin düşmesi ve uçakların bakım masraflarının artması nedeniyle alındığı belirtildi. 
     Fransa'nın başkenti Paris'te, Temmuz 2000'de bir Concorde uçağının kalkıştan sonra düşmesi sonucu 113 kişi ölmüştü. Bu kazadan sonra Concorde uçakları bir yıldan fazla süreyle seferlerden çekilmişti. 
     Uçakların yeniden sefere konmasından sonra New York seferini yapan bir Concorde uçağı, motorundaki arıza nedeniyle Londra'ya dönmek zorunda kalmıştı. 
     Bir diğer Concorde uçağı da pencelerinde çatlaklar oluşması nedeniyle hızını kesmek zorunda kalmıştı. 
     İngiliz havayolları, Concorde uçaklarıyla Londra-New York seferlerini haftanın 7 günü yapıyordu. 3 saatten kısa süren Londra-New York seferi için bir kişilik uçak bileti yaklaşık 18 milyar Türk Lirası 11 bin dolar tutuyordu. 
     
     Bir devir kapanıyor... 

     Fransız ve İngiliz havayollarının Concorde uçuşlarını Ekim'de sona erdirme kararıyla havacılık tarihinde bir devir kapanıyor. 
     Bu uçakları kullanan iki havayolu şirketi olan British Airways ve Air France tarafından yapılan açıklamada, süpersonik uçakların ''ticari nedenlerle'' hizmetten çekilecekleri belirtilirken, ''uçuşlardan elde edilen gelir, uçakların bakım masraflarının bile gerisinde kalmaya başlamıştı'' hatırlatması yapıldı. 
     Havacılık çevreleri, Concorde'ların ''emekliye edilmesi'' kararının havacılık tarihinde bir devrin daha kapanması anlamına geldiğini belirtiyorlar. 
     British Airways BA yetkilileri, konuyla ilgili görüşmelerin uzun zamandır sürdürüldüğüne dikkat çekerken, ''gelirlerin düştüğü gerçeği ortada dururken, uçaklarda yenileme için yeni yatırımlar yapmak ihtiyacı biliniyorken, bu uçaklara yeni yatırım yapmak hata olacaktı'' dedi. 
     BA Genel Müdürü Rod Eddington da Concorde'un geçen 27 yıl boyunca hizmet verdiğini ve bu hizmetlerden gurur duyduklarını ifade etti. 
     BA yetkilileri, halkın Concorde'ları artık havacılık müzelerinde görebileceğini belirttiler. 
     
     Concorde'lar... 

     Concorde'ların ilk denemeleri 1969 yılında yapıldığında, havacılığın geleceğinin süpersonik yolculuklarda olduğu düşünülmüştü. İngiliz ve Fransızların ortak yapımı olan Concorde'ların ilk ticari uçuşu 1976'nın Ocak ayında yapıldı. 
     Ses duvarını ilk kez 1 Ekim 1969'da aşan Concorde, 4 Kasım 1970'de 102. uçuş denemesinde ses hızının iki katı hıza erişti. Rolls Royce Snecma Olympus 593 tipi dört motora sahip Concorde'lar, 18 bin metre yükseğe çıkabiliyor. 
     100-144 yolcu taşıyabilen Concorde'lar saatte 2200 kilometre hızla uçabiliyor. Concorde'lar Paris-New York arasını yaklaşık 3.5 saatte alıyor. Normal yolcu uçakları ise bu mesafeyi 7.5 saatte uçuyor. 
     Air France'a ait bir Concorde uçağının 25 Temmuz 2000'de Paris'te düşmesi ve kazada 113 kişinin hayatını kaybetmesi üzerine bu uçakların uçuşu bir süre askıya alınmıştı. 
     Uçaklarda yapılan teknik değişikliklerin ardından Air France ve British Airways, 7 Kasım 2001'de yeniden Concorde uçuşlarına başlamıştı. 
     





</TEXT>
</DOC>
