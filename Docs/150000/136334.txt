<DOC>
<DOCNO> 136334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur04.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev hamam maketi ile hamam kültürü tanıtılacak 
</HEADLINE>
<TEXT>

     Mimar Sinan'ın hayranlık uyandıran eserlerinden olan Çemberlitaş Hamamı'nın, 60 metrekarelik portatif dev maketi turistik kentlerde, turizm ve tekstil fuarlarında sergilenecek. 
     Maketi yapan Ege Üniversitesi EÜ Bayındır Meslek Yüksekokulu öğretim görevlisi Kemal Yanmaz, A.A muhabirine yaptığı açıklamada, Türk kültüründe hamamların ayrı bir yeri olduğunu belirterek, son zamanlarda unutulmaya başlanan bu kültürü hatırlatmak amacıyla böyle bir çalışma başlattığını söyledi. Tarihi hamamlara dikkati çekmek istediğini kaydeden Yanmaz, 1.5 yıllık çalışma sonunda dev maketin oluşturulduğunu bildirdi. 
     Şimdiye kadar yapılan maketlerin ''sabit'' olduğunu ve bu kadar büyük boyutlu maketlerin yapılmadığını belirten Yanmaz, portatif olarak yapılan Çemberlitaş Hamamı maketinin istenilen her yere taşınabildiğini dile getirdi. Yanmaz, şunları söyledi 
     ''Sosyal yaşantımızın ve kültürümüzün önemli bir parçası olan hamamları halka hatırlatmak için bu projeyi hayata geçirdik. Mimar Sinan'ın hayranlık uyandıran eserlerinden olan Çemberlitaş Hamamı'ndan başladık. Hamamın 1 150 boyutlarında maketini çalıştık. İstanbul'daki bu hamamı bilmeyen, görmeyen çok kişi olabilir düşüncesiyle harekete geçtik. Hala hizmet veren bu hamamı turistik bölgeler başta olmak üzere Türkiye'nin birçok yerine götüreceğiz. Yurtdışında yapılan turizm ve tekstil fuarlarında da bu maketle hamam kültürümüzü tanıtacağız.'' 
     
     ANADOLU'DA HAMAM KÜLTÜRÜ 
     Yarım asır öncesine kadar hamamların, Anadolu kültürünün önemli ögeleri arasında yer aldığını, düğünler, sünnetler ve diğer törenler öncesinde, mutlaka hamama gidildiğini belirten Yanmaz, şöyle konuştu 
     ''Aydınlık bir kubbe altında kirden arınılır, oğullara kız beğenilir, göbek taşında tefler çalınır, nargile sohbetleri yapılır ve neşeli sohbetlerle sıkıntılardan arınılırdı. Yaptığımız dev maketle bu günleri yeniden hatırlatmak istiyoruz'' dedi. Makette mermeri, musluğu, kurnası, şadırvanı, zarafetli mimarisi, peştamalları, nalını ve hamam taşıyla hamam kültürünün yansıtıldığını kaydeden Yanmaz, ''Yaklaşık 30 milyar liralık masraf ile maketin iç ve dış görünüşünü bitirdik. Mermerlerin, musluğun ve kurnanın yerleştirilmesi için bir mermer firmasıyla görüşüyoruz. Maketin birkaç hafta içinde bitirilmesini planlıyoruz'' diye konuştu. 
     





</TEXT>
</DOC>
