<DOC>
<DOCNO> 102098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur04.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'nin hedefi Tayyip "AKP bir macera" 
</HEADLINE>
<TEXT>

     Tatilini yarıda keserek Ankara'ya dönen Necmettin Erbakan yönetiminde seçim stratejisini hazırlayan SP, hedef olarak AKP'yi belirledi. SP, seçim kampanyasında "AKP bir macera" sloganını kullanacak. 
     Erbakan, Ankara'ya dönüşüyle birlikte SP yöneticileriyle üstüste toplantılar yaparak, partinin seçim sürecinde izleyeceği tutumu belirlemeye başladı. Anketlerde AKP tartışmasız birinci parti ilan edilirken, SP'nin barajı kesinlikle aşamayacak partiler arasında gösterilmesinin tabanda moral bozukluğuna neden olduğunun altı çizilen toplantılarda, SP'nin seçim kampanyası süresince AKP'yi hedef alarak bu havanın tersine çevrilmesi gerektiği belirtildi. Erbakan'ın bağımsız adaylığının yanısıra SP'nin kampanyasına aktif olarak katılması halinde SP'yi AKP'ye karşı ayağa kaldıracağı vurgulanan toplantılarda AKP'ye karşı izlenecek tutum şöyle belirlendi 
     ".Erbakan açıkça kampanyaya katılarak partisinin SP olduğunu ve Milli Görüş davasının SP'de temsil edildiğini ilan edecek. Tayyip Erdoğan ve arkadaşlarının Milli Görüşle bir ilgilerinin bulunmadığını anlatacak. Bu çerçevede Erdoğan ve arkadaşlarının Milli Görüşçülüğü, bizzat kurucusu olan Necmettin Erbakan tarafından iptal edilecek. 
     .AKP'ye yönelik, AKP bir macera. Türkiye'nin yeni bir macera lüksü yok sloganı işlenecek. Tayyip Erdoğan ve arkadaşlarının hiçbir devlet geleneği bulunmadığı anlatılırken, Tayyip devleti yönetme tecrübesine sahip değil mesajı verilecek. Tayyip Erdoğan'ın yanında bulunan Abdullah Gül, Abdüllatif Şener gibi isimlerin de Erbakan sayesinde bakan oldukları vurgulanacak. Erbakan kampanyada bizzat SP ve AKP tabanına seslenerek, AKP'nin bir macera olacağını, Denenmemişleri seçerseniz macera olur. 33 yıldır tanıdıklarınız olarak karşınızdayız. Macerayı bırakın sizin gerçeğe ihtiyacınız var diyerek ifade edecek. 
     .SP'nin en önemli referansı REFAHYOL icraatlarının savunulması olacak. AKP'ye giden Abdullah Gül başta olmak üzere REFAHYOL'da görev alanların Erbakan'ın uygulamalarına hiçbir zaman inanmadıkları anlatılacak. 
     .Seçimin IMF'ci ve mandacı partilere karşı, millici ve Kuvvacı partiler arasında geçeceği belirtilecek. AKP, IMF'ci ve mandacı parti ilan edilecek" 
     





</TEXT>
</DOC>
