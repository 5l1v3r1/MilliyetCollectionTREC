<DOC>
<DOCNO> 118043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/siyaset/asiy.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan olamazsa bakan yapalım 
</HEADLINE>
<TEXT>

AKP yönetimi, Erdoğan’ın MGK toplantılarına katılması için bakan olarak hükümete girebileceği 76. madde değişikliğine ağırlık verecek 
     ABDULLAH KARAKUŞ, SALİHA ÇOLAK 

     AKP lideri Recep Tayyip Erdoğan, başbakanlık koltuğuna kimi taşıyacağını düşünürken, parti yetkili kurulları da, "Tayyip’in hakkı" dediği başbakanlık koltuğu için formül arayışını hızlandırdı. 
     Hükümeti kurma görevinin Erdoğan’a verilmesi için Anayasa’nın 109. maddesini değiştirme önerisine CHP lideri Deniz Baykal’dan olumsuz yanıt olan AKP’nin, Erdoğan’ı MGK toplantılarına katılabilecek bir bakan ve başbakan yardımcısı olarak hükümete sokabilmek için 76. madde değişikliğine ağırlık vereceği belirtildi. Dünkü MKYK’nın ardından, Erdoğan’ın başbakanlığından vazgeçmeyecekleri mesajı veren AKP Genel Başkan Yardımcısı Abdullah Gül, "Bu anormal yapıdan normal yapıya dönüşülmesi için doğru şeylerin yapılması lazım. Biraz zamana ihtiyaç var. Bunları yetkili kurullarımızda görüşüyoruz" dedi. 
     
     76. madde formülü 
     AKP ısrar etse de görevlendirme yapılana kadar 109. madde değişikliğini gerçekleştirip Cumhurbaşkanı Sezer’in görevi Erdoğan’a vermesi takvim açısından mümkün görünmüyor. Bu nedenle AKP, Anayasa’nın "milletvekili seçilme yeterliliği" başlıklı 76. maddesindeki, Erdoğan’ın bakanlığını engelleyen "ideolojik ve anarşik eylemlere katılma" ifadesini "terör eylemlerine katılma" şeklinde düzenlemeyi planlıyor. 
     Erdoğan, böylece işlediği suç milletvekili seçilmeyi engelleyen suçlar kapsamından çıkacağı için milletvekili seçilme yeterliliğine kavuşacak ve "dışardan bakan" olabilecek. AKP’nin, TBMM Başkanlık Divanı oluşmasının ardından yapılacak görevlendirmeyle birlikte Anayasa değişikliği için de düğmeye basacağı öne sürüldü. 
     
MKYK’nın gönlündeki başbakan Abdullah Gül      Başbakan ya da başbakan yardımcısı olarak hükümette yer almak isteyen AKP lideri Erdoğan, dün gece geç saatlere kadar süren MKYK toplantısında, "bunu gerçekleştirinceye kadar bir süreliğine başbakanlığı kime emanet edebilirim" sorusuna yanıt aradı. MKYK’dan başbakan adayını belirlemek için tam yetki alan Erdoğan, üyelerle tek tek görüşerek nabız yokladı. MKYK üyelerinin büyük çoğunluğu Erdoğan olmazsa, Abdullah Gül’ü başbakan adayı olarak görmek istediklerini söyledi. Bugün milletvekilleriyle bir araya gelecek olan Erdoğan, daha sonra Köşk’ten randevu isteyerek Cumhurbaşkanı Sezer’le tekrar görüşecek. 
     



 SİYASET 















</TEXT>
</DOC>
