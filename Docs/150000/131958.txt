<DOC>
<DOCNO> 131958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/sondun07.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü bilgisayar korsanı, internete dönüyor... 
</HEADLINE>
<TEXT>

     Dünyanın en tanınmış bilgisayar korsanlarından hacker Kevin Mitnick'in 39 şartlı salıverilme kurallarına uyma zorunluluğunun bugün sona ereceği ve yeniden internete bağlanabileceği bildirildi. 
     Mitnick'in yarın, ''Screen Savers'' adlı teknik bir TV şovunda, 8 yıldan bu yana ilk kez internete bağlanacağı, programa Napster'in yaratıcısı Shawn Fanning ve Apple bilgisayar firmasının kurucularından Steve Wozniak'ın katılacağı bildirildi. 
     
     KORSANLARA KARŞI SAVAŞACAK 

     Mitnick yeni yaşamında, şirketleri bilgisayar korsanlarından koruyan bir firmanın görevlisi olarak çalışacağını açıkladı, ancak firmanın adını vermedi. 
     ''Benim hakkımda yazılanların önemli bir kısmı doğru değildi'' diyen Mitnick, ''Yanlış şeyler yaptığım için de üzgünüm'' dedi. 
     
     MITNICK KİMDİR 

     Bilgisayar korsanlığı suçuyla yargılanarak cezalandırılan ilk kişilerden biri olan Mitnick'e ''bilgisayar teröristi'' adı takılmıştı. Mitnick ''Sun Microsystems'', ''Novell Inc'' ve ''Motorola'' gibi dev firmaların şifrelerini kırarak bilgisayar sistemlerine girmiş ve FBI kendisini yakalayabilmek için 3 yıl çalışmıştı. 
     2000 yılında suçunu itiraf eden Mitnick, mahkeme kararıyla internete girmek, seyahat etmek ve çalışmaktan alıkonulmuştu. 
     Mahkeme Mitnick'in cep telefonu kullanmasına ve internete girmemek kaydıyla bilgisayarından yararlanmasına ise izin vermişti. 
     ''İnternete yeniden gireceği için mutlu olduğunu'' belirten Mitnick'e kız arkadaşı hediye olarak Blackberry marka bir cep bilgisayarı aldı. Bu cihaz telsiz olarak mesaj alıp vermede kullanılıyor. 
     Serbest kalmasına rağmen Mitnick'in 2010 yılına kadar internette kendi başına iş kurması ve para kazanacak işler yapması yasak. 
     





</TEXT>
</DOC>
