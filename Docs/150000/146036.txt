<DOC>
<DOCNO> 146036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sontur04.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş filmlerine olan ilgi de arttı... 
</HEADLINE>
<TEXT>

     Kamuoyunun son günlerde gündemindeki ilk sırasını alan savaşın, haberleri kadar, konusunu savaştan alan filmler de büyük talep ve ilgi görüyor. 
     ABD ve İngiltere'nin oluşturduğu koalisyon güçleri ile Irak arasında yaşanan savaş bir haftasını doldururken, dünya gündemindeki önemli yerini de koruyor. 
     Günlük yaşamdaki sıradan sohbetlerden, entelektüel ortamlardaki konuşmalara kadar her yerde en çok tartışılan konu olan Irak Savaşı'nın etkileri toplumda her yönüyle hissediliyor. Savaşın yarattığı duygusal ortam çocuklar kadar büyükleri de etkisi altına alırken, günlük yaşamda insanların kişisel zevk ve tercihlerinde de belirleyici rol oynuyor. 
     Konya'da faaliyet gösteren Yağmur VCD Market'in işletmecisi Bünyamin Bakan, son günlerde kiralanan ve satılan VCD ve DVD formatındaki filmler arasında savaşı konu alanların ilk sırada yer aldığını söyledi. Çoğu vizyonda bile olmayan bu savaş filmlerinin tekrar popüler olmasında Irak Savaşı'nın insanlar üzerindeki etkisinin büyük rolü olduğunu ifade eden Bakan, başrolünü George Cylooney'in oynadığı ve Körfez Savaşı'nın son günlerinde çölde gömülü olan bir hazinenin peşine düşen askerlerin hikayesini anlatan ''3 Kral'' isimli filmin yanı sıra, ''Çöl Fırtınası'' harekatını konu edinen Denzel Washington'un rol aldığı ''Kuşatma Altında Cesaret'' isimli filmin tekrar büyük talep görmeye başladığını söyledi. 
     ''Kara Şahin Düştü'' gibi ABD'nin çeşitli ülkelere düzenlediği özel operasyonları anlatan filmler kadar, çeşitli savaşları işleyen ''Tanrılar ve Generaller'', ''Bir zamanlar Askerdik'', ''Kapıdaki Düşman'' ''Pearl Harbor'' ve ''Eryan'ı Kurtarmak'' gibi dramatik yapıtların da aynı yoğun ilgiyi gördüğünü anlatan Bakan, değişen talebe uygun olarak kaliteli savaş filmlerini izleyicinin beğenisine sunmaya çalıştıklarını kaydetti. 
     Savaş filmlerine olan ilginin Irak Savaşı sona erene kadar devam edeceğini tahmin ettiklerini dile getiren Bakan, bütün VCD ve DVD marketlerinde savaş filmlerinin ön sıralardaki tezgahlarda sergilenmeye başlandığını söyledi. 
     
     YÜKSELEN DEĞERLER SAVAŞIN MODASI OLUYOR 

     Selçuk Üniversitesi Fen-Edebiyet Fakültesi Sosyoloji Bölüm Başkanı Doç. Dr. Şahin Filiz, bütün dünyayı ilgilendiren savaşın sıradan insanlardan, devlet başkanlarına, zengin insanlardan fakirlere kadar pekçok sınıf ve grubun en çok konuştuğu, tartıştığı ve ilgilendiği konular arasında yer aldığını söyledi. 
     24 saat süren savaş haberleri yayınlarının her kesimden yurt insanını benzer şekillerde etkisi altına aldığını vurgulayan Filiz, şöyle konuştu 
     ''Savaş, zihinsel, duygusal ve kültürel tercihlerimizi etkiliyor. Günlük konuşmalarımızda ve literatürümüzde ağırlığını hissettiren savaş, benzetmelerimiz, terimlerimiz hatta hakaretlerimiz üzerinde bile belirleyici oluyor. Bu zihinsel, duygusal ve kültürel etki boş zamanlarımızı ve kültürel faaliyetlerimizi de şekillendiriyor. Savaş filmlerine olan talep bu ağır gündemin ve onun oluşturduğu merakın geçici bir sonucudur.'' Bu merakın ve ilginin savaşın seyrine göre yeni şekiller alabileceğini vurgulayan Filiz, ''Yarın Saddam'ın Cumhuriyet Muhafızları, Koalisyon Güçleri'ne karşı başarılı bir direniş sergilerse bu askerlerin kıyafetlerinden kahramanlıklarına kadar çok sayıda unsuru insanların ilgi odağı olabilir'' dedi. 
     Filiz, bu durumun medya ve politikanın etkilerinin doğal sonucu olduğunu ve toplumların tarihinde kalıcı olmayan kısa süreli moda davranışlar olarak kalacağını sözlerine ekledi. 
     




</TEXT>
</DOC>
