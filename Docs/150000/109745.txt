<DOC>
<DOCNO> 109745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sonspo20.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güreş Federasyonu ''doping'' iddialarını yalanladı 
</HEADLINE>
<TEXT>

     Güreş Federasyonu Başkanı Osman Şansal, İran'ın başkenti Tahran'da gerçekleştirilen 47. Dünya Büyükler Serbest Güreş Şampiyonası'da 60 kiloda altın madalya kazanan Harun Doğan'ın ve 74 kiloda bronz madalya kazanan Ahmet Gülhan'ın doping testlerinin pozitif çıktığı yönündeki haberlere tepki gösterdi. 
     Osman Şansal, İran resmi haber ajansı IRNA'nın İran Güreş Federasyonu'na dayanarak verdiği haberi duyduğunda çok şaşırdığını belirterek, ''Kesinlikle doğruluk derecesi yok. Böyle birşey nasıl söylenebilir. Doping testleri için örnekleri FILA Uluslararası Güreş Federasyonları Birliği alır. Biz zaten organizasyona katılmadan önce Hacettepe Doping Merkezi'nde tüm takımı teste soktuk ve sonuçlar negatif çıktı'' dedi. 
     Doping kontrolünde herhangi bir sporcularında pozitif sonuç çıkarsa, bunun öncelikle kendilerine bildirilmesi gerektiğini kaydeden Şansal, kendilerine bu konuda hiçbir resmi bilginin ulaşmadığını sözlerine ekledi. 
     Ayrıca, Güreş Federasyonu Basın Sorumlusu Altuğ İstanbulluoğlu da yaptığı açıklamada, FILA ile yaptıkları temaslarda bu yönde bir bilgiye ulaşmadıklarını kaydederek, ''Zaten organizasyon eylül ayının ilk haftasıydı. Buradan doping için alınan örneklerin sonucunun ise ekim ayında ancak çıkacağı biz iletildi'' diye konuştu. 
     
     HARUN DOĞAN "DOPİNGLE İLGİM OLMAZ, OLAMAZ" 

     İran'ın başkenti Tahran'da yapılan 36. Dünya Büyükler Serbest Güreş Şampiyonası'nda 60 kiloda Türkiye'ye altın madalya kazandıran Harun Doğan, şampiyonanın ardından hakkında çıkarılan ve kaynağı belli olmayan doping iddialarına tepki göstererek, ''Dopingle ilgim olmaz ve olamaz'' dedi. 
     Harun Doğan, Dünya Şampiyonası'na katılan bir sporcunun bilimsel çalışma ve uzman hekimlerin kontrolleri sonrasında yarışmaya çıktığını, kendisinin de İran'a gitmeden önce Hacettepe Üniversitesi'nde kontrolden geçtiğini ve temiz çıktığını söyledi. 
     İran'da da sık sık kontrolden geçtiklerini belirten Doğan, ''Hiçbir bulguya rastlanmadı, zaten birşey olmadığı için rastlanamazdı da. Müsabakanın ardından ortaya atılan iddialara gülüyorum. Ancak komik bulsam da üzülüyorum'' diyerek, tepkisini ortaya koydu. 
     Birçok ülkede zirveye çıkanlar için zaman zaman bu tür iddialar ortaya atıldığını anlatan Doğan, ''Yalnız İran'daki şampiyonada şampiyon olmadım ki. Çocuk yaştan beri Avrupa ve dünya minderlerinde sayısız şampiyonluklar elde ettim ve şu anda kilomda dünyanın en iyisiyim. İran'a gitmeden önce de çeşitli ülkelerde 3 altın madalyam var. Buralara tesadüf sonucu gelen birisi değilim'' diye konuştu. 
     Doğan, bu tür haber ve iddiaların kendisini asla yıldırmayacağını, tam tersine kamçılayacağını sözlerine ekledi. 
     





</TEXT>
</DOC>
