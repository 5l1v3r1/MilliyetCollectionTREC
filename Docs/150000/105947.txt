<DOC>
<DOCNO> 105947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur08.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kültür bakanlığı'nın 90 tablosu kayıp 
</HEADLINE>
<TEXT>

     Kültür Bakanlığı bakanlık koleksiyonundan kaybolan 99 değerli tabloyu gazetelere vereceği ilanlarla arayacak. 
     Bakanlık 20 yıl önce bakanlığa intikal eden ve yapılan yoğun araştırmalara karşın bugüne kadar yerleri tespit edilemeyen 99 tablonun bulunması için farklı bir yola başvuracak. Bakanlık, eserlerin bulunabilmesi için sanat çevreleri ve sanatseverlerden tablolarla ilgili herhangi bir bilgi ve belgeye ulaşabilmek amacıyla gazetelere ilan verecek. 
     Çeşitli ebatlarda yağlıboya ve pastel, fotoğraf üstüne sedef işleme ve karışık tekniklerle yapılan tablolar arasında, Hoca Ali Rıza, Eşref Üren, Feyhaman Duran ve Hamit Görele gibi Türk resim sanatının büyük ustalarının eserleri de bulunuyor. 
     Kültür Bakanlığı'nın ilanla arayacağı değerli eserler arasında, Feyhaman Duran'ın ''Yemişler'', Seyfettin Toray'ın ''Laleler'', Halil Paşa'nın ''Mısır'dan Manzara'', Hoca Ali Rıza'nın ''Çamlıca'dan'' tabloları, Mehmet Ali Laga'nın ''Karlı Peyzaj'', İbrahim Safi'nin ''Mevlevili Natürmort'', Turgut Zaim'in ''Pakistanlı Kız'', Nurullah Berk'in natürmort, Şerif Baykurt'un peyzaj, Malik Aksel'in ''Ortaoyunu'', Eşref Üren'in ''Ankara Evi'', Hamit Görele'nin peyzaj, Arif Kaptan'ın peyzaj, Hasan Vecih'in natürmort, Ali Avni Çelebi'nin natürmort ve Turgut Atalay'ın natürmortu dikkati çekiyor. 
     
     KÜLTÜR BAKANLIĞI'NDAN AÇIKLAMA 

     Kültür Bakanlığı'ndan kaybolan tablolar için yapılan soruşturma sonucunda sorumlu bulunan ilgililer hakkında işlem başlatıldığı ve Maliye Bakanlığı ile temasa geçildiği bildirildi. 
     Kültür Bakanlığı'ndan yapılan yazılı açıklamada, Türkocağı koleksiyonundan 64, Milli Kütüphane koleksiyonundan 22, Güzel Sanatlar Genel Müdürlüğü demirbaşından 11, Ankara Resim Heykel Müzesi demirbaşından 2 adet olmak üzere toplam 99 eserin yerlerinin, yoğun araştırmalara rağmen tespit edilemediği belirtildi. 
     Söz konusu kayıp eserlerle ilgili olarak bakanlıkça soruşturma yapıldığı ifade edilen açıklamada, ''Yapılan soruşturma sonucunda sorumlu bulunan ilgililer hakkında işlem başlatılmış ve Maliye Bakanlığı ile de temasa geçilmiştir'' denildi. 
     Açıklamada, ayrıca eserlerin bugünkü fiyatlarını belirlemek üzere Hacettepe Üniversitesi Güzel Sanatlar Fakültesi öğretim üyelerinden oluşturulan fiyat tespit komisyonunun kurulmasının karara bağlandığı belirtilerek, komisyonun konu ile ilgili çalışmalarının sonuçlanma aşamasına geldiği ifade edildi. 
     Kültür ve sanat mirasının birer parçası olan eserlerin bulunamamasının, devlet adına üzüntü verici olduğu kaydedilen açıklamada, ''Eserlerin bulunabilmesi için bakanlığımızca yapılan yoğun araştırmalar sürecinde sanat çevreleri ve sanatseverlerden tablolarla ilgili herhangi bir bilgi ve belgeye ulaşabilmek amacıyla konu kamuoyunun ilgisi ve bilgisine sunulmaktadır'' denildi. 
     Öte yandan Kültür Bakanlığı, eserlerin bulunabilmesi için sanat çevreleri ve sanatseverlerden tablolarla ilgili herhangi bir bilgi ve belgeye ulaşabilmek amacıyla gazetelere ilan verecek. 
     





</TEXT>
</DOC>
