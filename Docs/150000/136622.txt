<DOC>
<DOCNO> 136622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sontur26.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar köy yollarını kapattı... 
</HEADLINE>
<TEXT>

     Tüm yurtta son günlerde etkili olan kar yağışı nedeniyle Bitlis'te 233, Karaman'da 32, Çanakkale'de de 100 köy yolu ulaşıma kapandı. 
     Bitlis Köy Hizmetleri Karla Mücadele Sorumlusu Alaaddin Yalavuz, A.A muhabirine yaptığı açıklamada, bayram süresince nöbetçi ekiplerin acil durumlara müdahale ettiğini belirterek ''Şu anda 317 köy yolumuzdan sadece 84'ünün yolları açık. 11 ekibimiz ise yol açma çalışmalarına başlamak için belirli noktalarda hazır durumda bekliyor. Kar yağışının durmasıyla birlikte çalışmalara hızla devam edeceğiz'' dedi. 
     Karayolları 112. Şube yetkilileri ise Hizan- Tatvan, Bitlis-Tatvan, Tatvan-Van, Bitlis- Diyarbakır karayollarının ulaşıma açık olduğunu, Hizan karayolunda tipi nedeniyle zaman zaman görüş mesafesinin daraldığı bildirdiler. 
     
     KARAMAN 
     Dün öğleden sonra başlayan ve aralıklarla devam eden kar yağışı Karaman'da merkeze bağlı 12 köy yolunun il merkezi ile ulaşımının kesilmesine yol açtı. 
     Köy hizmetlerine bağlı ekiplerin karla mücadelesi sürerken, kapanan köy yollarının açılması için çalışmaların aralıksız sürdüğü bildirildi. 
     Karaman'ın Ermenek İlçesi'nde de aşırı kar yağışı nedeniyle 24 köy yolundan 20'si ulaşıma kapandı. Sabah saatlerinde başlayan ve 30 santimetreye kadar ulaşan kar yağışı nedeniyle ilçeye bağlı 20 köy yolu ile Ermenek-Mut yolu dışındaki şehirlerarası yollar ulaşıma kapandı. 
     
     ÇANAKKALE 
     Çanakkale Köy Hizmetleri yetkilileri, merkeze bağlı köylerle, Lapseki, Biga, Çan ve Gelibolu ilçelerine bağlı yaklaşık 100 köy yolunun kar nedeniyle, ulaşıma kapalı olduğunu bildirdi. 
     Yetkililer, Köy Hizmetleri'ne bağlı ekiplerin kapalı köy yollarını açma çalışmalarını sürdürdüğünü ancak, yoğun kar yağışı nedeniyle açılan yolların yeniden kapandığını belirttiler. 
     Karayolları yetkilileri ise ana yollarda kar yağışı ve buzlanmaya karşı yollara tuz döküldüğünü belirterek, yola çıkan sürücüleri araçlarına zincir takmaları, takoz ve çekme halatı bulundurmaları konusunda uyardılar. 
     
     BİGA BELEDİYESİ'NDEN DON UYARISI 
     Biga Belediye Başkanı Şükrü Kemerli, vatandaşları su saatlerini dona karşı korumaları konusunda uyardı. 
     Kemerli, Çanakkale ve çevresinde 3 gündür etkili olan kar yağışı nedeniyle konut dışında bulunan çok sayıda su saatinin soğuk etkisiyle bozulduğunu belirterek, ''Su saatleri konutunun dışında olan vatandaşlarımız, çuval veya benzeri malzemelerle su saatlerini sararak don etkisinden korusunlar. Bozulan saatler su kaçırdığı için, ziyan olmaktadır'' dedi. 
     





</TEXT>
</DOC>
