<DOC>
<DOCNO> 107595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/sondun21.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
New York borsası nükleer saldırı halinde bile çalışacak 
</HEADLINE>
<TEXT>

     New York borsasının bir nükleer saldırı halinde bile çalışmaya devam etmesi için gerekli hazırlıkların yapıldığı bildirildi. 
     Borsa Başkanı Dick Grosso'nun, New York'a yönelik bir nükleer saldırı durumunda borsayı kentten 40 kilometre uzaklıkta bir yerde yeniden faaliyete geçirmeyi planladığı bildiriliyor. 
     New York Post gazetesinin haberine göre borsa başkanı Grosso, ''konu üzerinde çalıştıkça doğru yolda olduğumuzu anlıyoruz'' diye konuştu. Grosso New York Borsası'nı, 11 Eylül saldırısından 4 gün sonra yeniden çalışabilir hale getirmeyi başarmıştı. 
     Dünyanın en önemli borsası olan New York borsasında işlem gören kağıtların hacminin 100 trilyon doların üzerinde olduğu bildiriliyor. 
     Ancak Grosso'nun bu açıklamaları bazı çevreler tarafından gaf olarak nitelendirildi ve borsa başkanının yapılan hazırlıkları açıklamaması gerektiği öne sürüldü. Kimliğinin açıklanmasını istemeyen bir güvenlik uzmanı gazeteye verdiği demeçte, ''her şeyi gözönüne almak çok güzel. Fakat bu kaygıları yüksek sesle seslendirmek başka bir olay'' diye konuştu. Kaynaklar halkın bu tür kaygılarla gereksiz yere paniğe sevkedilmemesi gerektiğini de belirttiler. 
     





</TEXT>
</DOC>
