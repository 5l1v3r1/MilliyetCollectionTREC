<DOC>
<DOCNO> 132898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/soneko15.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada işsizlerin sayısı 180 milyona ulaştı... 
</HEADLINE>
<TEXT>

     Global ekonomide iki yıldır süren yavaşlama ve canlanmadaki gecikme nedeniyle, dünya genelinde işsizlerin sayısı 180 milyona ulaşırken, işsizlerin sayısı geçen iki yılda 20 milyon kişi arttı. 
     Türkiye'nin de üyesi bulunduğu Birleşmiş Milletler Çalışma Teşkilatı'nın ILO ''Global İstihdam Eğilimleri'' raporuna göre, yüzmilyonlarca çalışan da, hayatta zar-zor kalmalarına ancak yetecek kadar, çok az para kazanabiliyor. 
     Global istihdam durumunu ''alarm verici'' bulan ILO raporundaki veriler ve saptamalar özetle şöyle 
     ''-Dünyada 2.8 milyar kişilik işgücünün yüzde 6.5'i işsiz. 2001 yılındaki raporda, bu rakamlar sırasıyla 2.7 milyar kişi ve yüzde 5.9 idi. 
     -ABD'de 11 Eylül 2001'deki terörist saldırılar sonrasında sadece global seyahat ve turizm sektörlerindeki durgunluktan dolayı 10.5 milyon kişi işini kaybetti, birçok istihdam kaybedildi. 
     -İşsizlikteki en yüksek oranlı artışlar sanayileşmiş ülkeler ile Latin Amerika'da. Avrupa Birliği AB ülkelerinde 2001'de düşen işsizlik oranı 2002'de yüzde 7.6'ya, ABD'De yüzde 5.6'ya, Kanada'da yüzde 7.6'ya çıktı. Ortalama işsizlik oranının yüzde 10'da seyrettiği Latin Amerika'da, ekonomik krizden büyük darbe yemiş Arjantin'de bu oran yüzde 22'ye fırladı. 
     -Asya ve Ortadoğu ülkelerinde işsizlerin tam sayısını çıkartabilmek, resmi istatistiklerin gerçek işsizliği yansıtmaması nedeniyle daha zorlu.'' 
     
     ÇALIŞAN YOKSULLAR ARTTI 

     Bu arada, ABD'de de kullanılan ''çalışan yoksullar'' terminolojisi kapsamına girenlerin, günde 1 dolardan daha az kazananların sayısı, çoğunluğu Asya ülkelerinde olmak üzere arttı. 
     Çalışan yoksulların sayısı 2002'de, Asya mali krizinin yaşandığı 1997-1998'lerde bile görülmedik ölçüde artışla 550 milyona ulaştı. ILO'ya göre işsiz, gizli işsiz ya da çalışan yoksulların sayısı 730 milyona çıkıyor. 
     Öte yandan bir çok ülkede işsizlik, en çok gençleri vurdu. Ortadoğu ve Kuzey Afrika'da gençlerin yüzde 25'i işsiz, üniversite mezunları çoğunlukla iş bulamıyor. 
     Nüfus artışı nedeniyle, global işgücüne gelecek 10 yılda ise 500 milyon kişi daha eklenecek. ILO, bunlara 500 milyon çalışan yoksulların da eklenmesiyle, 10 yıl içinde 1 milyar kişiye üretken istihdam yaratılması gerektiğini hesaplıyor. 

     
</TEXT>
</DOC>
