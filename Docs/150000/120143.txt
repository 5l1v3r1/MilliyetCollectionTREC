<DOC>
<DOCNO> 120143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sondun01.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Simitis ile görüştü 
</HEADLINE>
<TEXT>

     Yunanistan Hükümet Sözcüsü Hristos Protopapas, Başbakan Kosta Simitis'in bu akşam Cumhurbaşkanı Ahmet Necdet Sezer ile kısa süreli bir görüşme yaptığını açıkladı. 
     Protopapas, NATO zirvesi için Prag'da bulunan Simitis'in Sezer'in yanı sıra ABD Başkanı George Bush ile de yine kısa süreli görüşme yaptığını söyledi. 
     Sözcü Protopapas, Sezer ile Simitis'in görüşmesini, ''dostane'' olarak niteledi. 
     Bu arada, Simitis'in Almanya Başbakanı Gerhard Schröder, İngiltere Başbakanı Tony Blair ve İtalya Başbakanı Slivio Berlusconi ile biraraya geldiğini açıklayan Protopapas, 4 başbakanın toplantısında Blair'in Adalet Ve Kalkınma Partisi Genel Başkanı Recep Tayyip Erdoğan ile yaptığı görüşme hakkında bilgi verdiğini söyledi. 
     Blair'in toplantıda Erdoğan'ın kendisinde Kıbrıs ve Avrupa ordusu konusunda samimi ve ciddi bir yaklaşım içinde olduğu kanısı uyandırdığını anlattığını belirten Protopapas, Blair'in Türkiye'ye müzakere tarihi verilmesi konusunu gündeme getirdiğini de kaydetti. 
     Protopapas, Simitis'in ise Türkiye'nin 12 Aralık'a kadar harekete geçmesini söylediğini aktardı. 
     





</TEXT>
</DOC>
