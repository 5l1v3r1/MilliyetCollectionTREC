<DOC>
<DOCNO> 101890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/sontur07.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselerin 4 yıla çıkarılması için çalışmalar tamamlandı... 
</HEADLINE>
<TEXT>

     Anadolu liselerinde yabancı dil ile öğretimi yapılan Matematik ve Fen derslerinin Türkçe işlenmesi kararlaştırıldı. Ancak bu okulların eğitim ortamları ve veli istekleri dikkate alınarak, söz konusu derslerin öğretimi yabancı dille de yapılabilecek. 
     Milli Eğitim Bakanlığı Talim ve Terbiye Kurulu Başkanlığı, ortaöğretimde eğitim-öğretim süresinin 4 yıla çıkarılmasına ilişkin çalışmasını tamamladı. 
     Çalışma sonucunda alınan kararları onaylayan Milli Eğitim Bakanı Necdet Tekin, yaptığı açıklamada, bu kararları ''devrim niteliğinde'' gördüğünü belirtti. 
     Alınan bilgiye göre yeni düzenlemede, Anayasa, ilgili yasalar, hükümet programı, 8'inci 5 Yıllık Kalkınma Planı, Milli Eğitim Şura'larında alınan kararlar ve diğer düzenlemeler ile Türkiye'nin 2023 yılı eğitim hedeflerinin göz önünde bulundurulduğu bildirildi. 
     Bu çerçevede ortaöğretim kurumlarının eğitim-öğretim süresi, 2003-2004 eğitim-öğretim yılından itibaren 9. sınıflardan başlamak üzere kademeli olarak 4 yıla çıkarılacak. 
     Anadolu lisesi öğretim programlarının uygulandığı resmi ve özel okullarda Matematik ve Fen derslerinin Türkçe okutulması, ancak okulların eğitim ortamları ve veli istekleri dikkate alınarak, bu derslerin öğretiminin yabancı dille de yapılabilmesi karara bağlandı. 
     Milli Eğitim Bakanlığı'nın 5 Kasım 1999 tarihinde yayımladığı Anadolu Liseleri Yönetmeliği'nde, Matematik ve Fen derslerinin öğretiminin yabancı dil ile yapılması öngörülmüştü. Yönetmelikte ancak bu dersleri yabancı dille okutacak öğretmen bulunmaması durumunda öğretimin Türkçe yapılabileceği belirtilmişti. 
     Bakanlık yetkilileri, kararın alınmasında, hükümet programı, 8'inci 5 Yıllık Kalkınma Planı ve diğer düzenlemelerin yanı sıra yapılan anket sonuçlarının da göz önünde bulundurulduğunu belirttiler. Yetkililer, hem yabancı dile, hem de alanına hakim öğretmen bulmakta zorluk yaşadıklarını kaydederek, bu nedenle okulların çoğunda bu derslerin Türkçe işlendiğini bildirdiler. Yetkililer, ayrıca, bu alanlardaki yabancı kitapların fiyatlarının velileri zorladığına ve döviz çıktısına neden olduğuna da işaret ettiler. 
     
     KÖKLÜ DEĞİŞİKLİKLER 
     Talim ve Terbiye Kurulu'nun aldığı kararlar, ortaöğretim sistemindeki diğer bazı konularda da köklü değişiklikler getiriyor. 
     Buna göre, liselerdeki haftalık ders çizelgeleri yeniden düzenlenerek, öğrencilerin ders yükü ile ders türleri azaltılacak. Belirlenecek ders çizelgeleri ve öğretim programlarına göre ilköğretimden ortaöğretime geçiş yeniden yapılandırılacak. 
     Liselerde şu anda Fen Bilimleri, Türkçe-Matematik, Türkçe-Sosyal, Yabancı Dil, Sanat ve Spor'dan oluşan 6 alan, Fen Bilimleri ve Sosyal Bilimler olmak üzere ikiye ayrılacak. 
     Genel liseler ile meslek liselerinin 9. sınıflarının genel kültür dersleri ortak olacak. Öğrencilere programlar arasında yatay ve dikey geçiş yapma hakkı tanınacak. 
     
     İKİNCİ ZORUNLU YABANCI DİL 
     ''Liselerde en az bir yabancı dili iyi bilen öğrenciler yetiştirilmesi'' amacı doğrultusunda, eğitim-öğretim süresinin 4 yıla çıkarılması da dikkate alınarak, yabancı dil derslerinin öğretim programları yeniden düzenlenecek. Ayrıca, liselerde ikinci yabancı dil dersinin de zorunlu olması planlanıyor. 
     Öte yandan ortaöğretim kurumlarından mezun olanlar, istedikleri taktirde telafi eğitimi alabilecekler. Örneğin, genel liseden mezun bir kişi, telafi eğitimi yoluyla meslek liselerinde okutulan bazı dersleri alarak, meslek lisesi diploması alabilecek. Genel lise mezunları bu yolla meslek yüksekokullarına sınavsız geçiş yapma hakkı kazanabilecek. 
     Milli Eğitim Bakanlığı yetkilileri, alınan bu kararlarla ilgili uygulamaya yönelik hazırlık çalışmalarının devam ettiğini bildirdiler. Yetkililer, haftalık ders çizelgelerinin yeniden düzenleneceğini, programlar arasında yatay ve dikey geçiş yapılmasının sağlanacağını belirterek, bu konulardaki çalışmaların Talim ve Terbiye Kurulu'nda alınacak kararlarla uygulamaya koyulacağını bildirdiler. 
     
     ''EN ÖNEMLİ SORUNUMUZ PSİKOLOJİK'' 
     Milli Eğitim Bakanı Tekin, yaptığı açıklamada, ortaöğretim kurumlarının yüzde 46'sının eğitim-öğretim süresinin 4-5 yıl olduğunu belirterek, yeni düzenlemenin ortaöğretim kurumlarının yüzde 64'ünü kapsayacağını söyledi. 
     ''Bu yüzde 64'te eğitim-öğretim süresini 4 yıla çıkardığım zaman bir sorun yaşamak istemiyorum'' diyen Tekin, şöyle devam etti 
     ''Süre 4 yıla çıktığı zaman, sınıf, öğretmen, laboratuvar ihtiyacı yüzde 33 artacak. O nedenle ben bu öğretim yılında liselerin öğretim süresinin 4 yıla çıkarılmasını uygun görmedim. En önemli hedefim veli ve öğrenci. En önemli sorunumuz da psikolojik. Veli ve öğrenciye 1 yıl süre tanıyoruz, 4 yıla çıkarıyoruz diyoruz. Hazırlıksız çıkmak istemiyorum. Hazırlıksız, bu yıl başlamış olsaydık, belki de bazı illerde sorun yaşayacaktık.'' Liselerin eğitim-öğretim süresinin 4 yıla çıkarılması konusunda kaynak sıkıntısı yaşanıp yaşanmayacağına ilişkin soru üzerine Tekin, eğitime katkı payından ve bütçeden sağlanan kaynaklar bulunduğunu belirterek, ''Kaynak sorunumuz yok'' dedi. 
     Tekin, alınan kararları ''devrim niteliğinde'' gördüğünü sözlerine ekledi. 
     





</TEXT>
</DOC>
