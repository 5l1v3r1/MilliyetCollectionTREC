<DOC>
<DOCNO> 108357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/dunya/dun02.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım’ın canlı yayın saltanatı 
</HEADLINE>
<TEXT>

Cezaevini çiftliğe çevirdiler 
     YORGO KIRBAKİ Atina 

     Sözde olağanüstü güvenlik önlemlerinin alındığı Pire’deki Koridalos Cezaevi’nde tutuklu olan 17 Kasım teröristleri, Simitis hükümetini bu kez de telefonla katıldıkları canlı yayınlarla çileden çıkardı. 
     3 ay önce Pire’de sabotaja hazırlanırken yakalanan ve polise itirafları ile 17 Kasım’ın çökertilmesini sağlayan terörist Savvas Ksiros, 3 gündür hapishaneden verdiği demeçlerle ortalığı karıştırdı. 
     Ksiros’un, cezaevindeki havalandırma saatinde telefona sarılarak gazete ve TV’lere uzun uzun demeç vermesi, Simitis hükümetini güç durumda bıraktı. Savvas Ksiros, demeçlerinden birinde, yaralandıktan sonra hastanede kendisine verilen ilaçların etkisiyle polise itiraflarda bulunduğunu söyleyerek, "İlaçlar ruh yapımı bozdu. Bana Anneni mi, yoksa polis müdürünü mü daha çok seviyorsun ’ diye sorduklarında, Polis müdürü’ cevabını verdim" dedi. Ksiros, 1992’de bazı polislerin 17 Kasım’ı kullanarak örtülü ödenekten büyük paralar aldığını da iddia etti. Öteki teröristlerin de ana haber bültenlerine "abone olması" üzerine hükümet, tutuklu teröristlerin aileleri ve avukatları dışında telefon görüşmeleri yapmalarını yasakladı. 
     



 DÜNYA 














</TEXT>
</DOC>
