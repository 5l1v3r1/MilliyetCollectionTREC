<DOC>
<DOCNO> 135510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo03.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons-Clippers maçında Mehmet Okur, 19 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA 14. hafta mücadelesine, bu sabaha karşı yapılan 8 maçla devam edildi. 
     Merkez Grubu'nda 2. sırada bulunan Detroit Pistons, deplasmanda Los Angeles Clippers'ı yenerek, 47. maçında 32. galibiyetini alırken, milli basketbolcu Mehmet Okur da bu sezonki en başarılı maçını çıkardı ve sahanın yıldızı oldu. 
     İlk 5'te sahaya çıkan ve bu sezon ilk kez 38 dakika sahada kalan Okur, 19 sayı ve 11 ribauntla sahadaki tüm sporcular içinde en fazla sayı atıp, en fazla ribaundu alan oyuncu olmayı başardı. Milli sporcu, 2 sayılık atışlarda 11'de 6, 3 sayılık atışlarda 3'de 1 ve serbest atışlarda da 5'de 4'lük isabet sağladı. Okur ayrıca, 3 hücum ve 8 savunma ribaundu alıp, 2 de blok yaptı. 
     Takımda ayrıca Clifford Robinson, 17 sayı, 7 ribaunt ve 6 asist, Corliss Williamson da 12 sayı ve 6 ribauntla Mehmet Okur'a eşlik etti. 
     Konuk ekipte ise Elton Brand, 18 sayı ve 6 ribaunt, Melvin Ely, 14 sayı ve 7 ribaunt, Quentin Richardson da 12 sayı ve 7 ribauntla oynamalarına karşın yenilgiyi önleyemedi. 
     Pasifik Grubu lideri Sacramento Kings ise deplasmanda New Orleans Hornets'a farklı skorla yenilerek taraftarlarını şaşırtırken, 51. maçında 17. yenilgisini almış oldu. 
     Kings'de, Chris Webber'ın yokluğunda yine ilk 5'te sahaya çıkan Hidayet Türkoğlu, 24 dakikada 6 sayıyla oynarken, 2 sayılık atışlarda 3'de 2, serbest atışlarda da 2'de 2 isabet buldu. Türkoğlu ayrıca, 3 savunma ribaundu, 2 asist ve 1 top çalma gerçekleştirdi. Takımda Yugoslav forvet Predrag Stojakoviç, takımın skor yükünü yine sırtlayarak 20 sayı ve 5 ribauntla oynadı. Skora, Jim Jackson da 19 sayı ve 6 ribauntla katkıda bulundu. 
     New Orleans Hornets'da ise Jamal Mashburn, 26 sayı, 4 ribaunt ve 5 asistle galibiyete damgasını vururken, David Wesley, 17 sayı ve 9 asist, P.J.Brown, 14 sayı ve 10 ribaunt, Jerome Moiso da 13 sayı ve 7 ribauntla oynadı. 
     Lige, yarın sabaha karşı yapılacak 3 maçla devam edilecek. 
     NBA'de, günün maçlarında alınan sonuçlar şöyle Boston Celtics 114 - Seattle Supersonics 74 
Cleveland Cavaliers 105 - Houston Rockets 102 
Philadelphia 76'ers 85 - New Jersey Nets 111 
Miami Heat 87 - Portland Trail Blazers 101 
Detroit Pistons 89 - Los Angeles Clippers 80 
New Orleans Hornets 108 - Sacramento Kings 84 
Utah Jazz 105 - Memphis Grizzlies 84 
Golden State Warriors 99 - San Antonio Spurs 103 

     





</TEXT>
</DOC>
