<DOC>
<DOCNO> 106009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/spor/spo01.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TARKAN'I HÜPLEDİLER 
</HEADLINE>
<TEXT>

Beşiktaş Yönetimi, Lucescu’nun tepkisi üzerine ünlü sanatçının İnönü Stadı’nda vereceği konserin anlaşmasını iptal etti. Mete Düren, "Zemin zaten bozuk. Sarajevo maçı öncesi riske giremezdik" dedi 
     ORHAN YILDIRIM 

     Kriz sona erdi 
     SİYAH-BEYAZLI kulüpte Tarkan krizi dün sona erdi. Ünlü sanatçının 14 Eylül’de İnönü Stadı’na vereceği konsere Teknik Direktör Lucescu büyük tepki gösterince yönetim geri adım attı. UEFA Kupası’nda Sarajevo ile oynanacak karşılaşma öncesi böyle bir konserin sahaya zarar vereceğini söyleyen Rumen hoca ikna edilemeyince anlaşmadan vazgeçildi. 
     
     Tarih yanlıştı’ 
     YÖNETİCİ Mete Düren, anlaşmanın çok yanlış bir tarih için yapıldığını ifade ederek, "Konser malzemelerinin takılıp, sökülmesi beş gün sürüyor. Böylece saha zemini altı gün güneş görmeyecekti. Böylesine önemli bir maç öncesi riske giremezdik" dedi. Yönetim, konseri duyduğunda "Ya Beşiktaş, ya Tarkan" diyen Lucescu’nun restini gördü ve organizasyonun iptal edildiği açıklandı. 
     
Sergen’e özel program      SAĞ üst adalesindeki ağrıları devam eden Sergen dün takımdan ayrı olarak fizyoterapist Cem Türker ile beraber çalıştı. Yıldız futbolcunun Teknik Direktör Lucescu’nun isteği üzerine Romanya’ya gitmeyeceği ve İstanbul’da kalarak tedavi olacağı bildirildi. Sergen’in Kocaelispor maçına yetişmesi için yoğun çaba harcandığı kaydedildi. 
     
Kartal ter attı      BEŞİKTAŞ dün Gebzespor ile oynadığı hazırlık maçını 4-0 kazandı. Siyah - Beyazlı takımın gollerini Mehmet Eser 2 , Ronaldo ve Yasin attı. 40’ar dakikadan iki devre oynanan maçta Pascal Nouma’nın isteksiz olduğu gözlenirken, savunmada oynayan Ali Eren, Ronaldo ve gurbetçi Mehmet Eser başarılı bir performans ortaya koydu. Karşılaşmayı yöneticiler Yıldırım Demirören ve Kıvanç Oktay da izledi. Fotoğraf Cengiz Malgır 
     
Japon iddiası      JAPONYA’DA yayımlanan Nikkan Sports gazetesi, Beşiktaşlı milli futbolcu İlhan Mansız’ın, ülkenin önde gelen halkla ilişkiler şirketlerinden Sunny Side Up ile anlaştığını ve gelecek sezon Japon Ligi’nde oynayabileceğini ileri sürdü. Gazete, "Dünya Kupası’nda Türkiye’nin başarısında pay sahibi olan İlhan, ilgi açısından İngiliz temsilci Beckham’a rakip olacak gibi görünüyor. Seyircileri coşturan bir yapısı var" ifadelerini kullandı. Bu arada Almanya’da tedavi olan İlhan’ın bir hafta rötar yaparak 17 Eylül’de döneceği açıklandı. 
     



 SPOR 



























</TEXT>
</DOC>
