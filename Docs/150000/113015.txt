<DOC>
<DOCNO> 113015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/spor/spo00.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNEŞ’TEN SİTEM 
</HEADLINE>
<TEXT>

A Milli Takım’ın hocası, "Kamuoyu Makedonya gibi takımları ezip geçmemizi bekliyor. Belki haklılar ancak güçlü takımlar hep sıfır hata ile oynasalardı, küçük takımlar büyümezdi" dedi 
     BİLAL MEŞE 

     Yetenek gerek’ 
     AVRUPA Şampiyonası Elemeleri’nde Slovakya ve Makedonya maçlarından firesiz çıkan A Milli Takım’ın teknik patronu Şenol Güneş, yine ilginç açıklamalar yaptı. Güneş, "Futbolda dün yoktur, bugün vardır. Büyük olmak elbette kolay değil. Büyük olursunuz, ama bu büyüklüğü taşımak da ayrı bir yetenek işidir. Büyük takım sonradan ortaya çıkar. Makedonya maçında bu özelliğimiz ortaya çıktı. Futbolda da mükemmel takım ve mükemmel oyuncuyu bulmak zordur" dedi. 
     
     Rafa kaldırdım’ 
     LİECHTENSTEİN maçı öncesinde sürekli olarak İngiltere sınavlarının gündeme getirilmesinden rahatsız olan Şenol Güneş, "Varsa, yoksa İngiltere soruluyor, gündeme oturtuluyor. İngiltere maçlarını dört ay süreyle dondurdum, rafa kaldırdım. Bu konuda tek kelime etmeyeceğim. Zamanı gelince İngiltere’yi konuşuruz. Şimdi hedef Liechtenstein maçı. Dripling özellikleri olan oyunculara sahipler. Ancak Makedonya’nın çok altındalar" ifadelerini kullandı. 
     
     Kötü değildik’ 
     FUTBOLUN sürprizler oyunu olduğuna dikkat çeken Güneş, "Yolumuzu temizlerken iş kazasına uğramak istemiyoruz. Makedonya maçının ilk yarısı buna en sıcak örnektir. Kötü değildik, ancak bize yakışmayan hareketler yaptık. İkinci yarıda büyük olduğumuzu hatırladık, toparlandık ve sahadan iş kazasına uğramadan çıktık. Şimdi önümüzde tepsi içinde elimize sunulan üç puanlık bir doksan dakika var. Sabırlı olacağız, golü ve golleri bulacağız" diye konuştu. 
     
     Suçlu aramayalım’ 
     HEDEFTEN en ufak bir sapma olmadığını yineleyen tecrübeli teknik adam, sözlerini şöyle tamamladı "Kamuoyu bizden Makedonya gibi takımları ezip geçmemizi bekliyor. Haklılar da. Ancak büyük takımlar sıfır hatayla oynasalardı, o zaman küçük takımlar büyümezdi. Biz de futbolda çok ileri gittik, değiştik. Yalnız kaybettiğimiz zaman hemen suçlu arıyoruz. O niye oynatılmadı, neden on birde çıkmadı Suçlu aramayalım, eksiği bulalım." 
     

</TEXT>
</DOC>
