<DOC>
<DOCNO> 120647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/23/son/sontur10.html </URL>
<DATE> 2002/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mevlana, 700 yıl önce atomu biliyor muydu 
</HEADLINE>
<TEXT>

     Ünlü düşünür ve mutasavvıf Mevlana Celaleddin-i Rumi ile ilgili Konya'da yayınlanan en son kitapta, Mevlana'nın, atomun parçalanabileceğine, atomun içindeki çekirdek ve etrafında dönen elektronlara işaret ettiği öne sürülüyor. 
     ''Mevlana ve Mevlevilik'' isimli kitap, Konya'da Karatay Belediyesi'nin desteği ile Selçuk Üniversitesi Fen-Edebiyat Fakültesi Fars Dili ve Edebiyatı Öğretim Üyesi Yrd. Doç. Dr. Nuri Şimşekler'in editörlüğünde, öğretim üyesi ve dalında uzman 12 kişiden oluşan Bilim Kurulu tarafından yayına hazırlandı. 
     Geniş kapsamlı hazırlanan kitap, Mevlana ve Mevlevilik ile ilgili çok sayıda yazı, fotoğraf ve belgeyi biraraya getiriyor. 
     7 asırdır fikirleri ve ünlü ''gel'' çağrısı ile çeşitli felsefi görüşleri etkileyen Mevlana'yı anlatan kitapta yer alan ''Semadaki Sırlar'' başlıklı yazıda, ''ünlü düşünürün semasında birçok ilmi gerçeğin de saklı olduğu'' görüşüne yer veriliyor. 
     Mevlana'nın semasında, ancak 20. yüzyılda bilimsel olarak yapısı çözülen ''atom ile alemin yapısının aynı anda sembolleştirildiğinin'' anlatıldığı kitapta, ''düşünürün, bir cezbe tarikat ehlinin kendinden geçmesi halindeyken alemin ve atomun iç yüzünü keşfettikten sonra, buna uygun olarak semaya başladığını ve bu yapıyı da semasının şekline taşıdığı'' savunuluyor. 
     
     ATOMUN PARÇALANABİLDİĞİNİ BİLİYORDU İDDİASI 
     Uzayın ve atomun bugünkü yapısının hayal bile edilemediği bir dönemde Mevlana'nın, atomun parçalanabileceğini bildirdiği iddia edilen kitapta, Mevlana'nın en ünlü eseri Mesnevi'den ''Eğer bir zerreyi atomu kesersen, ortasında bir güneş ve güneş etrafında durmadan dönen gezegenler bulursun'' şeklinde Türkçe'ye çevrilen ifadeleri örnek gösteriliyor. 
     Bu ifadelerde, ''güneş atomun çekirdeği ve onun etrafında dönen gezegenlerle elektronlar bilimsel bir gerçeğe yüzyıllar öncesinden vurgu yapıldığı'' anlatılarak, şu görüşlere yer veriliyor 
     ''Böylece Mevlana, bir yandan merkezi güneş olan gezegenler sistemine ve onların güneş etrafında dönüşlerine, diğer yandan atomun parçalanabileceğine, atomun içindeki çekirdek ve etrafında dönen elektronlara işaret etmiş her şeyin durmaksızın hareket halinde olduğunu anlatmıştır. Bu durum semanın şekline de yansımıştır. Mevlana'nın semasında ortada bir semazenbaşı ve onun etrafında dönen semazenler vardır. Ortadaki semazenbaşı hem dünyanın güneşini, hem de atomun çekirdeğini nötron ve protonları , onun etrafındakiler dönen gezegenleri atom çekirdeği etrafında dönen elektronları temsil etmektedir.'' Konya'da her yıl 10-17 Aralık günleri arasında Mevlana Celaleddin-i Rumi'nin sema gösterileri ile anıldığı törenlere, yerli ve bir bölümü Müslüman olmuş çok sayıda yabancı geliyor. Mevlana'nın mezarının bulunduğu Mevlana Müzesi ise Topkapı Sarayı'ndan sonra en çok ziyaretçi alan müze olma özelliğini taşıyor. 
     





</TEXT>
</DOC>
