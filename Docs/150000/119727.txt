<DOC>
<DOCNO> 119727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko05.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezginler Gıda borsa kotundan çıkarıldı 
</HEADLINE>
<TEXT>

     İflas eden Sezginler Gıda Sanayi ve Ticaret A.Ş.'nin hisseleri, Borsa kotundan çıkarılarak Borsa'da işlem görmekten sürekli olarak menedildi. 
     Borsa Yönetim Kurulu'nun Borsa Bülteni'nde yer alan kararında, Sezginler Gıda aleyhine Altınmarka Gıda şirketi tarafından açılan iflas davasının 14 Kasım 2002 tarihindeki duruşmasında, şirketin iflasına karar verildiği anımsatıldı. 
     Sezginler Gıda'nın İstanbul Yaklaşımı kapsamında borçlarının yeniden yapılandırılması amacıyla görüşmelere başlanması için yaptığı başvurunun İş Bankası tarafından reddedilmesi, şirketin kredi, leasing, vergi ve diğer kamu borçları ile işten çıkarılan personele kıdem ve ihbar tazminatlarını ödeyememesi, sermayesinin 2 3'ünü kaybetmesi nedenleriyle, 13 Kasım 2002 tarihinden bu yana işlem sırası kapalı olan şirket hisselerinin borsa kotundan çıkarılması kararı alındı. 
     Borsa'da işlem görmekten sürekli olarak menedilen şirket hisselerinin, aracı kurumlar vasıtasıyla Borsa dışında alım satım işlemlerine de konu olamayacağı bildirildi. 
     
     6 bin 496 YATIRIMCI OLUMSUZ ETKİLENECEK 

     Sezginler Gıda Sanayi ve Ticaret A.Ş.'nin Borsa kotundan çıkarılarak, işlem görmekten sürekli olarak menedilmesiyle, şirketin Takasbank nezdinde bulunan 6 bin 496 yatırımcısı olumsuz etkilenecek. 
     Daha önce de Aktaş Elektrik, EGS Dış Ticaret, Köytaş Tekstil, Söksa ve Gümüşsuyu hisseleri Borsa kaydından çıkarılarak sürekli olarak işlem görmekten men edilirken, karardan 5 şirketin 46 bin 378 yatırımcısı mağdur olmuştu. 
     





</TEXT>
</DOC>
