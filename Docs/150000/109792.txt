<DOC>
<DOCNO> 109792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/27/ekonomi/eko07.html </URL>
<DATE> 2002/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatlarında söz sahibi olacağız’ 
</HEADLINE>
<TEXT>

Tekfen’in yapacağı Bakü - Ceyhan boru hattının bitiş terminalinin temeli Ceyhan’da atıldı 
     EBRU SUNGUR, SEÇKİN ÜREY Ceyhan 

     Hazar petrollerini üç ülke üzerinden geçirerek Akdeniz’e ulaştıracak Bakü - Tiflis Ceyhan BTC petrol boru hattının Türkiye ayağının temeli Ceyhan’da atıldı. 
     Azerbaycan’ın başkenti Bakü’den başlayıp, Gürcistan’ı geçerek Adana’nın Ceyhan Limanı’nda son bulacak olan bin 730 km’lik boru hattının temel atma törenine Başbakan Yardımcısı Mesut Yılmaz, Botaş Genel Müdürü Gökhan Bildacı, Amerika’nın Türkiye Büyükelçisi Robert Pearson da katıldı. 
     Başbakan Yardımcısı Mesut Yılmaz, "Türkiye kendi petrol ihtiyacını da zaman ve fiyat avantajıyla elde edecek. Şu anda Akdeniz bölgesinde petrol fiyatlarını İtalya belirliyor. Proje tamamlandığında Türkiye petrol fiyatlarında söz sahibi olacak" dedi. Enerji Bakanı Zeki Çakan da hattın Türkiye’yi doğu - batı enerji koridoru haline getireceğini söyledi. 
     
     Bitiş terminali 
     Ceyhan’da yapılan terminal, BTC’nin bitiş terminali olacak. Hat ile ulaşacak petrol bu terminalden dünyaya sevk edilecek. Tekfen İnşaat, BTC’nin Bakü’de yapılacak olan başlangıç terminalini de yapacak. Tekfen İnşaat Genel Müdürü Ümit Özdemir, Ceyhan Terminali’nin 140 milyon dolara malolacağını söyledi. Bu arada tören sırasında, bölgedeki balıkçılar, terminal tamamlandığında bölgenin güvenli bölge ilan edilerek girişin yasaklanacak olmasını protesto ettiler. 
     



 EKONOMİ 




















</TEXT>
</DOC>
