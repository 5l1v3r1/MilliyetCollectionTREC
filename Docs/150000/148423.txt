<DOC>
<DOCNO> 148423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sontur03.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarılı iş görüşmesi için mutlaka önceden hazırlık yapın... 
</HEADLINE>
<TEXT>

     İstihdam sıkıntısının, ekonomik kriz nedeniyle her geçen gün artığı, ekmeğin adeta ''aslanın midesinde olduğu'' günümüzde, iş görüşmelerinin de beceri gerektirdiği ve olumlu sonuç almasında son derece önemli olduğu belirtildi. 
     İş Kurumu İŞKUR Adana İl Müdürlüğü Eğitim Uzmanı Hamiyet Özkaya, hizmetlerinin iş arayanla işçi ihtiyacı bulunanlar arasında diyalog sağlamakla sınırlı olmadığını söyledi. 
     Özkaya, İŞKUR'un ihtiyaç duyulan her alanda danışmanlık görevi üstlendiğini belirterek, ''Bunlardan en önemlisi de iş arama becerileridir. Kişi nasıl iş arayacağını, işverenle görüşmede nasıl davranacağını bilmezse ömür boyu işsiz kalmaya mahkum olabilir'' şeklinde konuştu. 
     İşverenlerin, iş arayan sayısındaki artış dolayısıyla günümüzde daha seçici davrandıklarını kaydeden Özkaya, ''Artık, daha düşük ücretle daha fazla iş yapmanın yanı sıra deneyim de arıyor'' dedi. 
     Özkaya, işverenlerin, yaratıcı, ileri görüşlü, dürüst, sadık, kurallara uyan, işine özen gösteren, hepsinden önemlisi de ödenen ücrete kanaat eden işçi aradığını vurguladı. 
     
     GÖRÜŞME İLE İLGİLİ UYARILAR 
     İşverenle yapılan ilk görüşmenin, işe alınmayı belirleyen en önemli süreç olduğunu belirten Özkaya, eğitim çalışmaları sırasında bu konulara özellikle katılımcıların dikkatini çektiklerini kaydetti. 
     Özkaya, şu uyarılarda bulundu 
     ''İşverenin olası sorularına yönelik görüşme öncesinde hazırlık yapın. Bakımsız ve aşırı süslü olmayın. Eski işvereninizi kötülemeyin. 
     Görüşmeye geç kalmayın, kuşkucu bir tavırla tokalaşmayın, izin verilmeden oturmayın ve konuşmayın. Sigara içmeyin, sakız çiğnemeyin. Düzgün bir diksiyonla konuşun ve bu esnada başka yerlerle ilgilenmeyin. 
     Para konusu üzerinde fazlaca durmayın. Sadece fikir edinmek için görüşmeye geldiğiniz izlenimi vermeyin.'' Özkaya, ayrıca, ailevi konulara girilmesi ve boş zamanlarda televizyon seyredildiğinden bahsedilmesinin olumsuz izlenim verdiğini ifade etti. 
     





</TEXT>
</DOC>
