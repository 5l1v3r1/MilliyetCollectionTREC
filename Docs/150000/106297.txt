<DOC>
<DOCNO> 106297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sontur16.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi ile BBP ittifakında önemli yol alındı... 
</HEADLINE>
<TEXT>

     Saadet Partisi Genel Başkan Yardımcısı Veysel Candan, BBP ile birlikte seçime girmenin parlamentoda daha güçlü girmelerine yardımcı olacağını söyledi. Candan, AK Parti Genel Başkanı Erdoğan'ın adli sicil kaydı ile ilgili yargı kararının doğru olduğunu ifade etti. 
     SP Genel Merkezi'nde basın toplantısı düzenleyen Candan, ülkenin kötü yönetildiği kanaatinde olduğunu belirterek, ahlaki ve manevi değerlere sahip çıkarak soygun ve talanın durdurulması gerektiğini söyledi. 
     Türkiye'nin yeni bir heyecana ihtiyacı olduğunu bunun da ''Milli Kuşak Projesi''si ile sağlanabileceğini kaydeden Candan, bunun için yeniden yapılandırılma ve rehabilitasyonlara ihtiyaç duyulduğunu bildirdi. 
     DSP, ANAP, MHP hükümetine Kemal Derviş'i de ilave ederek, ''yıkım ekibi'' diyen Candan, ''Türkiye'yi yıkanların yeniden imar etmesi mümkün değildir'' dedi. 
     Sağcı ve solcuların yön değiştirdiğini savunan Candan, Kemal Derviş, CHP ve Bayram Meral'in aynı yerde bulunmasını eleştirerek bu üçlünün arasında görüş farklılığı olduğuna dair açıklamaları anlattı. 
     Türkiye'deki belirsizliklerin dış politikada zafiyete yol açtığını iddia eden Veysel, Kuzey Irak'ta Barzani ve Talabani'nin açıklamalarının tehdit noktasına vardığını söyledi. Bunlara cevap verilmesi gerektiğini, sadece sözlerle değil başka yöntemlerin de izlenmesi gerektiğini belirten Candan, ''Müdahalede gecikme bazı sıkıntıları beraberinde getirir'' diye konuştu. 
     Seçimin ertelenmesine SP olarak karşı olduklarını, erteleme girişimlerinin yanında olmadıklarını kaydeden Candan, hazinenin yüksek faizle borçlanmasının ülkenin yükünü arttırdığını bu açıdan mutlaka 3 Kasım'da seçimin yapılması gerektiğini bildirdi. 
     
     SORULAR... 
     Gazetecilerin sorularını da yanıtlayan Candan, BBP ile seçimde işbirliği yapıp yapmayacaklarına yönelik bir soru üzerine şunları söyledi 
     ''BBP program itibariyle SP'ye en yakın bir partidir. Orada görev yapan değerli arkadaşlarımız vardır. Daha öncede birlikte çalıştık. Ben hassas bir cümle ile ifade edeyim. Birlikte seçime girmek parlamentoya daha güçlü girmemize yardım eder. SP seçime tek başına girecek şekilde programını hazırlamış ve aday tespit çalışmalarını tamamlamıştır. Ama BBP ile müzakere edilir anlaşılırsa ülke içinde faydalı olacağı kanaatindeyim'' AK Parti Genel Başkanı Tayyip Erdoğan hakkında dün verilen mahkeme kararıyla ilgili bir soru üzerine de Candan şunları kaydetti 
     ''Yargı kararı doğru bir karardır. Biz Saadet Partisi olarak her türlü siyasi yasaklara karşıyız. Bize göre ülke gündemini lüzumundan fazla meşgul etmiştir. Siyasetçiler sandıkta yarışırlar. Sandıkta seçmenin verdiği karar en doğru karardır. Siyasette herkesin önü açılmalı ve demokratik bir yarış olmalıdır'' 
     





</TEXT>
</DOC>
