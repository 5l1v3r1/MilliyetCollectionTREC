<DOC>
<DOCNO> 129551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sonspo06.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 2002'yi Dünya 24'üncüsü olarak kapattı... 
</HEADLINE>
<TEXT>

     UEFA Kupası'ndaki başarılı futboluyla 4. tura yükselen, Türkiye Birinci Süper Futbol Ligi'nde ise 1 maç eksiğine rağmen devre arasına lider olarak giren Beşiktaş, gösterdiği performansla 2002 yılını Dünya 24'üncüsü olarak kapadı. 
     Uluslararası Futbol Tarihi ve İstatistikleri Federasyonu'nun IFFHS açıkladığı 2002 Dünya Sıralaması'nda Beşiktaş, yıl içinde topladığı puanlarla büyük bir sıçrama yaparken, Aralık ayında 15 sıra daha yükselerek yılı 24. olarak tamamladı. 
     
     GALATASARAY'DA BÜYÜK DÜŞÜŞ 

     Beşiktaş ile birlikte 2002 Dünya Sıralaması'nda ilk 100 takım içerisinde kendilerine yer bulan diğer ekipler ise Galatasaray ile Denizlispor olurken, sarı-kırmızılı takım büyük düşüş yaşadı. 
     IFFHS'nin sıralamalarında UEFA Kupası ve Süper Kupa'yı kazandığı 2000 yılına ikinci, 2001 yılında ise 8. olan Galatasaray, Şampiyonlar Ligi'nden elenerek Avrupa kupalarına erken veda ettiği geçen yıl kendisine ancak 69. olarak yer bulabildi. 
     UEFA Kupası'nda 4. tura yükselerek büyük başarı elde eden bir diğer ekip Denizlispor da 2002 Dünya Sıralaması'nda kendine 75. sırada yer bularak Türkiye'nin en başarılı 3. takımı unvanını aldı. 
     Sıralamada, Fenerbahçe 105, Kocaelispor 154, Gençlerbirliği 187, Trabzonspor 219, Malatyaspor 242 ve Gaziantepspor 271. olarak 2002 yılını bitirdiler. 
     
     REAL MADRİD BİR NUMARA 

     2002 Dünya Sıralaması'nda ilk sırayı, dünyanın en pahalı takımı olarak da bilinen ve son Şampiyonlar Ligi şampiyonu olan İspanyol devi Real Madrid aldı. 
     Real Madrid'i sıralamada iki İngiliz takımı Manchester United ile Arsenal izledi. 
     İlk 100'de toplam 69 takımı yer alan Avrupa, Dünya futboluna da damgasını vururken, 8 takımı bulunan İngiltere en başarılı ülke oldu. İngiltere'yi 7'şer takımla İspanya ile Almanya, 6'şar takımla İtalya, Arjantin ve Fransa, 4'er takımla da Brezilya, Yunanistan ve Belçika takip etti. 

     
</TEXT>
</DOC>
