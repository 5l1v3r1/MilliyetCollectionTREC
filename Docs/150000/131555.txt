<DOC>
<DOCNO> 131555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sontur30.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi ile kahvaltının perde arkası... 
</HEADLINE>
<TEXT>

     ABD'nin Ankara Büyükelçisi Robert Pearson'un, Irak konusunda barışçı çözümde ısrar edeceklerini ve sorunun savaşsız bitmesini arzu ettiklerini dile getirdiği bildirildi. 
     Pearson, bu sabah Büyükelçilik konutunda AK Parti Grup Başkanvekilleri Salih Kapusuz, Eyüp Fatsa ve CHP Grup Başkanvekili Haluk Koç ile biraraya geldi. 
     Alınan bilgiye göre, görüşmede Irak konusu ele alındı. Pearson, TBMM'de grupların bu konuda tavrını öğrenmeye yönelik sorular yöneltirken, milletvekilleri de ABD'nin tavrını öğrenmeye dönük soru sordular. 
     Irak konusunda barışçı çözümde ısrar edeceklerini ve sorunun savaşız bitmesini arzu ettiklerini dile getiren Pearson, bu konuda kararlılık ve işbirliğinin temel bir ihtiyaç olduğunu anlattı. 
     Başbakan Abdullah Gül'ün bölge ülkelerine yönelik diplomatik girişimleri yararlı ve yerinde bulduklarını kaydeden Pearson, bu girişlerden umutlu olduğunu söyledi. 
     Pearson, ABD'nin müdahale için meşruiyet aradığını ve ikinci BM kararına ihtiyaç duyduğunu ifade ederek, ''Ancak ülkemize yönelik bir tehdidi ortadan kaldırma ve doğrudan müdahale etmek için de kimseden izin almamıza gerek yok. Saddam hem ABD hem de bölge ülkeleri için büyük bir tehdit. Biz bu tehdidin ortadan kalkmasını istiyoruz'' diye konuştu. 
     Pearson, 11 Eylül saldırılarını da hatırlatarak, bu saldırıların ABD'ye dışarıdan yöneldiğini anımsattı. 
     Görüşmede, Musul-Kerkük konusunun gündeme gelmediği ifade edilirken, milletvekilleri Türkiye'nin Irak konusundaki hassasiyetlerini dile getirdiler. Türkmenlerin durumu, teröstlerin Kuzey Irak'ta yuvalanması ve Irak'ın toprak bütünlüğünün korunmasının önemini dile getiren milletvekillerine Pearson'un, Türkiye'nin hassasiyetlerini anladıklarını ve buna göre hareket edeceklerini söylediği öğrenildi. 
     Türkiye'nin tavrını anlayışla karşıladıklarını ifade eden Pearson, ''Saddam giderse savaş şartları ortadan kalkar'' dedi. 
     CHP Grup Başkanvekili Haluk Koç, şartlar ne olursa olsun bölgede savaş istemediklerini söylerken, AK Parti milletvekillerinin de ABD askerlerinin Türkiye'ye gelmesi için TBMM kararı gerektiğini hatırlattılar. 
     Meclis'ten bu yönde bir karar çıkmasının zor olacağını dile getiren milletvekillerine Pearson'un, ''Biliyorum. Çok zor... Bizim verilmiş bir savaş kararımız yok ki, sizden bunu bekleyelim'' dediği ifade edildi. 
     Milletvekillerinin ''petrol bu işin neresinde '' şeklindeki sorusuna Pearson'un ''petrol küçük bir ayrıntı. Temel amacımız ABD ve bölgeye yönelik tehdidi ortadan kaldırmak'' şeklinde yanıt verdiği belirtildi. 
     Pearson'un ABD'nin savaş yönünde verilmiş bir kararı olmadığını vurgulayarak, ''şartlar 1991'deki gibi değil. Tüm dünya meşruiyet istiyor'' yorumunu yaptığı öğrenildi. 
     Milletvekillerinin, bölge ülkelerinin liderlerinin İstanbul'da yapacağı toplantıyı hatırlararak, oradan ''bu sorunu biz çözeriz ABD bölgeden ayrılsın'' şeklinde bir karar çıkması durumunda tavırlarının ne olacağını sorması üzerine Pearson, ''Biz saygı duyarız. Yeter ki, Saddam gitsin. Savaşsız Saddam'ın gitmesine yarayacak her türlü girişime saygı duyarız'' dediği kaydedildi. 
     





</TEXT>
</DOC>
