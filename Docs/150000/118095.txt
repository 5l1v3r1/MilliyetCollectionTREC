<DOC>
<DOCNO> 118095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/10/son/sondun01.html </URL>
<DATE> 2002/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilimadamları "ölüm geni"ni bulmak üzereler... 
</HEADLINE>
<TEXT>

     Bilim adamları, ''ölüm geni'' diye adlandırabilecekleri, sağlıklı hücreleri öldüren, kanserli hücrelerin ise yaşamasına yardımcı olan bir genin tespit edilmek üzere olduğunu açıkladı. 
     İngiltere Kanser Araştırmaları Vakfı'nın İskoçya'da yaptığı araştırmalarda sonuca hızla yaklaşıldığı belirtildi. 
     Açıklamaya göre, bilim adamları, araştırmalarında, 4. kromozomun dar bir bölgesine kadar inebildiler. 
     Bu bölgede bulunan ''ölüm geni''nin tam olarak tespit edilebilmesinin an meselesi olduğu belirtiliyor. 
     Glasgow'daki Beatson laboratuvarlarında sürdürülen araştırmalarda, daha önce de 4 numaralı kromozomun bir bölümünün eksikliğinden kaynaklanan bozukluk neticesinde rahim ağzı kanser hücrelerinin canlı kaldıkları tespit edilmişti. 
     Hücrelerin ölümüne yol açan genlerin vücuttaki hücre sayısını dengelemek adına büyük önem taşıdığına dikkat çeken bilim adamları, bunun yanı sıra kanserli hücrelerin taşıdığı bazı kusurların da onları canlı tuttuğuna ve normal yaşam ortalamalarının da üzerine çıkacak şekilde bölünmelerine yol açtığını hatırlatıyor. 
     Araştırmacılar, bütün bunlara yol açan genin bulunması, yani nedene ulaşılabilmesi halinde tümör hücrelerinin ölümünün sağlanabileceğine inanıyor. 
     Araştırma ekibinin başkanı Dr. Ken Parkinson, kanserli hücrelerin canlı kalmayı çok iyi başarabilen hücreler olduklarını hatırlatırken, bu hücrelerin hem çabuk büyüdüklerine ve yayıldıklarına, hem de ölmemek için direnç gösterdiklerine işaret etti. 
     Bu duruma yol açan gen hatasını bulabilmeleri halinde, sorunun çözümüne büyük ölçüde yaklaşabileceklerini belirten Parkinson, çalışmalarının süreceğini bildirdi. 
     





</TEXT>
</DOC>
