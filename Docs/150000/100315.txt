<DOC>
<DOCNO> 100315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko14.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni şans oyunu "On numara" başladı... 
</HEADLINE>
<TEXT>

     Milli Piyango İdaresi Genel Müdürü İlham Küsmenoğlu, ''On Numara'' oyunu ile kamuya sağladıkları kaynakları daha artırmak ve vatandaşlara yeni bir şans olanağı sunmak istediklerini söyledi. 
     Milli Piyango İdaresi Talih Kuşu Sanat Galerisi'nde düzenlenen bir toplantı ile bugün oynatılmaya başlanan ''On Numara'' oyununun tanıtımı yapıldı. 
     Toplantıda konuşan Genel Müdür İlham Küsmenoğlu, ''On Numara''nın sayısal on-line oyunlarının üçüncü halkası olduğunu belirterek, diğer talih oyunlarında olduğu gibi bu oyunda da kamuya kaynak sağlanacağını ve Sosyal Hizmetler ve Çocuk Esirgeme Kurumu, Türkiye'nin tanıtımı, Olimpiyat Oyunları ile Savunma Sanayii Destekleme Fonu'na kaynak aktarılacağını bildirdi. 
     On Numara oyunu için tüm hazırlıkların tamamlandığını ve sistemin basın toplantısının yapıldığı dakikalarda açıldığını bildiren Küsmenoğlu, ilk dakikalarda Türkiye genelinde 80 milyon liralık biletin oynandığını kaydetti. 
     Söz konusu oyun hakkında bilgi veren Sayısal Loto Daire Başkanı Ergin İnce de şans topunda kazanma olasılığının 4 milyonda bir, sayısal lotoda yaklaşık 14 milyonda bir, On Numara'da ise 2 milyon 546 bin 203'te bir olduğunu belirterek, diğer oyunlara göre daha büyük bir şans bulunduğunu söyledi. 
     
     ON NUMARA NASIL OYNANACAK 
     Sayısal loto makinalarından oynanacak oyun için ilk önce oyun kuponlarının üzerindeki herbir kolonda yer alan 1-80 arasındaki numaralar içinde 10 adet tahmin yapılacak. 
     Kolon ücreti 150 bin lira olarak belirlenen On Numara oyununda, hiçbir numarayı doğru tahmin edemeyenlerin de içinde bulunduğu 6 grup ikramiye dağıtılacak. 
     Çekilişle belirlenecek 22 adet numaradan 10, 9, 8, 7 ve 6 numarayı doğru tahmin edenler ile hiçbir numarayı doğru tahmin edemeyenler ikramiyeye hak kazanacaklar. 
     Çoklu çekiliş işaretlemek suretiyle aynı numaralar 2, 3 ve 4 çekiliş için de oynanabildiği gibi, sen-seç ile de oyuna katılmak mümkün olacak. 
     On Numara oyunu çelişleri hafta bir kez Pazartesi günleri yapılacak ve TRT-1 kanalından canlı olarak yayınlanacak. 
     
     İKRAMİYELER 
     On Numara oyununda dağıtılacak olan ikramiye miktarı, o hafta elde edilen hasılattan belirlenecek. Buna göre belirlenen, haftalık oyun hasılatının KDV hariç yüzde 50'si ikramiye olarak tahsis edilecek. 
     Buna göre tutarın, yüzde 11'i 10 numarıyı doğru tahmin edenler, yüzde 18'i 9 numarayı doğru tahmin edenler, yüzde 18'i 8 numarayı doğru tahmin edenler, yüzde 18'i 7 numarayı doğru tahmin edenler, yüzde 15'i 6 numarayı doğru tahmin edenler ve yüzde 20'si de hiçbir numarayı doğru tahmin edemeyenler arasında paylaştırılacak. 
     Çekilen numaraları bir grupta bilen çıkmaması halinde, bu grup için ayrılan ikramiye bir üst gruba ait ikramiyeye eklenecek. Ancak, çekiliş yapılan hafta 10 bilen çıkmaz ise bu grubun ikramiyesi bir sonraki hafta 10 rakamı bilenlere dağıtılmak üzere devredilecek. 
     Hiçbir numarayı doğru tahmin edemeyenler ile 6 ve 7 bilenlere ikramiyeleri bayilerce, 8 ve 9 bilenlerin ikramiyeleri bayiler ve Milli Piyango İdaresi Şubelerince, 10 bilenleri ikramiyeleri de Genel Müdürlükçe ödenecek. 
     Bu arada, toplantıda basın mensupları tarafından ilk ''on numara'' oyunu oynanarak çekilişi yapıldı. 
     





</TEXT>
</DOC>
