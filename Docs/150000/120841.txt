<DOC>
<DOCNO> 120841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/siyaset/siy01.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlıkta Erdoğan virajı... 
</HEADLINE>
<TEXT>

Dokunulmazlığın hükümet programında yer almadığı sorusuna Erdoğan, "Kaldırılmasını birinci yılda düşünmüyoruz. Konu istismar ediliyor" dedi 
     İSTANBUL Milliyet 

     AKP lideri Recep Tayyip Erdoğan, milletvekili dokunulmazlığının kaldırılması konusunun, iktidarlarının ilk bir yılı içinde ele alınmayacağını söyledi. CNN Türk’te "Kafe Siyaset" programına katılan Erdoğan, dokunulmazlığın hükümet programında yer almaması ve AKP’li altı vekil hakkında açılmış davalar bulunduğunun hatırlatılması üzerine, "Bunu birinci yılda düşünmüyoruz. Bu konu istismar ediliyor" dedi. AKP’li vekillerin davalarının Danıştay 2. Dairesi’nde reddedildiğini dile getiren Erdoğan şöyle konuştu "Tüm bunlara rağmen daha sonra çok farklı bir maddeyle bu arkadaşlarım hakkında dava açıldı. Yargı süreci devam eden insanları suçlu gibi nitelendirmek yanlış. Önümüzde beş yıl var. Neyi yaptık, neyi yapmadık, bunların hepsini göreceksiniz." 
     
     Anayasa değişebilir 
     Anayasa’nın 109. maddesinin değiştirilmesi konusunu kendisinin gündeme getirmediğini kaydeden Erdoğan, "Anayasa ve kanunlar yasama organı tarafından değiştirilir. Bunlar olmazsa olmaz değildir. Bütün mesele bunu yaparken, azami derecede uzlaşmayı sağlamaktır. Siyasi irade, kamu vicdanının talebine, milli irade istikametinde cevap vermek zorunda" diye konuştu. Erdoğan, "Ben 76. maddeye soğuk bakan biri değilim ama ara seçim işini olmaza sürüklemek... Bunu olmaza sürükleyeceğine, belediyede yapılanı yap, yedek liste koy, bunu yapınca ara seçimi ortadan kaldırırsınız" dedi. 
     
     Ortada anormal durum var 
     Erdoğan, kendisiyle ilgili ortada anormal bir durum bulunduğunu, bunun normale dönmesinin de siyasi iradenin görevi olduğunu kaydederek, "Siyasi irade bunu yaparken en yumuşak geçiş, uzlaşmacı geçiş neyse, bununla yapmalıdır" değerlendirmesini yaptı. AB’yi bir Hıristiyan kulübü olarak görmek istemediğini belirten Erdoğan şunları söyledi "Medeniyetler çatışmasını ortadan kaldırabilmek için Türkiye’nin AB’ye girmesinin çok önemli rolü olacak. İslam alemine model teşkil edecek olan Türkiye bu işlevi yürütebilecek tek ülkedir. Medeniyetlerarası uzlaşmaya Türkiye köprü olabilir." 
     



 SİYASET 













</TEXT>
</DOC>
