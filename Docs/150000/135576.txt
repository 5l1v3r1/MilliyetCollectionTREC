<DOC>
<DOCNO> 135576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/dunya/adun.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimse ikna olmadı 
</HEADLINE>
<TEXT>

ABD Dışişleri Bakanı Powell’ın BM Güvenlik Konseyi’ne sunduğu Irak aleyhindeki kanıtlar, savaşa karşı olan ülkeler tarafından yeterli bulunmadı 
     DIŞ HABERLER SERVİSİ 

     ABD Dışişleri Bakanı Colin Powell’ın BM Güvenlik Konseyi’ne önceki gün yaptığı 1.5 saatlik konuşmayla sunduğu uydu fotoğrafları ve ses kayıtlarını içeren Irak kanıtları, savaş taraftarı ve karşıtı ülkeler arasındaki görüş ayrılığını gideremedi. Powell’ın Irak’ın BM kararıyla istenen silahsızlanma yükümlülüğünü yerine getirmediğini söylemesine rağmen, Irak’taki çalışmaları için BM denetçilerine daha fazla zaman tanınmasını isteyen Güvenlik Konseyi’nin daimi üyelerinin, ABD Dışişleri Bakanı’nın konuşması öncesindeki tutumları değişmedi. Güvenlik Konseyi üyeleri, sunulan kanıtların bir savaş başlatılması için yeterli olmadığını açıkladılar. Olası bir savaşta ABD’nin yanında yer alacağı belli olan İngiltere’nin dışında Güvenlik Konseyi’nin daimi diğer üç üyesi Fransa, Çin ve Rusya denetçilere daha fazla zaman tanınması yönündeki eğilimlerini sürdürdüler. 
     Fransa Başbakanı Jean - Pierre Raffarin, yaptığı açıklamada, "BM silah denetçilerinin Irak’ta görevlerini yerine getirmelerini istiyoruz. Savaş istemiyoruz" dedi. 
     Konsey Başkanlığı’nı yapan Almanya’nın Dışişleri Bakanı Joschka Fischer de, "Krize barışçı bir çözüm arayışlarını sürdürmeliyiz" diye konuştu. 
     
     Dünya basını hiç inanmadı 
     ABD’nin olası savaştaki en büyük müttefiki İngiltere dahil, dünya basını da dünkü haberlerinde Powell’ın savaşa gerekçe olabilecek hiçbir kanıt sunmadığını yazdı. 
     "Powell’ın sunduğu bilgiler, elle tutulur hiçbir kanıt içermiyor" diye yazan Alman Süddeutsche Zeitung gazetesi, "Avrupa ülkeleri aralarındaki bölünmüşlüğü giderip ABD politikalarındaki şahinlerin ekmeğine yağ sürmekten artık vazgeçmelidir" çağrısında bulundu. Bir diğer Alman gazetesi Die Welt ise Powell’ın, ABD ile Küba arasındaki füze krizinde olduğu kadar kesin kanıtlar ortaya koyamadığını yazdı. İngiliz gazetesi Independent ise, "Powell’ın konuşması etkileyici bir gösteriydi. Ancak, Powell, Irak’a karşı savaşı haklı göstermeyi başaramadı" diye yazdı. 
     
     Konsey’de durum 9’a 6 
     BM diplomatları, İngiltere’den başka İspanya, Şili, Bulgaristan ve Angola’nın ABD görüşlerine yakın bir pozisyonda olduğunu buna karşılık Çin, Rusya, Almanya, Suriye, Meksika, Kamerun, Pakistan ve Gine’nin Fransa’nın başını çektiği savaş karşıtı grupta yer aldığını belirttiler. 
     
     



 DÜNYA 












</TEXT>
</DOC>
