<DOC>
<DOCNO> 129807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo11.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Efes Pilsen'de galibiyet sevinci... 
</HEADLINE>
<TEXT>

     Avrupa Basketbol Ligleri Birliği'nin ULEB düzenlediği Avrupa Ligi A Grubu'nda mücadele eden Efes Pilsen'de, Cibona Zagreb galibiyetinin sevinci yaşanıyor. 
     Efes Pilsen Menajeri Engin Özerhun, Cibona Zagreb karşısında hem savunmada hem de hücumda çok iyi oynadıklarını ve maçı kazandıklarını söyledi. 
     Özerhun, yaptığı açıklamada, Cibona Zagreb karşısında yaptıkları iyi savunmayla, hücumda da rahat oynama imkanı bulduklarını belirterek, ''Bizim için önemli bir maçtı. Bu maçı net bir skorla kazanmamız bizi sevindiriyor. Maçtan önce sakat oyuncularımız vardı. Onların da sakatlıktan sonra iyi oynaması ayrıca mutluluk verici'' dedi. 
     Cibona Zagreb karşısında aldıkları galibiyetle hedefleri için belli bir noktaya geldiklerini kaydeden Özerhun, şöyle konuştu 
     ''2. tura yakın gibi duruyoruz. PAU Orthez, Alba Berlin ve Skipper Bologna gibi takımları deplasmanda yenmemiz bizim için büyük bir avantaj. Ayrıca Cibona Zagreb'i de farklı yenerek ikili averaj için avantaj sağladık. Bundan sonra bu turda çıkabileceğimiz en üst noktaya çıkmak için mücadele edeceğiz. Son dönemde zaten iyi oynuyoruz. Bu istikrarımızı korumaya çalışacağız.'' 
     





</TEXT>
</DOC>
