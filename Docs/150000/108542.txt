<DOC>
<DOCNO> 108542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur15.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "AB ile ilişkilerimizin mutlaka gelişmesi gerekiyor" 
</HEADLINE>
<TEXT>

     Başbakan Bülent Ecevit, Türkiye'nin AB ile ilişkilerinin mutlaka gelişmesi gerektiğine inandıklarını belirterek, ''Bu bizim hakkımızdır. AB ülkelerinin, bizim ilişkilerimizi erteleyemeyecekleri kanısındayım'' dedi. 
     Başbakan Ecevit, CNN Türk'te canlı yayınlanan ekonomi programına partisinin ekonomi kurmayları ile katılarak, soruları yanıtladı. 
     Irak'a olası operasyona ilişkin soru üzerine Ecevit, Irak'ın Türkiye'nin yakın komşusu olduğunu, bu nedenle Irak ile ilişkilerin sağlıklı olmasının, bölge ve Türkiye açısından yararı bulunduğunu söyledi. 
     Bu konuda çok özen gösterdiklerini, öteden beri Irak ile yakın ilişkiler sürdürdüklerini anlatan Ecevit, ''Kuveyt savaşından sonra ilişkilerimiz aksama sürecine girdi, ama Türkiye yine Irak ile sağlıklı ilişkilerini sürdürmeye özen gösterdi'' dedi. 
     Ecevit, ABD'nin, Irak'a yönelik askeri harekat tasarısını açıkça dile getirdiğini anımsatarak, Türkiye'nin, bölgede ve Irak'ta herhangi bir savaşa yol açılmaksızın sağlıklı ilişkiler sürdürmeye özen gösterdiğini söyledi. Ecevit, bu konuda nasıl bir sonuç çıkacağının henüz belli olmadığını vurguladı. 
     Son zamanlarda, Türkiye'nin Irak ile ekonomik ilişkilerinde olumlu gelişmeler başladığına işaret eden Ecevit, bu gelişmelerin aksamamasını temenni etti. Ecevit, ''Irak'a askeri harekat olursa, Türkiye o harekata girmek istemese bile uygulamada bu harekatın etkisi altında kalacaktır. Onun için ABD'li dostlarımızın Irak ile ilgili sorunları, askeri harekata yol açmaksızın çözmeyi tercih etmelerini göz önünde tutuyoruz'' diye konuştu. 
     
     ''GEREKLİ ATILIMLARI YAPABİLİRİZ'' 
     Türkiye'nin AB'ye üyelik sürecine ilişkin bir soru üzerine Ecevit, yaptıkları çalışmalar ile Türkiye'nin AB'ye üye olma hakkını elde ettiği görüşünde olduklarını söyledi. 
     AB'nin bu konuda henüz kesin karara varmadığını ifade eden Ecevit, bazı AB ülkelerinin bu konuda isteksiz göründüğünü, isteksiz görünmelerinin somut nedeni olmadığını belirtti. Ecevit, bu konuda gerekli atılımları yapabileceklerine inandığını kaydetti. 
     Ecevit, Türkiye'nin, AB ile ilişkilerini sürdürmek için hakları olduğunu kaydederek, AB ile ilişkilerin mutlaka gelişmesi gerektiğine inandıklarını vurguladı. 
     ''Bu bizim hakkımızdır'' diyen Ecevit, Türkiye'nin yaklaşık 600 yıldan beri Avrupa'nın ayrılmaz bir parçası olduğuna dikkati çekti. Ecevit, ''Bu konuda AB ülkelerinin, bizim ilişkilerimizi erteleyemeyecekleri kanısındayım'' dedi. 
     Ecevit, mali milada ilişkin bir soru üzerine, mali miladı, geciktirmek için bir neden olmadığını ifade etti. 
     
     ''ÇOK BÜYÜK ÇABALAR SARFETTİ'' 
     Başbakan Ecevit, ekonomik düzenlemeler ile ilgili parti programının sorulması üzerine, Türkiye'nin, 57. Hükümet döneminde, ekonomiyi yeniden canlandırmak, sağlıklı bir şekilde yapılandırmak için çok büyük çabalar sarf ettiğini söyledi. 
     Türkiye'nin ekonomik alanda sağlam adımlar atmaya başladığını ifade eden Ecevit, ancak ekonominin birtakım sıkıntılarla karşılaştığını kaydetti. Başbakan Ecevit, Güneydoğu Asya ülkeleri ve Rusya'da meydana gelen ekonomik riskli olayların Türk ekonomisini olumsuz şekilde etkilediğini, buna rağmen ekonomiyi geliştirmek ve yeniden yapılandırmak konusunda reformlar gerçekleştirdiklerini anlattı. 
     Ecevit, 57. Hükümet döneminde 400'e yakın yeni yapısal reform çıkarıldığını ve Türk ekonomisinin en olumsuz yönünün bankacılıkta kendisini gösterdiğini bildirdi. 
     Başbakan Ecevit, karşılaşılan bütün engellere ve sorunlara karşın, Türk ekonomisinin büyük bir büyüme sürecine girdiğini ve bunun sevindirici ve umut verici bir gelişme olduğunu belirtti. 
     Özellikle son yıllarda ekonomide büyüme sürecine girildiğini, Türkiye'nin, ekonomisini diriltmeye başlamasının sevindirici bir olay olduğunu vurgulayan Ecevit, enflasyonun hızla düşmeye başladığını, her yıl yaklaşık yüzde 60-70 çıkan enflasyonun, son aylardan sıfır düzeyine indiğini ifade etti. 
     Ecevit, ''Dış satımda büyük gelişmeler yer almaya başladı. Turizm gelişmeye başladı. Bunları gereği gibi değerlendirebilirsek, hızlandırabilirsek, inanıyorum ki Türkiye kısa sürede sağlıklı düzeye getirebilecektir'' diye konuştu. 
     





</TEXT>
</DOC>
