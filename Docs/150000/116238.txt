<DOC>
<DOCNO> 116238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur37.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dionysos heykeli Türkiye'ye dönüyor 
</HEADLINE>
<TEXT>

     İngiltere'de verdiği hukuk mücadelesini kazanan Türkiye, MÖ 2. yüzyıl Helenistik döneme ait şarap tanrısı Dionysos'u betimleyen heykeli teslim aldı. 
     Cadoğan Tate galerisinde koruma altında tutulan bronz heykel, Türkiye'nin Londra Büyükelçiliği yetkilileri tarafından dün teslim alındı. 
     Tarihi eser, uyuşturucu kaçakçılığı suçundan 1996 yılında İngiltere'de 25 yıl hapis ve 3.5 milyon sterlin para cezasına çarptırılan Nevzat Telliağaoğlu'nun mal varlığına el konulması üzerine, bu şahsa ait İsviçre'deki bir depoda ele geçirildi. 
     İngiliz polis kayıtlarında adı David Telli olarak geçen Nevzat Telliağaoğlu'na ait Basel'deki "Tellioğlu" isimli depoda bulunan paha biçilmez heykelin, önce İngiliz makamları tarafından İngiltere'ye iadesinin istendiğini bildiren Büyükelçilik yetkilileri, İsviçre makamlarının, İngiltere'nin bu talebini, eserin ancak ait olduğu üçüncü ülkeye iadesi koşuluyla kabul ettiğini söyledi. 
     1997 yılında bu koşulla İngiliz tasfiye memurluğuna teslim edilen heykel ile ilgili Yüksek Mahkeme kararı çıkıncaya kadar, eserin British Museum'da saklanmasına karar verildi. Ancak daha sonra mahkeme, özel Cadoğan Tate galerisini yediemin tayin etti ve heykelin burada muhafaza edilmesine karar verdi. 
     Türkiye Kültür Bakanlığı'nın girişimleriyle ve Türkiye'nin Yüksek Mahkeme'deki davaya müdahil olmasıyla, Dionysos heykelinin Türkiye ait olduğu kanıtlandı ve mahkeme 16 Ekim'de eserin Türkiye'ye iadesine karar verdi. 
     Heykelin en kısa sürede Türkiye'ye götürüleceği ifade edildi. 
     





</TEXT>
</DOC>
