<DOC>
<DOCNO> 108684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/soneko21.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara - İstanbul arası hızlı tren projesi Hazine'yi bekliyor... 
</HEADLINE>
<TEXT>

     Türkiye Cumhuriyeti Devlet Demiryolları TCDD Genel Müdür Yardımcısı Orhan Yıldırım, doluluk oranı düşük olan bazı tren seferlerini iptal ederek, TCDD'yi 123 milyon dolar zarardan kurtardıklarını söyledi. 
     Yıldırım, şöyle konuştu 
     ''Kurumumuz halen zarar etmektedir. Dünyada kar eden demiryolu şirketi çok az sayıdadır. Bizi reel zararlarla değerlendirmemek gerekiyor. TCDD'nin görünmez karları var. Bu ülkenin de karıdır. Örneğin, toplu taşımada ne kadar çok yolcu taşınırsa, ülkemizde meydana gelen trafik kazalarında ölen sayısı o kadar azalacak, kazalarda meydana gelen maddi hasarların yüzde 80'i olmayacaktır. Önemli olan zararı minimize etmektir. Bu yıl içerisinde doluluk kapasitesi düşük bazı trenleri iptal ederek, kurumumuzu 123 milyon dolar zarardan kurtardık. Hurdalarımızın tümünün satışını gerçekleştirerek, hurdalarımızı değerlendirdik. İleriki günlerde kurumumuza ait büyük menkulleri Yap-İşlet-Devret modeli ile değerledireceğiz.'' 
     
     "HIZLI TREN İÇİN HERŞEY HAZIR" 

     Yıldırım, Ankara-İstanbul arası demiryolu mesafesini 4 saate indirecek hızlı tren projesinin hazır olduğunu belirterek şunları söyledi 
     ''Ankara-İstanbul arasındaki demiryolu mesafesini 4 saate indirecek proje için İspanyol kredisi hazır, ihalemizi dahi yaptık. Hazineden olur bekliyoruz. Ayrıca Ankara-İstanbul arasında TVS-2000 tipi modern ve konforlu vagonlarla taşıma yapacak Cumhuriyet Ekspresi 'nin ilk seferini 29 Ekim tarihinde başlatmayı planlıyoruz. Ankara-Erzurum arasında ise 23 Eylül tarihinde Erzurum Ekspresi seferlerine başlayacaktır.'' Yıldırım, TCDD'nin dar bütçesi ile ülkedeki tüm demiryollarının yapım ve bakımını üstlendiğini belirterek, sözlerini şöyle tamamladı 
     ''Demiryolları kıt kanaat ekibi ile zar zor işler yapıyor. Ulaştırma Bakanlığı'na demiryolları kanun tasarısı hazırlayarak gönderdik. Şu anda görüşülmek üzere TBMM'ye gönderildi. Bu kanun ile demiryollarında özelleştirmenin yolunu açtık. Bize insanlarımızın ve basınımızın sahip çıkmasını istiyoruz. Trenlere olan taşlamalardan dolayı her yıl çok büyük miktarda zarar ediyoruz.'' 
     





</TEXT>
</DOC>
