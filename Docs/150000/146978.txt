<DOC>
<DOCNO> 146978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun11.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Time, Türkiye'ye düşen Cruise füzelerinin hikayesini anlattı 
</HEADLINE>
<TEXT>

     Amerikan Time dergisi, yolunu şaşırarak Doğu Anadolu'da Türk köyleri yakınlarına düşen cruise füzelerinin hikayesine web sitesinde yer verdi. 
     Tanesi 750 bin dolar olan cruise füzelerinden birinin Büyük Mürdesi Mezrası yakınlarına düştüğünü bir ilkokul öğretmeninden öğrendiklerini belirten Time muhabirleri, füzenin bulunduğu yere kiraladıkları taksiyle gittiklerini belirttiler. Haberde, bölge halkının olaya tepkili olduğu hususuna da yer verildi. 
     Düşünce parçalanan, ancak patlamayan füzenin başına toplanan köylülerin Amerika'nın niyetlerini sorguladıklarına dikkat çeken dergi, köylülerden birinin ''Hata sonucu düştü diyorlar. Bu nasıl hata Aynı yere 5 günde 3 füze düşer mi Bush, tüm Müslümanları vurmak istiyor'' diye konuştuğunu yazdı. 
     ''Füzelerin neden yanlışlıkla İsrail'e düşmediğini '' soran bir başka köylünün ise ''Buradan başlayacaklar ve sonunda İstanbul'a kadar gidecekler'' dediği Time'ın haberinde yer aldı. 
     ''Türklerin birçoğu, tezkerenin geçmemesine kızan Washington'un Türkiye'ye misillemede bulunduğuna inanıyor'' diyen Time muhabirleri, Abit adlı kişinin ''Umarım Saddam Bush'u yok eder'' dediğini de öne sürdü. 
     ''Bu tür aşırı tepkilerin seyrek olduğu'' vurgulanan haberde ''Türklerin refleks olarak Amerikan aleyhtarı olmadıkları ve radikal İslam'ın yerleşmesine, otoriter ve laik hükümetler tarafından izin verilmediği'' de belirtildi. Time, buna rağmen düşen füzeyi incelemek üzere bölgeye gelen Amerikalı uzmanların köylüler tarafından taş ve yumurta yağmuruna tutulduğunu da hatırlattı. 
     

     
</TEXT>
</DOC>
