<DOC>
<DOCNO> 136594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sonspo05.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonu derbi maçlar belirliyor... 
</HEADLINE>
<TEXT>

     Birinci Futbol Ligi'nde derbi maçlar, özellikle son yıllarda şampiyonluğun belirlenmesinde adeta anahtar rolü üstlenmeye başladı. 
     Birinci Futbol Ligi'nin 44 yıllık geçmişinde şampiyonluk yaşayan 4 takım olan Beşiktaş, Fenerbahçe, Galatasaray ve Trabzonspor'un birbirleriyle yaptıkları maçlar baz alınarak yapılan değerlendirmede, son 3 sezonda derbilerde en çok puan toplayan takımlar, lig bitiminde de şampiyonluğa ulaştı. 
     1999-2000 sezonunda Galatasaray, 2000-2001 sezonunda Fenerbahçe, 2001-2002 sezonunda da yine Galatasaray, derbilerden en fazla puanı çıkararak, sezon sonunda ipi en önde göğüslemeyi başardı. 
     
     GENELDE İSE BAŞARI ORANI YARI YARIYA 
     Birinci Futbol Ligi'nin geride kalan 44 sezonunu kapsayan araştırmaya göre, geride kalan sezonlarda ''Derbi Krallları'' ile diğer takımlardan en çok puan toplayan ekipler yarı yarıya oranda şampiyonluk yaşadı. 
     Ligin 22 sezonunda derbi maçlarda en çok puan toplayan takımlar, 22'sinde ise, derbilerde başarılı olamayan, ancak diğer maçlarda daha çok puan toplayan ekipler mutlu sona ulaştı. 
     Lig tarihinde geride kalan 44 sezonun 7'sinde ''Derbi Krallığı'' birdan fazla takım arasında paylaşılırken, 37 kez kürsüye takımlar tek başına çıktı. 
     
     FENERBAHÇE ''DERBİ KRALI'' 
     Ligde 14 şampiyonluğu bulunan Fenerbahçe, 44 yıllık geçmişi bulunan lig tarihinde en fazla ''Derbi Kralı'' unvanını alan takım oldu. 
     Sarı-lacivertliler, 12 kez tek başlarına, 4 kez de ezeli rakipleriyle ortaklaşa bu unvanı kazandı. 
     Ligde 15 kezle en fazla şampiyonluk yaşayan ekip olan Galatasaray ise, 44 sezonun 9'unda tek başına, 4'ünde ise ortaklaşa ''Derbi Kralı'' oldu. 
     9 şampiyonluğu bulunan Beşiktaş 11 kez tek başına, 2 kez ortaklaşa, 6 kez şampiyon olan Trabzonspor ise 5 kez tek başına, 5 kez de ortaklaşa zirveye çıktı. 
     
     BU SEZONUN DERBİLERİ 
     Birinci Süper Futbol Ligi'nde bu sezonun şimdiye kadar yapılan derbi maçlarında ise şu sonuçlar alındı 
Trabzonspor - Fenerbahçe. 0 - 0 
Fenerbahçe - Galatasaray. 6 - 0 
Beşiktaş - Trabzonspor... 0 - 0 
Fenerbahçe - Beşiktaş.... 0 - 1 
Galatasaray - Trabzonspor 2 - 1 
Galatasaray - Beşiktaş... 0 - 1 
Fenerbahçe - Trabzonspor. 3 - 2 

     





</TEXT>
</DOC>
