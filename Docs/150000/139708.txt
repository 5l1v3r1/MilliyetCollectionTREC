<DOC>
<DOCNO> 139708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo04.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili Doğum günü kutlamalarının ateşini başkentte yaktık. 
</HEADLINE>
<TEXT>

     100. yıl kutlamaları etkinlikleri çerçevesinde bu sabah Ankara'ya gelen Beşiktaş Kulübü Yönetim Kurulu üyeleri, Ankara'da ilk olarak Başbakan Abdullah Gül tarafından kabul edildi. 
     Başbakanlık'taki kabulde Başbakan Abdullah Gül, Beşiktaş'ın UEFA Kupası'nda çeyrek finale yükselmesiyle tüm Türkiye'ye büyük bir sevinç yarattığını belirterek, ''Böyle bir geliş, büyük bir mutluluk. 100. yılında Beşiktaş'a büyük başarılar yakışır. Türkiye'nin büyük takımları vardır ve bunlar yıllarca Türkiye'ye büyük başarılar yaşatmıştır. Şimdi sıra Beşiktaş'tadır. Beşiktaş da tüm büyük takımlarımız gibi Türk futbolu adına büyük başarılara imza atacaktır. Biz, bu başarıların hepsiyle kıvanç duyarız'' diye konuştu. 
     Başbakan Gül, kazanılan başarıların sonuçta Türk halkını onurlandırdığını ifade ederek, şöyle devam etti 
     ''Türk halkının desteğini arkasına almış olan Beşiktaş, UEFA Kupası'nda tarih yazdı. Özellikle bu başarının 100. yıl kutlamalarına rastlaması tüm gözlerin Beşiktaş üzerine çevrilmesine yolaçtı. Dileğimiz, Galatasaray'ın yaşattığı başarıyı Beşiktaş'ın da yaşatması. Tabii ki bu başarının 100. yıla denk gelmesi ayrı bir anlam taşıyor.'' Beşiktaş Kulübü Başkanı Serdar Bilgili de kabulde, Türkiye'nin yoğun bir gündemi olmasına karşın Beşiktaş heyetini kabul eden Başbakan Gül'e teşekkür ederek, şöyle konuştu 
     ''Bugün buraya geliş nedenimiz onur vericidir. UEFA Kupası'nda çeyrek finale yükselmemiz, onurumuzu bir kat daha artırdı. Bugün dünyada 100. yılını kutlayan ender kulüpler vardır. Beşiktaş da bunlardan birisidir. Mart ayı bizim doğum günümüz. Ve doğum günümüzün ateşini başkentte Başbakanımız ile birlikte yaktık.'' Konuşmaların ardından kulüp başkanı Bilgili, Başbakan Gül'e, 100. yıl nedeniyle hazırlatılan altın plaket ile rozeti armağan etti. Daha sonra yönetim kurulu üyeleri topluca Başbakanlık merdivenlerinde hatıra fotoğrafı çektirirken, kulüp başkanı Bilgili, o sırada Başbakanlık'a gelen Devlet Bakanı ve Başbakan Yardımcısı Ertuğrul Yalçınbayır'a da kulübün rozetini taktı. 

     
</TEXT>
</DOC>
