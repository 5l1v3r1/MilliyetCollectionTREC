<DOC>
<DOCNO> 107189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun12.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da 15 Pakistanlı terör şüphesiyle tutuklandı 
</HEADLINE>
<TEXT>

     İtalya'nın güneyindeki Sicilya adasındaki Gela kenti kıyılarında 5 Ağustos'ta yakalanan 15 Pakistanlı kaçağın, uluslararası terör gruplarıyla bağlantıları olduğu şüphesiyle tutuklandıkları açıklandı. 
     İtalyan haber ajanslarından verilen bilgilerde, 15 kaçağın, Gela sahillerinden karaya çıkmak üzereyken yakalandığı ve halen cezaevinde tutuldukları bildirildi. 
     Sahte pasaportla yakalanan kaçaklar hakkında araştırma başlatan Gela ve Caltanisetta savcılıklarının, İtalyan sivil polisi Digos ile birlikte yürüttüğü çalışmada, kaçakların uluslararası terör örgütleriyle bağlantısı olduğuna ilişkin ipuçları bulduğu belirtildi. 
     Çalışmalarda ABD gizli servisinden de destek alındığı kaydediliyor. 
     Üzerlerinde çıkan evraklar arasında Avrupa'da faaliyet gösteren bazı terörist grupların kartvizitlerinin bulunması üzerine mahkeme kararıyla haklarında tutuklama emri çıkartılan ve cezaevine koyulan Pakistanlılar hakkındaki soruşturmanın sürdüğü bildirildi. 
     Kaçakların geldiği ticari geminin armatörünün Romanya'da yaşayan bir Yunan işadamı olduğunu açıklayan yetkililer, bu kişinin de araştırıldığını duyurdular. 
     





</TEXT>
</DOC>
