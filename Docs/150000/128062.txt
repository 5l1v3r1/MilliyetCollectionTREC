<DOC>
<DOCNO> 128062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun10.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "2004 kader yılı olacak" 
</HEADLINE>
<TEXT>

     KKTC Cumhurbaşkanı Rauf Denktaş, ''2004 yılının herkes için gerçekten bir kader yılı olacağını'' belirterek, ''Yeni yıla giriyoruz. Kendimize çeki düzen vermek, devletimize ve haklarımıza sahip çıkmak, oynanan oyunu soğukkanlılıkla değerlendirmek zamanıdır. Sıkı duran, nefesini tutan, devletine sahip çıkan kazanacaktır'' dedi. 
     Denktaş, yeni yıl nedeniyle yayımladığı mesajda, ''Barış, uzlaşma ve AB isteğini söylemekle bir yere varılamayacağını'' dile getirerek, ''Barışın temelinde devletin ve devleti koruyan Türk garantisi olması gerektiğini'' vurguladı. Denktaş, ''2004 yılının ilk günlerinde barışın ve uzlaşmanın, elimizdekileri korumaktan, devletimize ve Anavatanın fiili ve etkin garantisine sahip çıkmaktan geçtiğini hatırda tutmalıyız'' dedi. 
     Avrupa Birliği üyeliğinin bir bedeli olduğunun altını çizen Denktaş, şunları kaydetti 
     '' Barış isteriz, uzlaşma isteriz, AB isteriz demekle bir yere varılamayacağını da unutmamamız gerekmektedir. Barışın temelinde devletimiz ve bu devleti koruyan Türk garantisi olmalıdır. Uzlaşma, bu gerçeği kabul edenler arasında mümkündür. AB üyeliğinin bir bedeli vardır. Bu bedelin, devletimizden vazgeçmek, Türk garantisini unutmak olamayacağını her gün her saat haykırmamız gerekir. Bu bedelin, yarı nüfusumuzun yeniden göçmen olup, Rum idaresine boyun eğmiş bir Türk toplumu olmayacağının da bilinmesi gerekir. Bu konularda sağlam durduğumuz takdirde geleceğimiz sağlam olacaktır.'' ''Çok çetin, çok güzel, çok demokratik bir seçim döneminden sonra 2004 yılını karşıladıklarına'' işaret eden Denktaş, ''Makarios'un çaldığı yaşayamadıkları yılları, ancak devletin kuruluşuyla yaşamaya başladıklarını'' kaydetti. 
     
     ''GEÇMİŞTE YAŞAYAN YAŞLI ADAM'' 
     Geçmişin unutulmamasını isteyen Denktaş, şöyle devam etti 
     ''Belki de bu nedenle olacak, bana 'geçmişte yaşayan yaşlı adam' diyorlar. Hak ve hürriyet mücadelesinde kimsenin 'yaşlandım, yoruldum' demek hakkı yoktur. Benim de yaşım, sağlığım ve herhangi bir nedenle bu mevkide olayım ya da olmayayım, vatan ve hürriyet müdafaasında yaşlandım demek hakkım yoktur.'' 
     
     ''BASKILAR ARTACAK'' 
     Rum tarafının bütün mücadelesinin, büyük fedakarlıklarla kazanılan devleti ortadan kaldırarak Türkleri ''Rum Cumhuriyeti''nde azınlık yapmak olduğuna dikkat çeken Cumhurbaşkanı Denktaş, şunları kaydetti 
     ''2004 yılının her gününde bu devleti elimizden almak yönünde baskılar artacaktır, azalmayacaktır. Bunun bilinci içinde olalım. Ruhen buna hazırlıklı olalım. Yakın bir gelecekte, şahsi sıkıntılarımızı, kısa vadede, geçici bir süre giderebileceğiz düşüncesi ile gelecek nesilleri kimliksiz, kişiliksiz, devletsiz yaşamaya mahkum etmeyelim. AB üyeliği ile Kıbrıs'ın Helen toprağı haline geldiğini müjdeleyenlere Kuzey Kıbrıs'ın Helen toprağı olmadığını ve olmayacağını, yaşamımızla, fedakarlıklarımızla, ayakta dik duruşumuzla kanıtlayalım. Atatürk'ün bu yolda bize bırakmış olduğu kutsal emanet Türk Devleti hakkında söylediklerini geliniz kalbimize yazalım.'' 
     
     ''RUMLARLA YAŞAMAK KADERİMİZ'' 
     ''Kıbrıs'ta adayı er geç bir Yunan toprağı yapmak inancıyla yaşayan, kültürleri bu olan, Megali İdea'yı tanrısal bir hak, Türkleri buna engel ve muzır bir azınlık olarak gören Rumlarla bir arada yaşamak kaderimizdir'' diyen Denktaş, şöyle devam etti 
     ''300 yıldan fazla Osmanlı'nın, 83 yıl İngiliz idaresinde devam eden bu birliktelik, 1955-1958 yıllarının kan ve barut dolu günlerinden sonra kurulmuş olan cumhuriyette ancak 3 yıl devam edebilmiştir. 40 yıldır bizi azınlık yapmak için uğraşıyorlar. 40 yıldır dünyaya meşru 'Kıbrıs Hükümeti' olduklarını söyleyerek, bizi tahakkümleri altına almak için uğraşıyorlar. 
     Geleceğin binasını bu yalana dayalı zeminde inşa etmelerine müsaade etmiyoruz diye, uluslararası saldırılarını sürdürüyorlar. Bize tanıdıkları seçenek ya boyun eğmek ya da direnmektir. Her dönemde direnişi boyun eğmeğe tercih ettiniz. Yılbaşıları mutluluk içinde kutlayabilmemizin sırrı budur. Hürüm diyebiliyoruz. Başımız dik, kendi idaremizde, bayrağımızın gölgesinde yaşayabiliyoruz.'' Cumhurbaşkanı Denktaş, 5 Aralık'ta Rum yönetiminin resmi gazetesinde Rum Meclisi'nden oybirliğiyle geçen bir yasa yayınlandığına işaret ederek, bu yasada, Rum Meclisi'nin, ''Kıbrıs, Helenizmin ayrılmaz bir parçasıdır. Helenizmin mahvı Türk devletinin siyaseti ve hedefidir. Türk yayılmacılığına karşı Helen tarihinin resmen teyidi gereken bir cevaptır'' dediğini kaydetti. 
     Denktaş, yasayla 14 Eylül'ün ''Küçük Asya Helenizmi'nin ve Küçük Asya Felaketini Anma Günü'' olarak ilan edildiğini belirtti. 
     Cumhurbaşkanı Denktaş, mesajının sonunda şunları kaydetti 
     ''Sizlere, bizi gece gündüz sınırlarda korumakta olan kahraman askerlerimize, Mehmetçiklere, ayakta diri durmamızı sağlayan Aziz Anavatanımıza 2004 yılının esenlik getirmesini dileyerek, nice yıllar ve mutluluklar diliyorum.'' 
     
</TEXT>
</DOC>
