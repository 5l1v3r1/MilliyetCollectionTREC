<DOC>
<DOCNO> 117654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur16.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Tayyip Erdoğan'ı ziyaret etti... 
</HEADLINE>
<TEXT>

     AK Parti Genel Başkanı Recep Tayyip Erdoğan, ''isteğimiz Kıbrıs konusunun adil, barışçı ve kalıcı bir çözüme kavuşturulmasıdır'' dedi. 
     Erdoğan, ABD'nin Ankara Büyükelçisi Robert Pearson ile parti genel merkezinde yaklaşık bir saat görüştü. 
     Görüşmenin ardından Erdoğan ve Pearson gazetecilere açıklamalarda bulunarak, soruları yanıtladılar. 
     Erdoğan, Pearson'un nezaket ziyaretinde bulunduğunu ve kendisine ABD Başkanı George W. Bush'un tebriklerini ilettiğini söyledi. Kendisinin de ABD'de Cumhuriyetçilerin seçimi kazanması dolayısıyla tebriklerini ilettiğini kaydeden Erdoğan, şöyle konuştu 
     ''Ülkemizdeki yolsuzluk, işsizlik, demokratikleşme süreciyle alakalı konuların yanında Türkiye'deki yolsuzluk sorununa yönelik atmak istediğimiz adımlar ve kampanya boyunca sürdürdüğümüz 5 temel esas üzerinde kendileri de aynı şeyleri düşündüklerini bize ifade ettiler. Bizler de özellikle bu vaat ettiklerimizi süratle gerçekleştirmek suretiyle milletimizin beklentilerine cevap vereceğimizi belirttik. Birinci yılın sonunda milletimizi, 'işte aradığımız hükümeti bulduk' noktasına getireceğiz, bu kararlılık içerisindeyiz. Bu konuları müzakere ederek en kısa zamanda da -ABD'ye seçimden önce göndermiştik- ikinci bir heyeti göndereceğiz. Daha önce ekonomiyle ilgili heyet göndermiştik. İnşallah önümüzdeki dönemde de hükümetin kurulmasıyla bir heyetimizin ABD ziyaretinin olabileceğini ifade ettik. Görüşme, gayet olumlu bir havada cereyan etti.'' 
     
     KIBRIS KONUSU 

     AK Parti Genel Başkanı Erdoğan, bir gazetecinin ''Türkiye'nin üyeliği için AB'nin Kıbrıs konusunda istediklerini herkes biliyor. Böyle bir durum olursa, Kıbrıs gündeme gelirse tavrınız ne olur '' sorusuna şu yanıtı verdi 
     '' Herkes kabul ediyor diye bir şey söz konusu değil. Kimlerden neyi duyduğunuza bakın. Öyle sanıyorum ki siz de değerlendirmenizi ona göre yaparsanız daha iyi olur. Biz Kıbrıs konusunda tavrımızı ortaya koyduk. Bu konuyu hassasiyetle izliyoruz. İsteğimiz Kıbrıs konusunun adil, barışçı ve kalıcı bir çözüme kavuşturulmasıdır. Bunu özellikle ifade ettik. orada egemen, eşit iki devlet var. Bizim hedefimiz buna ulaşmaktır. Bu da karşılıklı olarak görüşmelerle çözüme kavuşacaktır. Kıbrıs konusunun bir çözüme kavuşturulması Türkiye ile Yunanistan arasındaki ilişkilere de çok olumlu yansıyacaktır.'' Tayyip Erdoğan, bir gazetecinin, görüşmede, Türkiye ile ABD arasında nitelikli sanayi bölgeleri kurulması konusundaki pürüzlerin nasıl giderileceğinin gündeme gelip gelmediğinin sorulması üzerine, ''Biz teklif ettik, onlar da bu konuda pürüzlerin giderilmesi için ellerinden geleni yapacaklarını söyledi'' dedi. 
     
     BİZİ BİZDEN DİNLEYİN'' 

     Erdoğan, seçim sonuçlarının dış basında ''İslamcı bir parti iktidara geldi'' şeklinde yansıtıldığını, Pearson ile görüşmesinde bu değerlendirmelere değinilip değinilmediğini soran bir gazeteciye, ABD Büyükelçisi'nin kendilerini çok iyi tanıdığını, bu nedenle bu konuda yeni bir değerlendirme yapmaya gerek duymadıklarını söyledi. 
     ''Biz din eksenli bir parti değiliz'' diyen Erdoğan, Pearson'dan, ''Bizi basından değil, bizden dinlerseniz daha doğru bilgilere ulaşırsınız'' isteğinde bulunduğunu kaydetti. 
     ''Sayın Pearson size muhtemel başbakanı sordu mu '' sorusuna ''Hayır sormadılar'' yanıtını veren Erdoğan, Yunanistan'da yapılacak olan Panathinaikos-Fenerbahçe maçına gidip gitmeyeceği sorusu üzerine, ''Maça gitmek isteğini ancak yoğun programı nedeniyle bunun mümkün olmadığını'' söyledi. 
     Erdoğan 13 Kasım'da KKTC Cumhurbaşkanı Rauf Denktaş'a geçmiş olsun ziyaretinde bulunacağını da bildirdi. 
     Erdoğan bir soru üzerine, İSAF'ın görev süresinin uzatılmasının görüşmede gündeme gelmediğini kaydetti. 
     
     FB-GS MAÇI 

     Erdoğan, dün akşam Fenerbahçe-Galatasaray arasında oynanan karşılaşmayı değerlendirmesini isteyen bir gazeteciye, maç sonucunun herkesi şaşırttığını vurguladı. 
     Erdoğan, bir gazetecinin, ''Seçim sonucu gibi oldu'' değerlendirmesi üzerine de ''Tabii bu sonucu Pazar günkü sonuçla paralel gösterenler, yorumlayanlar oldu. Ülkemizin iki önemli kulübünün maçının bu şekilde neticelenmesi sanıyorum son yıllarda olmamıştı. Maçın bu şekilde sonuçlanması gerçekten ilginçti, enteresandı. Ama Fenerbahçe Galatasaray'dan çok çok üstündü'' dedi. 
     





</TEXT>
</DOC>
