<DOC>
<DOCNO> 122795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/spor/spo01.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MORAL AŞISI 0 - 2 
</HEADLINE>
<TEXT>

Beşiktaş, pazar günkü büyük derbi öncesi ilk dopingini Türkiye Kupası’ndan aldı. Elazığspor karşısında ilk yarıda bocalayan Kartal, ikinci yarıda açıldı 
90 dakika      BİLAL MEŞE 

     Lucescu’nun, Elazığspor karşısına yedek ağırlıklı bir kadro sürmesi Galatasaray derbisi öncesinde doğru bir karar olarak karşımıza çıktı. Rumen hocayı bu karara iten bir başka faktör, kuşkusuz Pancu, Zago, Tayfur ve Kaan Dobra’nın yanı sıra Sergen’in sakat oluşlarıydı. 
     Atatürk Stadı’nın zemini karşılaşma süresince Kartal’ın en büyük handikapı oldu. Teknik kapasitesi yüksek takımların bu tür zeminlerde ne isabetli bir pas, ne de doğru dürüst verkaç yapması olasıdır. Zemine bağışıklık kazanan Elazığspor, Beşiktaş’a oranla daha etkili olmasına karşın özellikle ilk yarıda Kartal’ın kalesinde ciddi bir atak gerçekleştiremedi. Beşiktaş ise 27. dakikada ilk ciddi pozisyonunu buldu. Bayram soldan cezaalanına girdi, penaltı noktası üzerine çıkardı, Tümer gelişine sert vurdu, top üstten az farkla auta gitti. Çok adamla Beşiktaş kalesine yüklenen Elazığspor 35.dakikada hakem Bülent Uzun’un penaltı kararıyla yıkıldı. Nouma’yı adım adım izleyen Cem Beceren, Fransız futbolcuyu ceza alanı içinde topsuz alanda indirdi. Ancak İlhan Mansız, topu kaleciye nişanladı. İyi futboldan çok, formasının ağırlığını sahaya yansıtan Beşiktaş, 37.dakikada Tümer’in pasına çaprazdan sert vuran Nouma’nın atağı ile devreyi golsüz bitirdi. 
     Oyuna girdiği anda, orta alana hareketlilik getiren, bozuk zemine karşın tekniğini iyi kullanan Yasin, 77. dakikada Kartal’ın ilacı oldu. Yasin ceza alanı göbeğine yakın mesafeden aşırtma vuruşla Niyazi’yi kaçırdı. Savunmanın ofsayt duraklamasından iyi yararlanan Niyazi soluyla vurdu 0 - 1 
     Bu golle çöken Elazığspor, oyunun geri kalan bölümlerinde kaderine razı olurken, Siyah - Beyazlı ekip farkı artırmak için sık sık rakip kaleye yüklendi. Nitekim 87. dakikada İbrahim soldan topu gelişine altı pasa çıkardı, Ali Cansun tamamlarken, hem skoru belirledi hem de turun adını koydu 0-2 
     Dünkü futbolsuz mücadelede Ahmet Yıldırım, Ronaldo işi sıkı tutan isimler olarak ön plana çıktılar. Tümer çalışkan, Amaral ise yalan rüzgarıydı. 
     
Elazığ’da doğdu Beşiktaş’ı konuk eden Elazığlılar, Pascal Nouma için söylenen "Fransa’da doğdu" tezahüratını, Fransız oyuncuyu tribünlere kadar çağırıp, değiştirdiler 
     Engin’e atkı 
     ELAZIĞSPORLU taraftarlarla, Beşiktaşlılar arasında oldukça ilginç diyaloglar yaşandı. Menajer Sinan Engin, kendisine hediye edilen bordo beyaz atkı ile sahaya çıkarken, seyirciler Nouma için yapılan "Fransa’da doğdu" tezahüratını değiştirdiler. Yıldız oyuncuyu tribünlere çağıran Elazığlılar, "Elazığ’da doğdu" diye başladıkları şarkıyla Nouma’nın kalbini fethettiler. 
     
     Lucescu’dan ret 
     NOUMA, ilk yarıda kazanılan penaltının ardından, atışı yapmak istedi. Ancak Fransız oyuncu yedek kulübesinin önüne kadar gelerek Lucescu ile konuşmasına rağmen vize alamadı. İlhan penaltıyı kullandı ve kaçırdı. Bu arada sakatlıkları süren Pancu ile Sergen, bozuk saha zemini nedeniyle riske edilmemek için oynatılmadılar ve tribüne çıktılar 
     
Hak ettik’      LUCESCU, maçla ilgili "Hak ettiğimiz bir galibiyetti yorumunu yaptı. Rumen hoca, "Elazığspor çok güzel futbol oynadı. Ancak ikinci yarıda yetenekli oyuncalarımla, galibiyete ulaştık. Bunun için çok mutluyum. Galatasaray maçıyla ilgili pazar günü konuşurum" dedi. 
     
7. kaptan      SİYAH - Beyazlı ekipte, kaptanlık bandı yedinci futbolcuya takıldı. Tayfur ve Sergen’in yokluğunda kaptanlık bandını Göztepe maçından itibaren Tümer, Nouma, Ali Cansun ve Yasin taşımışlardı. Ancak dünkü Türkiye Kupası karşılaşmasında Ahmet Yıldırım tercih edildi. 
     
Yayın yattı      ÖZEL bir televizyon ile yapılan anlaşma son anda suya düşünce, taraftarlar karşılaşmayı ekrandan izleyemedi. TRT ile son anda temasa geçilmesine rağmen, bu yayın kuruluşunun ekipmanları yetiştiremeyeceğini bildirmesiyle, bu girişimde sonuç vermedi. 
     



 SPOR 































</TEXT>
</DOC>
