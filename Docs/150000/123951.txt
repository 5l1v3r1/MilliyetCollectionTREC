<DOC>
<DOCNO> 123951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko18.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerevitaş'a iflas uyarısı... 
</HEADLINE>
<TEXT>

     İstanbul Yaklaşımı kapsamında borçlarını yeniden yapılandırmak için başvuran Kerevitaş Gıda aleyhine BNP Ak Dresdner Bank tarafından açılan davada, yaklaşık 1.8 trilyon liralık borcunu Banka'ya 7 gün içinde ödememesi halinde şirketin iflasına karar verileceği bildirildi. 
     Kerevitaş Gıda Sanayi ve Ticaret A.Ş.'den Borsa'ya gönderilen yazıda, BNP Ak Dresdner Bank tarafından şirket aleyhine İstanbul 7. Asliye Ticaret Mahkemesi'nde açılan ödeme emrine iflas yolu ile takip itirazın iptali davasının dünkü duruşmasında alınan karara yer verildi. 
     Kerevitaş'ın yazısına göre, duruşmada davalı Kerevitaş'ın 10 Aralık 2002 tarihi itibariyle borçlu olduğu ana para ve temerrüt faizi 1 milyon 64 bin 454 Euro karşılığı 1 trilyon 684 milyar 847 milyon 595 bin 912 lira ve ayrıca 88 milyar 474 milyon 888 bin 852 lira olmak üzere toplam 1 trilyon 773 milyar 322 milyon 484 bin 764 liranın 7 gün içinde davacı bankaya ödemeleri veya mahkeme veznesine depo etmeleri istendi. 
     Aksi halde ilk oturumda Kerevitaş Gıda'nın iflasına karar verileceği bildirilerek, yargılama 11 Aralık 2003 tarihine bırakıldı. 
     Bu arada, İstanbul Yaklaşımı kapsamında bankalara olan borçlarını bir ödeme planına bağlanarak ödeme çalışmaları devam eden Kerevitaş Gıda, bu çerçevede bugün lider banka İş Bankası başkanlığında son alt komisyon toplantısının yapıldığını duyurdu. 
     Borsa'ya gönderilen açıklamada, toplantıda alt komisyon üyesi bankalarla mutabakata varılan konuların 16 Aralık 2002 tarihinde yapılacak 3. Alacaklı Bankalar Konsorsiyumu toplantısında görüşüleceği kaydedildi. 
     





</TEXT>
</DOC>
