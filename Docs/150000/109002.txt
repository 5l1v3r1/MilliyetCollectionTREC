<DOC>
<DOCNO> 109002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/son/sonspo06.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 0 - Trabzonspor 0 
</HEADLINE>
<TEXT>

     Birinci Süper Futbol Ligi 6. haftasında Beşiktaş ile Trabzonspor arasında yapılan maç 0-0 eşitlikle sona erdi. 
     
     İlk yarı 

     Karşılaşmanın ilk yarısında iki takım da vasat bir oyun ortaya koydu. Beşiktaş, ilk 45 dakikada rakibine oranla daha atak bir görüntü çizdi. Orta alanda yaptığı presle bu bölgede üstünlüğü ele geçiren siyah-beyazlılar, özellikle kanatlardan yaptıkları ataklarda Ahmet Dursun ve Pancu'yu topla buluşturmaya çalıştı. Ancak son paslarda ve vuruşlarda başarılı olamayan Beşiktaş, bu yarıda gol atamadı. 
     Trabzonspor ise öncelikle gol yememeyi amaçlayan bir oyun sistemiyle sahaya çıktı. Savunmasında Beşiktaş forvetine gol şansı tanımayan bordo-mavililer, geliştirdikleri ani ataklarla rakip kalede gol aradı. Fatih ile bir topu direktten dönen Trabzonspor, ilk yarıyı golsüz berabere kapadı. 
     5. dakikada Sergen'in sağdan ortasında savunmaya çarparak, ceza alanında havalanan topa Ronaldo kafayı vurdu. Meşin yuvarlak yandan auta çıktı. 
     8. dakikada Ahmet Dursun'un sağdan ceza alanı içinde Sergen'in önüne indirdiği topu, bu futbolcu bekletmeden kaleye gönderdi. Ancak top üstten auta gönderdi. 
     16. dakikada Yasin Sülün'ün ceza alanına gönderdiği topu, Kaan Dobra kafayla geriye indirdi. Pancu'nun ceza yayı içinden sert şutunda, top Erman Güraçar'a çarparak kornere gitti. 
     20. dakikada Kaan Dobra'nın sağdan ceza alanına ortasında, Pancu'nun kafa vuruşunda, son anda kaleci Petkoviç topu parmaklarıyla kornere çeldi. 
     33. dakikada sağdan hızla ceza alanına giren Gökdeniz'in içeriye çıkardığı topla buluşan Ali'nin vuruşunda, savunmaya çarpan top kornere gitti. 
     Karşılaşmanın kalan dakikalarında da gol olmayınca, ilk yarı 0-0 eşitlikle sonuçlandı. 
     
     İkinci yarı 

     Beşiktaş, ikinci yarıya taraftarlarının da büyük desteğiyle hızlı başladı. Ancak siyah-beyazlıların yüksek tempolu oyunu 15 dakika sürebildi. Teknik direktör Mircea Lucescu, Ahmet Dursun'a sağ kanada çekip Nouma'yı oyuna almasına karşın Beşiktaş, ileri uçta bir türlü etkili olamadı. Siyah-beyazlıların girdiği gol pozisyonlarında da Trabzonspor'da gecenin başarılı ismi kaleci Petkoviç, kurtarışlarıyla rakibine gol şansı tanımadı. 
     Trabzonspor ise ilk dakikalarda baskı kuran Beşiktaş'ı durdurup, daha sonra oyunda dengeyi sağladı. Savunmada özellikle kalecisinin başarılı oyunuyla Beşiktaş'a gol şansı tanımayan bordo-mavililer, ileri uçta ise fazla etkili olmayınca, İstanbul deplasmanından beraberlikle ayrıldı. 
     46. dakikada Pancu'nun sol çaprazdan sert şutunda, kaleci Petkoviç son anda uzanarak topu direğin dibinde kontrol etti. 
     52. dakikada Sergen'in uzun ara pasıyla ceza alanında bir anda kaleciyle karşı karşıya kalan Pancu'nun vuruşunda, kaleci Petkoviç son anda parmaklarının ucuyla topa müdahale etti. Daha sonra savunma tehlikeyi uzaklaştırdı. 
     57. dakikada Beşiktaş'ta Kaan Dobra'nın yerine Nouma oyuna girdi. 
     Bu arada taraftarların yaktıkları meşale nedeniyle görüş alanı kısıtlanınca, hakem Kuddusi Müftüoğlu karşılaşmayı yaklaşık 3 dakika durdurdu. Duman dağıldıktan sonra karşılaşma sürdü. 
     67. dakikada Trabzonspor'da, Fatih'in yerine Bushaj oyuna dahil oldu. 
     75. dakikada ceza alanında Pancu'nun kafayla indirdiği topu önünde bulan Nouma'nın vuruşunda, Oumar'dan dönen topu, savunma uzaklaştırmaya çalışırken, meşin yuvarlak İbrahim'de kaldı. Bu futbolcunun vuruşunda, top yandan auta çıktı. 
     76. dakikada Beşiktaş'ta Yasin Sülün, yerini Tayfur'a bıraktı. 
     77. dakikada Sergen'in ceza yayı çizgisi önünden kullandığı serbest vuruşta, köşeye giden topu Petkoviç son anda çeldi. Tayfur'un önünde kalan topa bir kez daha ayaklarıyla müdahale eden Petkoviç, önemli bir gol pozisyonunu önledi. 
     78. dakikada Trabzonspor'da Bushaj sarı kart gördü. 
     82. dakikada Trabzonspor'da, Ali'nin yerine Erman Özgür oyuna dahil oldu. 
     86. dakikada Tayfur'un uzun pasında ceza alanı içinde topu gögsüyle önüne alan Nouma'nın vuruşunda, top yandan auta gitti. 
     Aynı dakikada Beşiktaş'ta İbrahim'in yerine Serdar oyuna girdi. 
     87. dakikada Beşiktaşlı Nouma sarı kart gördü ve karşılaşma 0-0 berabere sona erdi. 
     





</TEXT>
</DOC>
