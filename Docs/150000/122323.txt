<DOC>
<DOCNO> 122323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo17.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcu Mustafa Doğan Ortega bizi etkilemez 
</HEADLINE>
<TEXT>

     Fenerbahçe'nin savunma oyuncusu Mustafa Doğan, İstanbulspor maçı öncesi yaşanan Ortega olayının kendilerini etkilemeyeceğini belirterek, ''Her koyun kendi bacağından asılır'' dedi. 
     Samandıra Tesisleri'nde basın mensuplarının sorularını yanıtlayan Mustafa Doğan, Ortega olayıyla ilgili fazla konuşmak istemediğini kaydederek, ''Fenerbahçe Kulübü'nün başkanı ve yöneticileri var. Sonuçta hoca bizim patronumuzdur. Kimin oynayıp oynamayacağına o karar verir. Biz bu karara saygı gösterip uygulamak zorundayız. Biz bu takımın işçileriyiz. Saygı göstermeyenin kendi kararıdır'' diye konuştu. Ortega'nın takım arkadaşlarıyla bir problemi olmadığını ve olayın tatlıya bağlandığını anlatan Mustafa, ''Bu olay başka yerlere varır mı bunu bilemem'' dedi. 
     
     ''KUPA HASRETİNE SON VERMEK İSTİYORUZ'' 
     Mustafa Doğan, önlerinde Konyaspor ile oynayacakları Türkiye Kupası 2. kademe maçı olduğunu ifade ederek, ''Uzun yıllardır kupada başarılı değiliz. Bu sezon kupa hasretimize son vermek istiyoruz'' şeklinde konuştu. 
     Kupanın öneminin Türkiye'de lig şampiyonluğunun arkasında kaldığını anlatan Mustafa, ancak kendilerinin hem lige, hem de kupaya önem verdiklerini söyledi. 
     Kendisinin oynamadığı dönemde takımın sisteminde bir değişikliğin olmadığını vurgulayan Mustafa, şöyle devam etti 
     ''Türkiye'de skora bakılıyor. Son dönemde sistemde değişiklik yok, ama farklı galibiyetler alıyoruz. Çıkışa geçip zirveye ortak olduk. Rakiplerimizden de problemi olanlar var. Bunlar her takımın başına gelebilir. Şampiyonluk yarışının üç takım içerisinde kopma olmadan geçeceğine inanıyorum.'' Fenerbahçe'nin iyi futbol oynadığını kaydeden Mustafa, her maçta aynı olunamayacağını, ama önemli olanın 3 puanı elde etmek olduğunu sözlerine ekledi. 
     Bu arada Teknik Direktör Werner Lorant, yarınki maç için Konya'ya gitmeden önce bugün, rahatsızlığı nedeniyle operasyon geçiren Washington'la görüşeceğini bildirdi. 
     





</TEXT>
</DOC>
