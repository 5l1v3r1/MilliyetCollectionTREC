<DOC>
<DOCNO> 136634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/ekonomi/eko04.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim canavar OECD’nin enflasyonunu da artırdı 
</HEADLINE>
<TEXT>

Son yedi yılda toplam yüzde 3873 oranında enlfasyon yaşayan Türkiye, OECD ortalamasını yükseltti. OECD’nin yüzde 31.9 olan enflasyonu Türkiye, Meksika, Macaristan ve Polonya dışarıda tutulduğunda yüzde 15.8’e iniyor 
     ANKARA Milliyet 

     Türkiye’de tüketici enflasyonunun TÜFE yüzde 4 bine yaklaştığı son yedi yılda, Türkiye’nin de üyeleri arasında yer aldığı OECD ülkeleri ortalamasında ise enflasyonun yalnızca yüzde 31.9 olduğu belirlendi. Türkiye’nin yanı sıra "yüksek enflasyonlu ülke" sayılan Meksika, Macaristan ve Polonya da dışarda tutulduğunda ise OECD’nin ortalama enflasyonu yüzde 15.8’de kaldı. 
     Bu yedi yıllık dönemde toplam yüzde 3873 oranında enflasyon yaşayan Türkiye’nin OECD ortalamasını yükselttiği, Türkiye dışarıda tutulduğunda ortalama enflasyonun çok daha düşük olduğu dikkati çekti. Türkiye’nin yanı sıra, yıllık enflasyonu yüzde 4 - 5 dolayında seyrettiği için "yüksek enflasyonlu ülke" sayılan Meksika, Macaristan ve Polonya da dışarıda tutulduğunda OECD ortalamasında anılan dönemdeki tüketici enflasyonunun yalnızca yüzde 15.8 olduğu hesaplandı. 
     
     G-7’ler yüzde 14.5’te kaldı 
     OECD’nin 1995 bazlı tüketici fiyatları endeksine göre G-7 olarak adlandırılan yedi gelişmiş ülke ortalamasında 1995 - 2002 döneminde toplam enflasyon yüzde 14.5 düzeyinde kaldı. Bu dönemde, bir bölümü G-7’ler arasında da yer alan Avrupa Birliği’ne üye 15 ülkedeki kümülatif enflasyon da yüzde 16.6 olarak gerçekleşti. 
     
     Enerji yüzde 38 arttı 
     Anılan dönemde OECD ülkeleri ortalamasında gıda fiyatları kümülatif olarak yüzde 29.1 oranında bir artış kaydetti. Ancak yüksek enflasyonlu dört ülke dışarda tutulduğunda bu artışın yüzde 14.1 olduğu dikkati çekti. 
     Enerjide, OECD ortalamasında yüzde 38.1 olan anılan dönemdeki kümülatif fiyat artışı da dört ülke dışarda tutulduğunda yüzde 18.6 düzeyinde oluştu. 
     
     Gıda dışının artışı yüzde 31.6 
     Gıda ve enerji dışındaki tüketim mal ve hizmetlerinde anılan dönemdeki kümülatif fiyat artışı ise OECD ortalamasında yüzde 31.6 olarak gerçekleşti. Türkiye’nin de aralarında bulunduğu yüksek enflasyonlu ülkeler dışarda tutulduğunda, bu kategorideki kümülatif enflasyon yüzde 15.5’e geldi. 
     
     OECD’nin enflasyonu 
     31.9 1995-2002 

</TEXT>
</DOC>
