<DOC>
<DOCNO> 106125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/son/sonspo18.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Selami Özdemir "Aşırı ilgi bunalttı" 
</HEADLINE>
<TEXT>

     Futbol Federasyonu Milli Takımlar Sorumlusu Selami Özdemir, 12. Avrupa Şampiyonası 7. Eleme Grubu ilk maçını yarın İstanbul'da Slovakya ile yapacak A Milli Futbol Takımı'nın bu maçı mutlaka kazanacağını söyledi. 
     Özdemir, sezon başı olmasına rağmen milli takımın kadrosunda sakatlığı bulunan oyuncu sayısının fazla olmasının, çalışmalarını engellediğini kaydetti. 
     Özdemir, ''Biz her şeye rağmen iyi bir başlangıç yapmak istiyoruz. Slovakya maçını mutlaka kazanacağız. Dünya Kupası Eleme Grubu'nda da Slovakya ile karşılaşmıştık ve deplasmanda galip gelmemize rağmen, kendi evimizde kazanamamıştık. İstanbul'da bu kez istediğimiz galibiyeti alacağız'' diye konuştu. 
     
     ''AŞIRI İLGİ BUNALTTI'' 
     Dünya üçüncüsü olarak start almaları nedeniyle kendilerine yoğun bir ilgi olduğunu belirten Özdemir, ''Aşırı ilgi bizi biraz bunalttı. Önümüzde çok ciddi bir maç var. Hocamız takımı toparlamak için elinden geleni yapıyor'' dedi. 
     Grupta en büyük rakiplerinin İngiltere olduğunu vurgulayan Selami Özdemir, ''Dünya üçüncüsü olmuş bir takımın böyle bir gruptaki rakibi de tabii ki aynı klasta bir takım olacaktır. Ama Slovakya ile Makedonya da çok iyi takımlar. Kimseyi küçümsemiyoruz. Tüm maçlarımızda elimizden gelenin en iyisini yapacağız. Slovakya maçı, iyi bir başlangıç yapabilmemiz için büyük bir fırsat. Mutlaka değerlendireceğiz'' diyerek sözlerini tamamladı. 
     





</TEXT>
</DOC>
