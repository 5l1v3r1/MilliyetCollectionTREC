<DOC>
<DOCNO> 141198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun03.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ''Türkiye'nin izin vermemesine karşı planlarımız devrede'' 
</HEADLINE>
<TEXT>

     ABD Başkanı George Bush, Amerikan askerlerinin Türkiye'den geçmesine izin verilmemesine karşı olasılık planlarının devrede olduğunu belirterek, ''Bu durum bizim birliklerimiz için sıkıntı yaratmayacak. Buna güvenim tam'' dedi. 
     Bush, Beyaz Saray'da düzenlediği basın toplantısında, Türkiye'nin, Irak savaşında ülkeden geçişe izin vermemesinin, Amerikan askerlerinin hayatını daha çok tehdit edip etmediğine ve bu gelişmelerden sonra ABD'nin, Türkiye'nin AB üyeliğini destekleyip desteklemeyeceğine ilişkin bir soruyu yanıtladı. 
     Bush, ''Ben Türkiye'nin AB'ye girmesini destekliyorum. Türkiye dost ve NATO müttefiki. Biz, Türkiye ile çalışmaya devam ediyoruz'' dedi. 
     Bush, ''Türkiye'nin birliklerimize geçiş izni vermemesi durumuna karşı ihtimal planlarımız devrede. Bu durum, bizim birliklerimiz için sıkıntı yaratmayacak. Buna güvenim tam'' diye konuştu. 
     
     TÜRKMENLER'DEN BAHSETMEDİ 

     ABD Başkanı, bir gazetecinin, Irak'ın, kuvvet kullanarak silahsızlandırılmasına Fransa, Rusya, Çin, Almanya ve Türkiye'nin karşı olduğunu söylemesi üzerine, BM Güvenlik Konseyi'nin 1441 sayılı kararının, 15'e karşı 0 oyla kabul edildiğini hatırlattı. 
     Bush, Fransa'nın, Irak lideri Saddam Hüseyin'in silahsızlandırılması konusunda ABD'ye katıldığını söyledi. 
     Fransızlar'ın, Saddam'a daha fazla zaman verilmesi inancını paylaşmadığını belirten Bush, Saddam'ın aldatıcı taktiklerine artık kanmamak gerektiğini kaydetti. 
     Bush, ''Irak'ın özgürleştirilmesi, dünyanın bu zorlu bölgesi için önemli. Şiiler, Sünniler ve Kürtler, bölgede bir federasyon içinde iyi anlaşabilir'' derken, Türkmenler'den bahsetmedi. 
     
     ''SADDAM ŞOV YAPTI'' 

     Saddam'ın birkaç füzeyi yok ederek, dünya kamuoyu önünde şov yaptığını, diğer yandan ise bu füzelerin üretimi için emir verdiğini belirten Bush, ''Saddam silahsızlansaydı, bunu hepimiz görecektik. Silah gözlemcilerinin daha çok zamana ihtiyacı yok. Sadece Irak'ın işbirliğine ihtiyaçları var'' dedi. 
     ''Saddam silahsızlanmıyor ve bu gerçek reddedilemez'' diyen Bush, dünyanın, bu rejimin karşısına çıkmakta başarısız olması durumunda, son çare olsa da, güç kullanımını reddetmenin, kabul edilemez bir risk oluşturacağı uyarısında bulundu. 
     Bush, 11 Eylül'ün ardından, terörün neler yapabileceğini görmek için beklemeyeceklerini belirterek, ''Amerikan halkını, elinde kitle imha silahları olan Iraklı bir diktatörün merhametine bırakmayacağım'' dedi. 
     Savaşa karar verilmesi durumunda, sivil halkın hayatını korumak için sorumlu davranış sergileyeceklerini ve Irak'ın, kendi liderliğini seçeceğini belirten Bush, ''İnsanlar barış için dua ediyor. Bizim amacımız da barış. Ama tehlikeli bir diktatöre izin vermek, barış değildir. Benim görevim Amerikan halkımı korumaktır'' diye konuştu. 
     
     SAYILI GÜNLER 

     Bush, Saddam'a ne kadar zaman tanınacağı yolundaki bir soru üzerine, halen diplomasinin son aşamalarında olduklarını, her dakika telefon başında dünya liderleriyle görüştüğünü söyledi. Saddam'ın, 1441 ile ''son şansını'' kullandığını ve silahsızlanmadığını belirten Bush, bu konuyu Birleşmiş Milletler Güvenlik Konseyi'nde çözmeye çalışacaklarını kaydetti. ABD Başkanı, ''BM'dekiler için artık kartlarını gösterme zamanı'' diye konuştu. 
     Bush, ''Gelecek haftadan sonra ne olacağını göreceğiz. Güvenlik Konseyi'nde bu meseleyi çözmek için sayılı gün kaldı'' dedi. 
     George Bush, Saddam'a karşı harekete geçme gereği görülürse, ABD'nin, bunun için BM'nin onayına ihtiyacı olmayacağını da vurguladı. 
     ABD Başkanı, ''İnsanların savaştan hoşlanmamasını anlıyorum. Ben de savaştan hoşlanmıyorum. Umudum, Saddam'ın silahsızlanması. Eğer biz savaşa gidersek, bu Saddam'ın seçimi olacak. Zafer için en iyi ekipman, uçaklar bizde var. Hiçbir şey yapmamanın riski, benim almak istemeyeceğim bir risk'' ifadelerini de kullandı. 
     
     BUSH DUA EDİYOR 

     Bush, görevi devralırken, elini İncil'e koyarak ülkeyi korumaya yemin ettiğini de hatırlattı ve her gün Tanrı'ya, kendisine rehberlik etmesi, akıl vermesi ve Amerikalı askerler ile Irak'taki sivillerin hayatlarının korunması için dua ettiğini söyledi. Bush, ''Bizim problemimiz, Saddam ve onun adamlarıyla'' dedi. 
     Saddam'ın ''ölü ya da diri'' ele geçirilmesi konusunda emir verip vermediği, savaşta başarının Saddam'ın ele geçirilmesine bağlı olup olmadığı sorusuna Bush, ''Saddam'ı silahsızlandıracağız. Rejim değişikliği olacak. Irak'taki kanseri çıkaracağız. Şiiler, Sünniler ve Kürtler'in temsil edildiği bir hükümet olacak'' yanıtını vermekle yetindi. 
     Güç kullanmanın kendisi için en son seçenek olduğunu söyleyen Bush, Saddam'ın silahsızlanmasının veya ''sürgüne'' gitmesinin de çözüm olacağı görüşünü yineledi. 
     
     SİLAH GÖZLEMCİLERİNE VE GAZETECİLERE ZAMAN TANINACAK 

     Bush, Irak'a güç kullanılması durumunda, BM silah gözlemcileri ve gazetecilerin, zamanında ülkeyi terketmeleri için uyarılacaklarını da kaydetti. 
     ABD'nin daha önce de Vietnam'da rejim değişikliği projesine girdiğini ve binlerce Amerikalı öldüğü gibi, rejim değişikliğinin de sağlanamadığını söyleyen bir gazeteciye karşılık Bush, ''Bizim görevimiz belli. Silahsızlanma. Bunu gerçekleştirmek için de rejim değişikliği gerekiyor. Şüphe yok ki, her askeri operasyonun riski var'' dedi. 
     Savaş ya da barış arasında seçim yapmanın Saddam'a ait olduğunu söyleyen Bush, ''Dünya barışı, Amerikan halkının güvenliği ve Irak halkı için Saddam'ı silahsızlandıracağız ve bunda birçok ülke bize katılacak'' diye konuştu. 
     
     BASIN TOPLANTISINDAN NOT 

     Bush'un basın toplantısına, Amerikalı gazetecilerin yanısıra yabancı gazeteciler de katıldılar. Ancak geleneksel basın toplantılarından farklı olarak, gazetecilerin el kaldırarak söz almalarına fırsat verilmedi. Önceden belirlenen bir liste çerçevesinde Bush, elindeki gazeteci isimlerini okuyarak soruları yanıtladı. Amerikalı gazeteciler dışında, hiçbir yabancı gazeteciye soru sorma imkanı tanınmadığı gözlendi. 
     
</TEXT>
</DOC>
