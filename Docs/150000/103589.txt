<DOC>
<DOCNO> 103589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo11.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren "İlhan açıklanan tarihte operasyon geçirmiştir" 
</HEADLINE>
<TEXT>

     Beşiktaş Kulübü İletişim Komitesi Başkanı Mete Düren, İlhan Mansız'ın Almanya'da 2. kez artroskopi olmadığı yönünde çıkan haberlere sert tepki gösterdi. 
     Mete Düren, bir spor kanalında dün akşam İlhan Mansız'ın siyah-beyazlı kulüpten açıklanan tarih ve yerde, Dr.Jürgen Toft tarafından ameliyat edilmediği yönündeki haberin gerçeği yansıtmadığını söyledi. 
     İlhan Mansız'ın, 21 Ağustos Çarşamba günü Almanya'nın Münih kentindeki Alpha Kliniği'nde, Dr.Toft tarafından ameliyat edildiğini, Beşiktaş Kulübü doktorlarından Yalçın Yavuzer'in de operasyonda hazır bulunduğunu kaydeden Düren, ''Bu konuda hiçbir araştırma yapmadan, masabaşı haberiyle yayın yapan kuruluşa gerekli tepkiyi göstereceğiz. Bu tür doğru olmayan haberler kamuoyunu yanıltıyor. Bu yapılanları kınıyorum'' diye konuştu. 
     Düren son olarak, Almanya'da gerçekleştirilen ameliyatı, kendi arşivleri için videoya kaydettiklerini de sözlerine ekledi. 
     





</TEXT>
</DOC>
