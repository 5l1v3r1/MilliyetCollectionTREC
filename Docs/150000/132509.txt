<DOC>
<DOCNO> 132509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/dunya/adun.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa 3 hafta var 
</HEADLINE>
<TEXT>

Rus Genelkurmayı, ABD’nin Irak’a şubatın ortasında saldıracağını iddia etti. Askeri istihbarat raporlarına dayanarak konuşan Rus yetkilisi, "Savaş bir ay sürecek" dedi 
     CENK BAŞLAMIŞ Moskova 

     Rusya Genelkurmay Başkanlığı, ABD’nin Irak’a şubat ayının ikinci yarısında saldıracağı ve savaşın en fazla dört hafta süreceği konusunda elinde bilgi bulunduğunu açıkladı. 
     Üst düzeyde bir Genelkurmay yetkilisi, İnterfaks Ajansı’nın sorularını yanıtlarken, ABD’nin savaşı başlatabilmek için bölgedeki Irak karşıtı koalisyona bağlı askerlerin sayısının 150 bine yükselmesini beklediğini söyledi. Rus askeri istihbaratına göre, Körfez bölgesinde ABD ve müttefiklerine ait asker sayısı şu anda 100 bin civarında bulunuyor. 
     Operasyon tarihi için şubat ayının ikinci yarısının belirlendiğini, ancak şimdilik kamuoyundan gizli tutulduğunu savunan Rus yetkili, "Savaş kısa sürecek. Irak’a karadan, havadan ve denizden saldırılar aynı anda başlayacak. Operasyon yaklaşık bir ayda tamamlanacak" dedi. 
     
     Saddam bahane 
     Rus Genelkurmay yetkilisi, Irak lideri Saddam Hüseyin’i devirmenin sadece bahane olduğunu, ABD’nin aslında Irak petrollerini ele geçirmeye çalıştığını söyledi. Rusya Dışişleri Bakanı İgor İvanov ise, önceki gün yaptığı açıklamada, savaşın önlenmesi için Saddam’ın iktidardan çekilmesi gerektiği yolundaki görüşler için, "Rusya böyle işlerle uğraşmıyor. Bu fikri kim ortaya attıysa o gitsin gerçekleştirsin" dedi. İvanov, İstanbul zirvesiyle ilgili olarak da, alınacak sonuçların mutlaka Birleşmiş Milletler Güvenlik Konseyi’nin onayından geçmesi gerektiğini söyledi. 
     



 DÜNYA 












</TEXT>
</DOC>
