<DOC>
<DOCNO> 138716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sondun17.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "Kıbrıs'ta 30 Mart'a kadar çözüm olasılığı çok az" 
</HEADLINE>
<TEXT>

     Yunanistan Başbakanı Kostas Simitis, Kıbrıs sorununun 30 Mart'a kadar çözülmesi olasılığının ''çok az ya da yok'' olduğunu söyledi. 
     Simitis, Atina'yı ziyaret eden yeni Kıbrıs Rum kesimi lideri Tasos Papadopulos ile yaptığı görüşmenin ardından gazetecilere bir açıklama yaptı. 
     Yunan-Rum tarafının hedefinin eşgüdüm içinde Kıbrıs sorununun çözümü olduğunu söyleyen Simitis, BM Genel Sekreteri Kofi Annan'ın sunduğu ''memorandumu'' bu çerçevede ''yeni bir gelişme'' olarak değerlendirdiğini belirtti. 
     Memorandumun önümüzdeki günlerde Rum Ulusal Konseyi tarafından inceleneceğini ifade eden Simitis, ''Atina ve Lefkoşa Rum kesimi çözüm girişimlerini destekliyor, ancak Türk kesimindeki büyük tepkilere rağmen Sayın Cumhurbaşkanı Rauf Denktaş uzlaşmaz tutumunu sürdürüyor. Müzakerelerin 30 Mart'a kadar olumlu sonuçlanarak, Kıbrıs sorununun çözülmesi olasılığı çok az ya da yok'' dedi. 
     Sorular üzerine yarın Atina'yı ziyaret edecek Annan ile taraflara sunduğu memorandumun ayrıntılarını görüşmeyeceğini kaydeden Simitis, '' Biz, Yunanistan'ı ilgilendiren, örneğin güvenlik gibi konuları görüşeceğiz'' diye konuştu. 
     Simitis, Annan'a Kıbrıs sorununun çözümü için Ankara ve KKTC'ye baskı yapması gerektiğini söyleyeceğini de açıkladı. 
     
     PAPADOPULOS'UN AÇIKLAMASI 
     Papadopulos ise Türk tarafının ''uzlaşmaz tutumuna'' son vermesi halinde Yunan-Rum tarafının ''arzu ettiği gibi'' çözüm müzakerelerinin başarıyla sonuçlanabileceğini söyledi. 
     Atina'daki temasları çerçevesinde Simitis'in yanı sıra Cumhurbaşkanı Kostis Stefanopulos ve Parlamento Başkanı Apostolos Kaklamanis ile biraraya gelen Papadopulos, açıklamasında, Yunanistan'a, Rum kesiminin AB üyeliği ve Kıbrıs sorununun çözümü için gösterdiği çabalar için teşekkür etti. 
     Annan'ın taraflara sunduğu memoranduma da değinen Papadopulos, bu belgenin müzakere ekipleri tarafından Annan'ın Özel Temsilcisi Alvaro De Soto ile birlikte inceleneceğini, Annan'ın arzu etmesi halinde kendisi ile de bu konuyu görüşebileceğini kaydetti. 
     





</TEXT>
</DOC>
