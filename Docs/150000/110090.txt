<DOC>
<DOCNO> 110090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/ekonomi/eko08.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyuncular isteksiz 
</HEADLINE>
<TEXT>

İşlem hacminde artış sağlanamazsa endeks bir süre daha desteklerde kalabilir 
     Zeynep Candan AKTAŞ 

     Haftanın son iki günü hacimsiz de olsa artan satışlar endeksin 9,000 desteğinin kırılmasına neden oldu. 8,763’e dek süren satış eğiliminin ardından haftanın kapanışı 8,873 puandan gerçekleşti. Kademe kademe azalan işlem hacmi hem piyasaya olan ilginin azaldığını hem de alıcı ve satıcıların değişik nedenlerle işlem yapma isteksizliğinde olduğunu gösteriyor. 
     Endeksin kısa vadeli göstergeleri aşırı satım bölgelerinde toparlanma çabasındayken uzun vadeli göstergeler de diplere doğru geri çekiliyorlar. Göstergelerin bu görünümü hacim artışı sağlanmazsa sıkışmanın ve güçlenme çabalarının bir süre daha etkili olabileceğini gösteriyor. 20 günlük bolinger bandın desteğinde bulunan endeks görünümü de göstergeleri teyid ediyor. Hacimde yaşanan ciddi sıkışma eğilimi işlem görmeyen senet sayısının artışına ve işlemlerin de belli senetlerde yoğunlaşmasına neden oluyor. Özellikle mali kesim senetlerinde yoğunlaşan işlemler ve bu senetlerdeki satış baskısı zaten cansız ve moralsiz olan piyasanın yavaş aşağı kaymasına neden oluyor. 
     Görünen o ki Irak’la ilgili gelişmeler bir sonuca bağlanmadan ve seçimin yapılıp yapılamayacağına ilişkin tartışmalar ile seçim sonrası görülmeden piyasada hacim oluşturacak gelişmelerin yaşanma olasılığı zayıf. 
     Önümüzdeki hafta endeksin destekleri 8 ,700 ve 8,500’de, dirençler ise 9,000 ve 9,300 seviyesinde bulunuyor. 
     Bol kazançlı haftalar dileğiyle. 
     



 EKONOMİ 















</TEXT>
</DOC>
