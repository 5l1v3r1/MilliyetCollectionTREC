<DOC>
<DOCNO> 122005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur20.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule'de 11 kilometre uzunluğunda TIR kuyruğu... 
</HEADLINE>
<TEXT>

     Edirne'nin Kapıkule Sınır Kapısı'nda, dünden bu yana yaşanan TIR yoğunluğu devam ediyor. 11 kilometreye ulaşan TIR kuyruğunu azaltmak için çalışmalar sürüyor. 
     Kapıkule gümrük yetkililerinden alınan bilgiye göre, ihraç ürünü taşıyan TIR'ların yoğunluğu nedeniyle, yaklaşık 11 kilometrelik TIR kuyruğu oluştu. Yoğunluğun, özellikle pazar günleri arttığını ifade eden yetkililer, sürücülerin yurtdışına çıkışları ve mal yüklemelerinin, genelde hafta sonu yapılmasının, yığılma yarattığını kaydettiler. 
     Türkiye tarafında verilen hizmette aksama yaşanmadığını bildiren yetkililer, ''İşlemler gayet güzel gidiyor. 11 kilometrelik kuyrukta, 500 civarında araç işlemlerin yapılması için sıra bekliyor. Bulgaristan tarafında hafta sonu daha az personelle çalışılması, işlemlerin yavaşlamasına neden oluyor'' dediler. 
     Hollanda'ya tekstil ürünü götüren TIR sürücüsü Metin Tanrıver, 8 saattir kuyrukta olduğunu belirterek, ''Beklediğimiz güzergah üzerinde ihtiyaçlarımızı giderecek bir tesis yok. Olumsuz hava koşularıyla mücadele ederken, bir de kuyruklarda beklemek zorunda kalıyoruz. Meyve yiyerek karnımızı doyurmaya çalışıyoruz'' diye konuştu. 
     





</TEXT>
</DOC>
