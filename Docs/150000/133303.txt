<DOC>
<DOCNO> 133303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur02.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Halk Bank yöneticilerine dava... 
</HEADLINE>
<TEXT>

     Ankara Cumhuriyet Başsavcılığı, eski Türkiye Halk Bankası Genel Müdürü Yenal Ansen'in de aralarında bulunduğu 9 yönetici hakkında, Favori Dinlenme Tesisleri A.Ş'ye usulsüz kredi verdikleri iddiasıyla 7 yıl 6'şar aya kadar hapis istemiyle dava açtı. 
     Edinilen bilgiye göre, Cumhuriyet Savcısı Abdullah Ayhan Şan, otel işletmeciliği ve yatırımcılığı yapmak üzere 176 milyar lira sermaye ile kurulan Favori Dinlenme Tesisleri A.Ş ile Halk Bankası arasındaki kredi ilişkisine ilişkin yürüttüğü soruşturmayı tamamladı. 
     Asliye ceza mahkemesine açılan davanın iddianamesinde, banka ile şirket arasındaki kredi ilişkisinin 17 Kasım 1995 tarihinde başladığı, bu tarihten 18 Mart 1999 tarihe kadar kullandırılan 10 milyon dolarlık kredi için Ansen'in de aralarında bulunduğu 8 kişi hakkında dava açıldığı anımsatılarak, Ankara 4. Ağır Ceza Mahkemesi'nin, bu davanın, 4616 sayılı Yasa uyarınca kesin hükme bağlanmasını ertelediği kaydedildi. 
     
     ''EYLEMLERİ SÜRDÜ'' 

     Başbakanlık Hazine Müsteşarlığı'nın 13 Aralık 2002 tarihli suç duyurusu üzerine yapılan incelemede, sanıkların 18 Mart 1999 tarihinden sonra ''eylemlerini sürdürdüklerinin'' görüldüğü belirtilen iddianamede, müfettiş raporundaki olumsuz bulgulara ve tahsilat için harekete geçilmesi yönündeki görüşlere rağmen, 1999-2000 ve 2001 yıllarında firma borçlarının ertelenmesine ve her defasında yeni kredi tahsis edilmesine karar verildiği bildirildi. 
     İddianamede, 42 trilyon 973 milyar 145 milyon 123 bin 67 lira ticari ve 11 trilyon 451 milyar 562 milyon 338 bin 607 lira fon kredisinin takibine gecikmeli olarak başlandığı, ipotek altına alınan gayrimenkullerin toplam değerinin 9.7 trilyon lira olduğunun belirlendiği ifade edilerek, şu görüşlere yer verildi 
     ''Banka Yönetim Kurulu, Ticari Krediler Müdürlüğü ve Yenişehir Şubesi Müdürlüğü, uygulamalarıyla istihbarat ve değerlendirme raporlarındaki olumsuzluklara rağmen basiretli bir tacir gibi davranmayarak, bankacılık teamülleri doğrultusunda firmanın mali ve ticari risk durumuna uygun teminatları almadan kredi kullandırmışlardır. Takibe geçmemek suretiyle bilerek ve isteyerek bankayı yüksek miktarda zarara uğrattıkları anlaşılmıştır.'' 
     
     ''BANKA VARLIKLARINI, BAŞKASININ MENFAATİNE KULLANDILAR'' 

     Sanıkların, banka varlıklarını başkasının menfaatine kullanarak hizmet nedeniyle emniyeti suiistimal suçunu işledikleri belirtilen iddianamede, eski Genel Müdür Yenal Ansen, eski Genel Müdür Yardımcısı Osman Nuri Ertuğ, eski yönetim kurulu üyeleri Ali İhsan Elgin, Hasan Özcan, Halil Sarıaslan, Turan Kalaycıoğlu, Mehmet Yavuz Gürsel, eski Ticari Krediler Müdürü Muazzez Ela ve eski Yenişehir Şubesi Müdürü Vecihi Koçer'in, Türk Ceza Kanunu'nun TCK 510 ve 522. maddeleri uyarınca 1 yıl 6'şar aydan 7 yıl 6'şar aya kadar hapis cezasına mahkum edilmeleri istendi. 
     





</TEXT>
</DOC>
