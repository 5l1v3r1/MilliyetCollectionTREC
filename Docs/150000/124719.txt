<DOC>
<DOCNO> 124719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/spor/spo03.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ARİF ÖÇ ALDI 
</HEADLINE>
<TEXT>

Birçok maçta şutları direkten dönen Cim-Bom’un golcüsü, "Topa vurdum. Eyvah yine direğe gidiyor diye düşündüm. Ama bu kez kalenin içine düştü. Attığım bu golle direklerden intikam aldım" dedi 
     HALİL ÖZER 

     Çok korktu 
     GAZİANTEP karşısında ilk yarıda kaçırdığı mutlak golden sonra morali bozulan, oyundan çıkarılacağını düşünen Arif, Terim tarafından ısrarla oyunda tutuldu. Bundan sonra büyük moral kazanan golcü, son dakikalarda muhteşem bir gol atarak yeniden kurtarıcı oldu. "O topa vururken öyle korktum ki anlatamam" diyen Arif, şunları söyledi "Eyvah yine direğe gidiyor diye düşündüm. Gerçekten de top direğe çarptı ama, bu kez içeri düştü. Bu sezonki direk hesabını toptan kestim. Direklerden intikamımı aldım" dedi. 
     
     "Zoru seviyorum" 
     BU sezon attığı güzel ve zor gollerle dikkati çeken Arif, "Bursaspor ve bu maçta attığım goller gerçekten süper. Ama Gaziantep’de ilk yarıda kaçırdığım gol affedilir gibi değil. O golü kaçırmamam lazımdı. O zaman maç daha kolay olacaktı. O kaçtı, bu top gitti gol oldu. Galiba zoru seviyorum" dedi. Terim’e moral verdiği için teşekkür eden Arif, "Bana olan güvenini boşa çıkarmadım. Ama iyi ki o top gol oldu. Yoksa kendimi kolay kolay affedemezdim. Üzüntüden kahrolurdum" diye konuştu. 
     
     "Biz iyi bir takımız" 
     NEŞENİN hakim olduğu Gaziantep dönüşünde kendisiyle kısa süre de olsa görüştüğümüz yıldız futbolcu bu maçın kendileri için çok büyük bir önemi olduğunu söyledi. Arif, "Çok ağır eleştiriler aldık. Gaziantep galibiyeti ilaç gibi geldi. Üstelik 90 dakika mücadelemiz de dikkat çekici. Galibiyetin yanı sıra arkadaşlarımızın hırsı da çok önemli. Biz iyi bir takımız. Ama çok şanssız maçlar oynadık. İkinci yarıda bizim iyi olduğumuz tescillenecek. Bizi bekleyin ve izleyin" yorumunu yaptı. 
     
Yüzlerinde güller açtıUzun süredir stresli günler yaşayan Galatasaray, Gaziantep’te büyük moral buldu. Bu olumlu hava, takıma ve Terim’e yansıdı 
     ERHAN TELLİ 

     Sıkıntılar unutuldu 
     GALATASARAY’DA sorunlu günler geride kaldı. Aylardır, sonuçlar ve futboldan dolayı büyük stres yaşayan Sarı - Kırmızılılar, ilk kez Gaziantepspor deplasmanından keyifle ayrıldı. Yolculuk süresince teknik heyet ve futbolcuların yüzünden gülücük eksik olmazken, Teknik Direktör Fatih Terim’in de hoşgörülü tavrı dikkatlerden kaçmadı. 
     
     "Havamızı bulduk" 
     ASLAN’IN ilk golünü atan Berkant Göktan, "Havamızı bulduk" derken, bu karşılaşmanın Galatasaray açısından dönüm noktası olacağını ifade etti. Bir gün izin yapan Sarı - Kırmızılılar, Türkiye Kupası’nda çarşamba günü oynayacağı Ankaragücü maçının hazırlıklarına bugün yapacağı antrenmanla başlayacak. 
     
Maminov listebaşı      CİM-BOM, dış transferde Lokomotiv Moskova’nın kapısını çalacak. Rus ekibinin orta saha oyuncusu Vlademir Maminov’la ilgilenen Sarı - Kırmızılılar’da Fatih Terim’in, yönetime bu oyuncunun alınması yönünde rapor verdiği, ancak yapılan iki görüşmeden sonuç çıkmadığı öğrenildi. 
     
Kredili transfer ..      TRANSFER bütçesini 8 milyon dolardan 12 milyon dolara çıkardığı öğrenilen Galatasaray Başkanı Özhan Canaydın verdiği sözü tutuyor. Bankadan aldıkları krediyle ocak ayına hazırlanan Canaydın, Teknik Direktör Fatih Terim’e de transfer için hazır olduklarını söyledi. 
     



 SPOR 

































</TEXT>
</DOC>
