<DOC>
<DOCNO> 127576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sondun05.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Suudi Arabistan, hava sahasını ve ABD üslerini kullandıracak 
</HEADLINE>
<TEXT>

     Suudi Arabistan'ın, Irak ile bir savaş çıkması durumunda hava sahasını ve ülkesindeki Amerikan askeri üslerini kullandırmak konusunda ABD'li yetkililere özel güvenceler verdiği öne sürüldü. 
     Associated Press ajansı, kimliği gizli kalmak koşuluyla açıklamada bulunan Amerikan Savunma Bakanlığı yetkililerine dayandırarak verdiği haberde, Suudi Arabistan'ın ABD hava kuvvetlerine kargo, gözetim ve Suudi Arabistan'daki üslerde görev yapan Amerikan uçaklarına yakıt ikmali sağlanması yönünde özel güvenceler verdiğini duyurdu. 
     Haberde, Suudi Arabistanlı yetkililerin ayrıca başkent Riyad'ın güneyindeki Prens Sultan Hava Üssü'nde bulunan Birleşik Hava Operasyonları Merkezi adlı en üst düzeyde teknik donanıma sahip komuta merkezinden, ABD'nin Irak'a yönelik hava saldırılarını yönetme ve koordine etmesine izin vermek konusunda istekli oldukları belirtildi. 
     Öte yandan, ABD Savunma Bakanı Donald H. Rumsfeld'in Sözcüsü Victoria Clarke, Pentagon'un, Suudi Arabistan veya herhangi bir müttefik ülkeyle yapılan özel anlaşmalar konusunda yorum yapamayacağını kaydetti. 
     Clarke, ABD yönetiminin Suudi Arabistan'ın ABD'ye destek vermek için ''elinden gelen herşeyi yapacağına inanması için sebebi bulunduğunu'' söylemekle yetindi. Clarke, ''Suudi Arabistan'ın önemli bir müttefik olarak hareket edeceğinden eminiz'' diye konuştu. 
     





</TEXT>
</DOC>
