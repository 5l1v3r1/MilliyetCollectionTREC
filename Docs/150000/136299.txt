<DOC>
<DOCNO> 136299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/yasam/yas10.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatlıcı’nın yalısı yandı 
</HEADLINE>
<TEXT>

     MUSTAFA KURTARAN İstanbul 

     Beylerbeyi sahilinde bulunan üç katlı tarihi yalı, henüz belirlenemeyen bir nedenle çıkan yangında kül oldu. Yalıboyu Caddesi’ndeki üç katlı ahşap binanın bodrum katında dün akşam saatlerinde yangın çıktı. Kısa zamanda büyüyen alevler binayı tamamen etkisi altına aldı. Olay yerine gelen Beykoz ve Üsküdar Belediyesi’ne bağlı itfaiye ekipleri yangına müdahale etti. Yangın, diğer binalara sıçramadan söndürüldü. 
     
     Nedeni belli değil 
     Yıllarca ayakta kalan tarihi bina bir saat içinde alevlere yenik düşerken, yangının çıkış nedeni ise belirlenemedi. Yangında büyük bölümü tahrip olan yalının işadamı Şehmuz Tatlıcı’ya ait olduğu belirtildi. Bundan yaklaşık iki ay önce yine Tatlıcı’nın sahibi olduğu Beylerbeyi’ndeki başka bir yalısının da çıkan yangında kül olduğu öğrenildi. 
     



 YAŞAM 















</TEXT>
</DOC>
