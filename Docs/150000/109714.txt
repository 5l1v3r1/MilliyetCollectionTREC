<DOC>
<DOCNO> 109714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko28.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF - Dünya Bankası görüşmeleri öncesinde protesto korkusu 
</HEADLINE>
<TEXT>

     Dünya Ticaret Örgütü'nün Kasım 1999'da başarısızlıkla biten ve kapitalizm karşıtı kitlesel hareketlerin tarihinde bir dönüm noktası oluşturan Seattle doruğundan beri tüm uluslararası ticaret ve ekonomi toplantılarına eşlik eden protesto gösterileri, 29 Eylül'de başlayacak Uluslararası Para Fonu IMF -Dünya Bankası ortak toplantıları öncesinde de organizatörlerin başlıca kaygısını oluşturuyor. 
     Anarşistlerin, protestoculara Washington toplantıları için taktikler gösteren internet üzerindeki ''Anarşik Çöp Karıştırmaca'' adlı bilgisayar oyunu Washington polisinin kızgınlığını uyandırırken, IMF baş ekonomisti Kenneth Rogoff protestoculara ''konuşa konuşa anlaşma'' çağrısında bulundu. 
     Rogoff, protestocuların ''daha güzel ve daha adil bir dünya için gösterdikleri idealizm ve besledikleri tutkuyu anladıklarını'' iddia ederek, ''Bizi dikkatle dinlerseniz, muhtemelen küreselleşme sürecini iyileştirmek hakkındaki bazı görüşlerinizi bizim de paylaştığımızı göreceksiniz. Hatta neden olmasın, belki siz de bazı görüşlerimizi paylaştığınızı görebilirsiniz'' dedi. 
     Rogoff, IMF ve Dünya Bankası'nın ekonomik refahı geliştirmeye çaba gösterdiğini ifade ederek, anarşiden hayır gelmeyeceğini söyledi. 
     Anarşistlerin bir İnternet sitesinde kullanıma sürdüklere ''Anarşik Çöp Karıştırmaca'' oyunu ise protestocuların en azından bir bölümünün ''konuşa konuşa anlaşmaya'' pek inanmadığını gösteriyor. 
     ''www.infoshop.org" adresindeki sitede oynanan ''Anarşik Çöp Karıştırmaca'' oyunu en fazla puanı kazanmaya dayanıyor. 
     Oyunda bir McDonald's vitrinini indirmek 300 puan, bir polis aracının lastiğini patlatmak 75 puan getirirken, 400 puanlık büyük ödülü bir şirket yöneticisinin ya da Dünya Bankası temsilcisinin suratına pasta isabet ettirmek kazandırıyor. 
     Site sorumluları ''Anarşik Çöp Karıştırmaca'' oyununun ''bir şakadan ibaret'' olduğunu savunurken, gösterilere en az 25 bin kişinin katılacağını tahmin eden Washington polisi ise oyunu hiç de eğlenceli bulmuyor. 
     Polis yetkilileri bazı militan grupların toplantılar sırasında trafiği engellemek ve özel mülkiyete zarar vermek gibi eylemlere yönelebileceğini belirtiyor. 
     





</TEXT>
</DOC>
