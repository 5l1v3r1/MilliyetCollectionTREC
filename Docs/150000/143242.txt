<DOC>
<DOCNO> 143242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur01.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan "İstismar edilen yeşil kartlar değiştiriliyor" 
</HEADLINE>
<TEXT>

     Maliye Bakanı Kemal Unatıkan, istismara neden olan yeşil kartın değiştirileceğini bildirdi. 
     Unakıtan, TBMM Plan ve Bütçe Komisyonu'nda 2003 yılı Bütçe Tasarısı'nın maddeleri üzerindeki görüşmelerde, yeşil kart kullanımının istismar edildiğini, ihtiyacı olmayan, hatta zengin kişilerin bile buna başvurduğunu belirterek, bir kart ile çok sayıda kişinin hatta cinsiyeti farklı kişilerin bile sağlık hizmeti aldığını kaydetti. 
     Bakan Unakıtan, "Yeşil kartları gözden geçireceğiz. Karne haline getireceğiz. Kullanan kişilerin bunu gerçekten hak edip etmediklerine bakacağız. MERNİS Projesi ile kart sahibinin herhangi bir sosyal güvenlik kuruluşuna bağlı olup olmadığını da anlayacağız. Bu şekilde istismar ve israfı önleyeceğiyiz" diye konuştu. 
     Unakıtan, bütçeye yeşil kartlı hastaların tedavi masraflarının karşılanması amacıyla 510 trilyon lira konduğunu söyledi. 
     Bu arada Bütçe Tasarısı'na konulan bir hükümle, devlet hastanelerinde çalışan doktorlara da saat 16.00'dan sonra hastanede özel muayene hakkı getiriliyor. 
     Bu uygulamayla, bu hizmetlerden elde edilecek ücretler, döner sermayeye gelir kaydedilecek. Bu gelirden, görev alacak personele yapılacak ek ödemelerin oranı, Maliye Bakanlığı'nın uygun görüşü alınarak Sağlık Bakanlığı'nca belirlenecek. 
     Öte yandan, tasarının görüşmeleri sırasında verilen bir önergeyle Sağlık Bakanlığı merkez teşkilatında çalışan personele de döner sermayeden yüzde 2 pay verilmesi kararlaştırıldı. 
     Bir başka önergeyle de Merkez Bankası'nın piyasadan daha fazla likidite çekebilmesi amacıyla çıkarılacak likidite senetlerine veya bu mahiyette düzenlenecek kağıtların faiz ve ana para ödemeleri ve bunlarla ilgili işlemler her türlü vergi, resim, harç ve fon kesintisinden istisna tutulacak. 
     





</TEXT>
</DOC>
