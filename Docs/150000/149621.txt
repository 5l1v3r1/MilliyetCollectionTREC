<DOC>
<DOCNO> 149621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/guncel/gun02.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Son kaleye de girdiler 
</HEADLINE>
<TEXT>

Saddam Hüseyin'in memleketi Tikrit'e giren ABD askerleri direnişle karşılaştı. Kentte yoğun bombardıman yaşanıyor 
     Bağdat'tan yola çıkan Amerikan deniz piyadelerinin, Saddam Hüseyin'in memleketi Tikrit'e dün girdiği bildirilirken, direnişle karşılaşılan kente yoğun bombardıman düzenlendi. Org. Tommy Franks, kuzeye doğru ilerleyen Amerikan askerlerinden bir grubun, direnişle karşılaşmadan Tikrit'e girdiğini duyurdu. Ancak, "Kentin çatışmasız düşeceğini söylemek için çok erken" diyen Org. Franks, savaşın bitmediğini vurguladı. 
     
     2500 DİRENİŞÇİ 
     Franks'in bu açıklamalarının ardından, kente giren ABD 1. Deniz Sefergücü'ne bağlı piyadelerle Irak güçleri arasında çatışmalar yaşandı. ABD güçleriyle birlikte hareket eden Kanadalı gazeteci Matthew Fisher, CNN televizyonuyla yaptığı canlı bağlantıda, çatışmanın Tikrit'in güneyinde, dış semtlerde çıktığını belirtti. Direnen Iraklı güçlerin tanklara da sahip olduğunu kaydeden Fisher, ABD güçlerinin bu kuvvetlere karşı "çok büyük bir saldırı başlattığını" söyledi. ABD güçlerine çok sayıda Cobra helikopteri ile F - 18 savaş uçaklarının da destek verdiğini belirten Fisher, Cumhuriyet Muhafızları ve Saddam'ın Fedaileri'nin de bulunduğu yaklaşık 2 bin 500 Iraklı'nın savaşmaya niyetli olduğunu söyledi. 
     


GÜNCEL 
















</TEXT>
</DOC>
