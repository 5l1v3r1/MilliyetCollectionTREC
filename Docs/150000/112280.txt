<DOC>
<DOCNO> 112280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur14.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Deriye vurdukça güzelleşir'' 
</HEADLINE>
<TEXT>

     AK Parti Genel Başkanı Recep Tayyip Erdoğan, Boyüzük'te üç işadamı ile yaptığı toplantı ile ilgili bazı siyasi parti liderlerinin kendisinden hesap soracağına yönelik sözlerini eleştirerek, ''Hesap vermesi gerekenler, hesap soruyorlar'' dedi. 
     Erdoğan, Fethiye Cumhuriyet Meydanı'nda halka hitap etti. Erdoğan, yokluğun, yoksulluğun, bankalarda, maaş kuyruklarında insanların eziyet çekmesinin, milletin kaderi olmadığını ifade ederek, modern olmanın yolunun vatandaşa üst düzeyde hizmetten geçtiğini kaydetti. 
     AK Parti'nin, bir süredir kişisel polemiklere çekilmek istendiğini savunan Erdoğan, ancak birkaç gündür, bazı basın yayın organlarının AK Parti'yi ''buna zorlama gayretinde'' olduğunu ifade etti. Erdoğan, ''Bazı siyasilerin nasıl avukatlıklara soyunduklarını görüyorsunuz'' dedi. 
     Erdoğan, işadamaları ile yaptığı görüşmeyle ilgili, bazı siyasi parti liderlerinin kendisine ''hesap ver'' dediğini belirterek, şöyle konuştu 
     ''Önce bunlar şunun hesabını versinler Bankalara fono devir muamelelerini yapanlar, yanlarında duruyor. Onları taşıyan biz değiliz. Bankaların yönetim kurullarında bir tane AK Partili bulamazsınız. Kendi partililerini aradıklarında bu yönetimlerde bulacaklardır. İyi araştırsınlar. Araştırmazlarsa, 4 Kasım geliyor. Biz araştıracağız, merak etmeyin. Bunları da takdim edeceğiz. 
     Dün meydanlarda okuyorlar, 'Yalılarda köşklerde görüşenler var' diyorlar. Ben inkar etmiyorum ki...Yarın da görüşürüm, öbür gün de görüşürüm. Bu bankalar hortumlanırken, bu iktidarın ortağı değil miydiniz Sorarlar adama, şimdiye kadar neredeydiniz. Sen hesap ver, sen...Yanlış adres. Beyefendi sen hesap ver. Hesap vermesi gerekenler, hesap soruyorlar.'' 
     
     ''VURUN, VURUN...GÜÇLENİYORUZ'' 

     Fona devredilen bankaların devleti 50 milyar dolar zarara uğrattığını anlatan Erdoğan, bunun hesabını mevcut iktidarın zamanı geldiğinde vereceğini söyledi. 
     Bütün bunların altında ''AK Parti'nin önlenemez yükselişinin'' yattığını savunan Erdoğan, ''Deriye vurdukça güzelleşir, vurdukça güzelleşiyoruz. Vurun, vurun...Güçleniyoruz. Bunlar, kendilerini överken açıklarını ortaya koyuyorlar. Bizim alnımız ak. Bu ülkede herkesle görüşürüz, herkesi dinleriz'' diye konuştu. 
     Erdoğan, konuşmasında CHP Genel Başkanı Deniz Baykal ve Kemal Derviş'i de isim vermeden eleştirerek, ''Bu iktidarın 4. ortağı var mıydı Bu 4. ortak değil miydi, bankaların fona devredilmesini sağlayan. Hesabı verecek olanlar, yanlarında duruyor. Hesabı verecek onlar'' dedi. 
     İstanbul Büyükşehir Belediye Başkanlığı dönemindeki icraatlarını da anlatan Erdoğan, iktidara geldiklerinde 15 bin kilometrelik iki gidiş, iki gelişli yol yapacaklarını, bunun da özellikle inşaat sektörünü canlandıracağını, iş kapıları açacağını ifade etti. 
     Vatandaşa, ''Ben size gönlümü, yüreğimi vermeye geldim. Hizmetkarınız olmayı duyurmaya geldim'' diye seslenen Erdoğan, kendisinin, ''cek-cak'' lı konuşarak vaatte bulunmadığını, yapabileceklerini söylediğini kaydetti. 
     





</TEXT>
</DOC>
