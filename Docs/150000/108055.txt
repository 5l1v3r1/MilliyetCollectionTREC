<DOC>
<DOCNO> 108055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun04.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın kararına kuşkulu yaklaşıyor... 
</HEADLINE>
<TEXT>

     ABD, Bağdat hükümetinin, BM denetçilerinin Irak'a girişine kayıtsız şartsız izin verme kararına kuşkulu yaklaştı. 
     Beyaz Saray tarafından yapılan yazılı açıklamada, ABD Başkanı George Bush'un, Irak'ın kitle imha silahlarından arındırılmasında tek çözüm olarak gördüğü, BM Güvenlik Konseyi'nin alabileceği yeni ve daha etkili bir karar üzerinde duruldu. 
     Açıklamada, Güvenlik Konseyi'nin, Irak rejiminin, on seneden uzun bir süredir karşı geldiği kararların nasıl kabul ettirileceğine karar vermesi gerektiği belirtildi. 
     Çözümün, Güvenlik Konseyi'nin, Irak Devlet Başkanı Saddam Hüseyin'in, Irak halkı, bölge ve dünya üzerinde yarattığı tehditle başaçıkabilecek, yeni ve etkili bir kararda yattığı ifade edilen açıklamada, ABD'nin, Konsey üyesi ülkelerle New York'ta konsültasyon halinde olduğu kaydedildi. 
     Açıklamada, sorunun çekirdeğini, denetçilerin değil, Irak'ın kitle imha silahlarından arındırılmasının oluşturduğu belirtildi ve Irak'ın kararı, Güvenlik Konseyi'nin alabileceği karardan kaçmayı amaçlayan bir taktik olarak değerlendirildi. 
     Açıklamanın sonunda, Güvenlik Konseyi'nden harekete geçmesi istendi. 
     Öte yandan, Beyaz Saray İletişim Dairesi Başkanı Dan Bartlett, Irak'ın silahsızlanması konusuna, Birleşmiş Milletler Güvenlik Konseyi çerçevesinde odaklanacaklarını söyledi. 
     Bartlett, ''Saddam Hüseyin'le görüşmeyeceğimizi açıkça belli ettik. Amacımıza ulaşmak için en etkili yolu bulmak amacıyla BM ile birlikte çalışıyoruz'' dedi. 
     Irak'ın teklifinin, Saddam'ın birşeyler yaptığını göstermek amacı taşıyan ve uluslararası topluma sahte umut veren bir taktik olduğunu ileri süren Bartlett, ''Ne yazık ki, on yıldan fazla bir süredir yaşanan tecrübeler, Saddam'ın sözlerine ve eylemlerine ne kadar güvenebileceğimizi gösteriyor'' şeklinde konuştu. 
     Beyaz Saray Sözcüsü Scott McClellan da, Bağdat'ın, BM denetçilerinin Irak'a geri dönebileceklerine dair açıklamasına rağmen, bu ülkenin kitle imha silahlarından arındırılmasını sağlayacak BM Güvenlik konseyi kararına ihtiyaç olduğunu söyledi. 
     McClellan, Saddam Hüseyin'in yarattığı tehdide cevap verecek, ''yeni ve etkili BM Güvenlik Konseyi kararı''na halen ihtiyaç duluduğunu belirtti. 
     Sözcü Scott McClellan, yaptığı yazılı açıklamada, Irak'ın, Güvenlik Konseyi'nin daha kuvvetli hareket etmesinin önüne geçmesi ümidiyle taktik adımı attığını kaydetti. 
     McClellan, ''Irak'ın taktiği başarılı olmayacak'' dedi. 
     





</TEXT>
</DOC>
