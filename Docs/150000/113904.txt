<DOC>
<DOCNO> 113904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/son/sonspo04.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da İTÜ'yü, düşme korkusu sardı 
</HEADLINE>
<TEXT>

     Türkiye Basketbol Ligi'nde yer alan ve sezonun ilk 3 maçını yitiren İTÜ'yü, sezon başı olmasına karşın şimdiden düşme korkusu sardı. 
     Ligin ilk haftasında kendi sahasında İstanbul Tekelspor'a yenilen İTÜ, daha sonra Pınar Karşıyaka ve TED Kolejliler ile evinde yaptığı maçları da yitirerek, galibiyete hasret kaldı. 
     İTÜ Menajeri Raşit Akın, henüz istedikleri gibi oynayamadıklarını belirterek, ''Böyle oynamaya devam edersek, kalan 23 maçımızı da kaybederiz'' dedi. 
     Savunma yapmakta sıkıntılar yaşadıklarını kaydeden Akın, ''Takım olarak sorunlar yaşıyoruz. Oyuncularımızın kalitesinden şüphemiz yok. Yabancı oyuncu seçiminde de hata yaptığımızı düşünmüyorum. Deneyimli Türk oyuncularımız var. Ama maçlara kafa olarak tam hazırlanamıyoruz. Gelecek haftalarda daha iyi olmaya çalışacağız'' diye konuştu. 
     Raşit Akın, henüz takım olamadıklarını, takım oyunu oynamaya başladıklarında da galibiyetlerin geleceğini savundu. 
     ABD'li oyuncu Johnson'a da sahip çıkan Akın, şunları söyledi 
     ''Johnson, TED Kolejliler maçında 35 sayı attı. Bir maçta 35 sayı atan bir oyuncuya da diğer arkadaşları savunmada yardımcı olmalı. Bu oyuncuyu bilerek aldık. Kendisinin iyi bir skorer olduğunu, ancak savunmada zorlandığını biliyorduk. Ama skorer oyunuyla katkı sağlıyor.'' Akın, bir diğer yabancı oyuncu Terziç'in ise henüz uyum sürecini atlatamadığını dile getirdi. 
     
     ''CÖMERT HAZIR DEĞİL'' 
     Fenerbahçe'den, eski takımı İTÜ'ye geri dönen Cömert'in durumuna da değinen Akın, bu oyuncunun henüz hazır olmadığı için kadroya girmediğini bildirdi. 
     Akın, Cömert'in, ligin ilk maçında kadroda yer aldığını, ancak kendisinin henüz hazır olmadığını vurgulayarak, ''Bu oyuncumuz da hazır olmadığını bize iletti. Kendisi kondisyon çalışması yapıyor. Bu oyuncumuzla herhangi bir sıkıntımız yok'' dedi. 
     





</TEXT>
</DOC>
