<DOC>
<DOCNO> 120041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sontur19.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "AB'yi Hıristiyan kulübü olarak görmüyoruz" 
</HEADLINE>
<TEXT>

     AK Parti Genel Başkanı Recep Tayyip Erdoğan, 12 Aralık Kopenhag zirvesinin Avrupa Birliği için bir test olacağını belirterek, ''AB'yi bir Hıristiyan kulübü olarak görmüyoruz, görmek de istemiyoruz'' dedi. 
     İngiltere'deki Türk İşadamları ve Sanayiciler Birliği tarafından düzenlenen seminerde yabancı yatırımcılara hitap eden Erdoğan, ''bugün eğer dünya globalizmi konuşuyorsa AB'nin bunun ispatını 12 Aralık'ta ortaya koyması gerekir'' dedi. 
     Türkiye'nin çağdaş değerler içinde Avrupa ile birleşmesinin, Akdeniz ve Karadeniz havzalarıyla Hazar havzasındaki ülkelerin Avrupa'ya bakışlarını da son derece olumlu biçimde etkileyeceğini belirten Erdoğan, böylece AB'nin dünya çapında bir güç elde etme yolunda önemli mesafe kaydetmiş olacağını vurguladı. 
     AK Parti iktidarı döneminde Türkiye'yi AB'ye yaklaştırmak adına atılacak 9 önemli adımın bulunduğunu, bunları, muhalefet, meclis dışında kalan partiler ve sivil toplum kuruluşlarıyla da müzakere ederek yapacaklarını belirten Erdoğan, bu çerçevede Ulusal Program ve Anayasa'nın da gözden geçirileceğini anlattı. 
     Düşünce, ifade, din ve vicdan özgürlüğünün arttırılacağını, sivil toplum kuruluşlarının güçlendirileceğini belirten Erdoğan, ''siyasi partiler kanunu ve seçim yasası süratle ele alınarak, Avrupa standartlarına ulaştırılacak şekilde yeniden düzenlenecektir. Avrupa İnsan Hakları Mahkemesi tarafından alınmış kararlar geciktirilmeden uygulanacaktır. İşkence konusunda asla hiçbir şekilde müsamaha gösterilmeyecektir'' dedi. 
     Türkiye'de kurulan derneklerin yurtdışı, yurtdışında kurulan derneklerin ise Türkiye'deki faaliyetlerine kolaylıklar getirileceğini, mütekabiliyet esaslarına göre cemaat vakıflarının mal edinmeleri ve şube açmalarının da daha kolay hale getirileceğini anlatan Erdoğan, ''gerekli değişiklik ve uyumun sağlanması için TBMM'de bir AB bütünleşme komisyonunun kurulması da sağlanacaktır'' diye konuştu. 
     Bütün bu çalışmaların ''müstakbel ortaklarımız'' dediği AB üyesi ülkelerle birlikte yürütüleceğini de ifade eden Erdoğan, ''AB üyeliği sürecini de hızlandırmak kararlılığındayız. Dünya ile entegrasyonu, başta ekonomi alanı olmak üzere hızlandırmak istiyoruz. Bu sabah yaptığımız görüşmeler de bu konudaki umutlarımızı artırdı'' dedi. 
     
     YABANCI SERMAYE 
     ''AB üyesi muhataplarının Kıbrıs ve AGSP gibi birkaç başlık dışında Türkiye'nin nüfusu ve ekonomisi gibi argümanları da ortaya getirip getirmediklerinin'' sorulması üzerine, ağırlıklı olarak bu 3-4 konunun gündemde olduğunu belirten Erdoğan, IMF ile ilişkilerin geleceğine dair soru üzerine de şunları söyledi 
     ''Türkiye bugünden itibaren yeni bir döneme girmektedir. Bu, yeni bir istikrar dönemidir. Bu durumda yabancı yatırımcılar ve diğer kesimler açısından hiçbir endişeye mahal yoktur. Ülkemizde yatırım yapacak olan yabancı sermaye her zaman bizim korumamız altında olacaktır. Yabancı sermayenin ülkemize girmesi bizim için bir takdir sebebidir. Hiçbir zaman yabancı sermayenin Türkiye'den başarısız ve mutsuz ayrılmasını istemeyiz. Hükümet olarak onların işlerini kolaylaştırıcı her türlü unsuru sağlamaya çalışacağız. Bunu uygulayacağımız da görülecektir. 
     IMF programı konusunda ise çerçevede bir sıkıntımız yok. Programın sosyal yönündeki reel ekonomiye yönelik eksikleri gidermek durumundayız. Sanırım IMF de bu sorunların giderilmesinde bize yardımcı olacaktır.'' Toplantının ardından Savoy otelinden ayrılan AK Parti lideri Erdoğan, bundan sonraki durağı Brüksel'e gitmek üzere hızla havaalanına hareket etti. 
     Erdoğan, öğleden sonra Brüksel'deki temaslarını tamamlayacak ve akşam İrlanda'nın başkenti Dublin'e geçecek. 
     





</TEXT>
</DOC>
