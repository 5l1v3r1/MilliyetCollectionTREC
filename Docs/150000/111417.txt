<DOC>
<DOCNO> 111417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/spor/spo02.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
UYUYAN GOLCÜ 
</HEADLINE>
<TEXT>

İzinsiz antrenmana çıkmadığı için kadro dışı kalan Washington, "Moral bozukluğu nedeniyle gece uyuyamadım. Sabaha doğru dalmışım. Bu yüzden kalkamadım" sözleriyle kendini savundu 
     YALÇIN TÜRK 

     Lorant ile görüştü 
     AIK Solna maçı sonrası yapılan ilk antrenmana mazaretsiz olarak katılmayan ve Teknik Direktör Lorant tarafından Altay maçının kadrosuna alınmayan Fenerbahçe’nin Brezilyalı oyuncusu Washington dün savunmasını verdi. Alman hoca ile özel bir görüşme yapan golcü futbolcu, "Solna maçında yaşadıklarım beni çok etkiledi. Gece gözüme uyku girmedi" diye konuştu. 
     
     Bu son olsun’ 
     WASHİNGTON oyundan çıkması nedeniyle moralinin bozulduğunu da kaydederek, "Sabaha karşı dalmışım. Telefonum da kapalı olduğu için antrenmana gelemedim" dedi. Bunun üzerine Lorant, "Bir kerelik seni affediyorum. Bir kez daha tekrar ederse, forma yüzü göremezsin" karşılığını verdi. Alman hoca, Washington’u sakatlığı olduğu için İzmir’e götürmediğini söyledi. 
     
     Küskünler yine yok 
     TEKNİK Direktör Werner Lorant, kadro sıkıntısına rağmen uzun süredir kadroya almadığı Yusuf, Oktay ve Abdullah’ı, İzmir deplasmanına da götürmedi. Alman hoca, üç kaleci Rüştü, Volkan ve Oğuz’a kafilede yer verirken, gençlerden de Semih ve Can’ı kadroya dahil etti. Lorant, bu üç futbolcuyu istemediğini yönetime bildirirken, yöneticilerin bu konuya sıcak bakmadığı, önümüzdeki günlerde yapılacak özel bir toplantıda olayın netlik kazanacağı belirtildi. 
     
Mirkoviç’e yoğun tedavi      SARI - Lacivertli takımın Yugoslav oyuncusu Mirkoviç’in Altay maçına yetişmesi için doktorlar seferber oldu. Solna maçında sakatlanan tecrübeli futbolcuya dün iğne tedavisi uygulanırken, Mirkoviç’in oynayıp oynamayacağı maç saatinde yapılacak kontrollerden sonra kesinlik kazanacak. 
     İZMİR’DE basın toplantısı yapan Teknik Direktör Lorant, "Sakatların çokluğuna rağmen ofansif oyuncumuz fazla. Semih, Ceyhun ve Tuncay’ı kullanabilirim. Gençlerden memnunum. Büyük aşama kaydettiler. Mirkoviç hep özveri gösterdi, yine oynayacaktır. Olmazsa genç Can’a yer verebilirim" dedi. 
     
Yıldırım Ege’ye düştü      ALTAY maçı için dün İzmir’e giden Başkan Aziz Yıldırım çeşitli ilçelerdeki Fenerbahçe Dernekleri’nin açılışını yaptı. Gezisine Manisa’nın Turgutlu ilçesinden başlayan ve büyük ilgiyle karşılanan Yıldırım, ardından sırasıyla Salihli, Ödemiş ve Kuşadası’ndaki dernekleri ziyaret etti. Aziz Yıldırım, bugün de Menemen ve Ayvalık’taki açılışlarda hazır bulunacak. 
     
Ortega’ya büyük ilgi      Fenerbahçe, İzmir’de krallar gibi karşılandı. Sarı - Lacivertli taraftarlar kafileyi karşılamak üzere Adnan Menderes Havalimanı’na akın ederken en büyük sevgi gösterisi Ortega’ya yapıldı. Arjantinli yıldız sevgi seli sırasında ezilme tehlikesi yaşadı. 
     
     
     
     



 SPOR 





























</TEXT>
</DOC>
