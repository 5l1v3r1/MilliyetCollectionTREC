<DOC>
<DOCNO> 117615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo14.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de derbi galibiyeti büyük sevinç yarattı... 
</HEADLINE>
<TEXT>

     Fenerbahçe'nin, Galatasaray karşısında elde ettiği 6-0'lık tarihi galibiyet camiada büyük sevinç yaratırken, sarı-lacivertliler UEFA Kupası'nda Panathinaikos ile deplasmanda yapacağı maç öncesi moral buldu. 
     Fenerbahçe Kulübü Asbaşkanı Nihat Özbağı, son haftalarda sarı-lacivertli takımın çıkışa geçtiğini ve dün akşam oynanan derbi maçta adeta bir patlama yaptığını belirterek, ''Sabrettik ve sonuca ulaştık'' dedi. 
     Ezeli rakipleri karşısında çok iyi bir oyun sergilediklerini kaydeden Özbağı, futbolcularını mücadelelerinden dolayı kutladığını ifade ederek, ''Ortega'nın karmızı kartla oyundan çıkmasıyla birlikte 10 kişi kalmamıza rağmen Galatasaray gibi bir rakibe 4. golümüzü attık. Taktik olarak da çok iyiydik. Fenerbahçe camiasına hayırlı olsun'' diye konuştu. 
     Galatasaray maçlarının Fenerbahçe camiası için çok önemli olduğunu vurgulayan sarı-lacivertli takımın yöneticisi, ''Ezeli rekabetin havası çok farklıdır. Galatasaray maçları bizim için her şeyden önemlidir. Seyircimiz böyle bir galibiyete susamıştı. Hepsine hayırlı olsun'' dedi. 
     Bu galibiyetin, UEFA Kupası 2. turdaki rakipleri Panathinaikos ile deplasmanda yapacakları zorlu maç öncesi takıma iyi bir moral kaynağı olacağını anlatan Nihat Özbağı, ''Panathinaikos maçı öncesi iyi bir moral oldu. İnşallah hafta sonu Samsunspor maçında da kazanarak çıkışımız sürecek'' diyerek sözlerini tamamladı. 

     
</TEXT>
</DOC>
