<DOC>
<DOCNO> 110597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo19.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da Cumhurbaşkanlığı Kupası heyecanı... 
</HEADLINE>
<TEXT>

     Basketbolda yeni sezon heyecanı, yarın Efes Pilsen ile Ülkerspor arasında yapılacak 18. Cumhurbaşkanlığı Kupası maçıyla start alıyor. 
     Efes Pilsen ile Ülkerspor, yarın Ankara Atatürk Spor Salonu'nda saat 18.00'da karşı karşıya gelecek. Karşılaşmayı Engin Kennerman ve Haluk Yeşiloğlu hakem ikilisi yönetecek. 
     
     EFES PİLSEN İDDİALI 

     Efes Pilsen Genel Menajeri Engin Özerhun, geçen sezon kupayı Ülkerspor'a kaptırdıklarını hatırlatarak, ''Bu sezon kupayı rakibimizden almak istiyoruz'' dedi. 
     Özerhun, yaptığı açıklamada, sezon başında kupa maçlarının heyecanının farklı olduğunu ifade ederek, ''Biz her kupada olduğu gibi Cumhurbaşkanlığı Kupası'nda da iddialıyız. Sezon başı olması nedeniyle takımımız tam hazır değil. Dünya Şampiyonası'ndan dönen milli oyuncularımız ve yeni yabancılarımızla tam kadro olarak son 1 ay çalışabildik. Uyum için biraz zamana ihtiyacımız var'' diye konuştu. 
     Ülkerspor'un iyi bir kadroya sahip olduğunu kaydeden Özerhun, ''Yeni yabancıları çok kaliteli. Yeni antrenörleriyle çıkacakları ilk maçı almak isteyeceklerdir. Salonu dolduracak Ankara seyircisi yarınki maçta güzel bir mücadele izleyecek'' diyerek sözlerini tamamladı. 
     
     ÜLKERSPOR KUPAYLA BAŞLAMAK İSTİYOR 

     Ülkerspor Genel Menajeri Lütfi Arıboğan ise yeni antrenörleri ve yenilenen takımlarıyla çıkacakları ilk resmi maçı kazanıp, sezona kupayla başlamak istediklerini söyledi. 
     Arıboğan, A.A. muhabirine yaptığı açıklamada, geçen sezon kazandıkları kupayı bu sezon da almak istediklerini belirterek, şöyle konuştu 
     ''Kupayı üst üste 2. kez kazanmak istiyoruz. Yeni bir takımımız, yeni bir antrenörümüz var. Uyum konusunda bir hayli yol aldık ama kolay değil. Milli oyuncularımız yoğun bir turnuvadan geldiler. Sezon başı olması nedeniyle zorlanabiliriz. Ancak kupayı kazanarak, sezona moralli başlamak istiyoruz.'' Ankara'nın kendileri için deplasman sayılmayacağını vurgulayan Lütfi Arıboğan, ''Ankara'da güzel bir basketbol potansiyeli var. Biz ligde orada oynadığımız maçlarda salonu dolduruyoruz. Yarın da Ankaralı Ülkerspor taraftarları maça gelip, bizi destekleyeceklerdir'' diye konuştu. 
     
     EFES 6 KEZ KAZANDI 

     Erkekler Cumhurbaşkanlığı Kupası'nda müessese kulüplerinden Efes Pilsen'in üstünlüğü bulunuyor. Lacivert-beyazlılar, Cumhurbaşkanlığı Kupası'nı 6 kez kazanarak, bu kupayı en fazla müzesine götüren kulüp oldu. 
     Kupayı ilk kez 1985-86 sezonunda kazanan lacivert-beyazlılar, 1991-92, 1992-93 ve 1995-96 sezonlarında da mutlu sona ulaştı. 
     Efes Pilsen, yarınki rakibi Ülkerspor ile bu kupada daha önce 3 kez karşı karşıya geldi. 1997-98 sezonunda rakibini 76-67 yenen Lacivert-beyazlılar, 1999-2000 sezonunda da Ülkerspor'u yenerek, 6. kez bu kupayı kazanma başarısını gösterdi. Efes Pilsen, geçen sezon ise Ülkerspor'a kupada ilk kez yenildi. 
     Lacivert-beyazlılar, ayrıca bu kupada 9 kez de finalist olarak, en fazla final oynayan takım unvanını elinde bulunduruyor. 
     
     GEÇEN SEZONUN ŞAMPİYONU ÜLKERSPOR 

     Cumhurbaşkanlığı Kupası'nda Efes Pilsen'in rakibi olan Ülkerspor ise, geçen sezon rakibini yenerek, kupayı 2. kez müzesine götürdü. 
     Turuncu-yeşilliler, ligde ilk şampiyonluğunu yaşadıkları 1994-95 sezonunda Cumhurbaşkanlığı Kupası'nda Galatasaray'ı 70-55 yenerek, kupanın sahibi olmuştu. 
     
     FENERBAHÇE, 3 KEZ KAZANDI 

     Cumhurbaşkanlığı Kupası'nı Efes Pilsen'in ardından en fazla kazanan takım Fenerbahçe oldu. 
     Son yıllarda basketbolda istediği başarıyı yakalayamayan sarı-lacivertliler, 1989-90, 1990-91 ve 1993-94 sezonlarında kupayı 3 kez kazandı. Kupada 5 kez finalist olan Fenerbahçe, 2 kez kupa finalini yitirdi. 
     
     İLK KUPA GALATASARAY'IN 

     Galatasaray, 1984-85 sezonunda oynanan ilk kupayı müzesine götürmesine karşın, diğer yıllarda kupayı kazanmayı başaramadı. 
     Sarı-kırmızılılar, 6 Nisan 1985'de yapılan maçta ezeli rakibi Fenerbahçe'yi 86-84 yenerek, ilk ve tek Cumhurbaşkanlığı Kupası'nı aldı. 
     Beşiktaş'ın ise bu kupada başarısı yok. 1987'de bir kez Cumhurbaşkanlığı Kupası finali oynayan siyah-beyazlılar, rakibi Karşıyaka'ya 81-65 yenildi. 
     17 yıllık kupa tarihinde Karşıyaka, Eczacıbaşı, Çukurovaspor, Türk Telekomspor ve TOFAŞ da Cumhurbaşkanlığı Kupası'nı 1'er kez kazandı. 
     





</TEXT>
</DOC>
