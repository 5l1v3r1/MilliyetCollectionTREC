<DOC>
<DOCNO> 105964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/dunya/dun01.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk subaylarını rüşvetçi Azeriler kaçırtmış 
</HEADLINE>
<TEXT>

     CENK BAŞLAMIŞ Moskova 

     Azerbaycan’da Yüksek Askeri Okul öğrencilerinin başkent Bakü sokaklarına taşıdıkları protesto eyleminin ardından dün yayımlanan Azeri gazeteleri, bütün ülkede büyük yankı yaratan gösteriye geniş yer ayırdı ve Türk eğitmen subayların, rüşvet çarkı bozulan Azeri yöneticiler tarafından bezdirilerek dönmeye zorlandığını yazdı. 
     Olaylar gazetesi, görünüşte Türk askeri eğitmenlerin anlaşma süresinin dolması üzerine Azerbaycan’dan ayrıldığını belirtirken, "Ancak bazı veliler, rüşvet kanalları kesilen Azeri eğitmenlerin Türk subayların dönmesi için büyük çaba harcadığını söylüyor" diye yazdı. Azadlık gazetesi de, "Öğrencileri yurtseverlik duygularıyla yetiştiren Türk subayların ayrılmasından sonra işler değişti. Azeri eğitmenler öğrencileri sindirmeye, sınavlarda geçer not vermek için para talep etmeye başladı" dedi. Öğrenciler, Türk eğitmenlerin ülkelerine dönmesinden sonra okulda Rus sistemine geçildiğini, kendilerine büyük baskı yapıldığını ve ev izinlerinin kaldırıldığını söyledi. 
     



 DÜNYA 












</TEXT>
</DOC>
