<DOC>
<DOCNO> 102284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur11.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Derviş'in sosyal demokratlıkla ilgisi yok" 
</HEADLINE>
<TEXT>

     Saadet partisi SP Genel Başkanı Recai Kutan, Kemal Derviş'in dün YTP'ye katılmayacağına yönelik yaptığı açıklamaları değerlendirerek, ''Sayın Derviş'in, sosyal demokratlıkla uzaktan yakından ilgisi yok'' dedi. 
     Kutan, Dünya Ehl-i Beyt Vakfı tarafından Ataköy Crowne Plaza Oteli'nde düzenlenen ''Hacı Bektaş Veli'yi Anma Toplantısı''ndan önce basın mensuplarının sorularını yanıtladı. 
     ''Derviş'in dün yaptığı açıklamaları nasıl değerlendiriyorsunuz'' sorusu üzerine Kutan, ''Derviş'in, uzun tereddütlerden sonra CHP bünyesinde yer alacağını belirttiğini'' kaydederek, ancak kamuoyunda bazı tereddütler olduğunu bildirdi. 
     Kutan, şöyle devam etti 
     ''Çünkü Derviş diyor ki 'YTP kurucularının, mensuplarının önemli bir bölümü sağcıdır, solcu bir tek İsmail Cem. Halbuki ben sosyal demokrat olarak CHP'de yer almak istiyorum.' Vatandaşın kafasındaki tereddüt şu, Türkiye'ye geldiğinden bu yana ortaya koyduğu icraat itibariyle Sayın Derviş'in, sosyal demokratlıkla uzaktan yakından ilgisi yok, tam bir kapitalist ekonomi anlayışını Türkiye'de uygulamıştır.'' ''Derviş'in, yoksulların ve açlık sınırına itilmiş insanların boğazından keserek toplananları bir avuç rantiyeye teslim ettiğini'' savunan Kutan, ''Bunun adı sosyal demokratlık olacak, buna ancak sadece gülünür, tebessüm edilir'' dedi. 
     
     CHP VE YTP 
     Yurtdışı temaslarında kendilerine ''Türkiye'de sosyal demokrat bir parti yok'' dendiğini dile getiren Kutan, CHP'nin gerçek anlamda sosyal demokrat bir parti olmasını arzu ettiklerini kaydetti. 
     Kutan, bir gazetecinin ''Derviş'in Baykal'ı tercihi, CHP'nin ve YTP'nin oylarını nasıl etkiler '' şeklindeki sorusu üzerine, ''YTP, bazı medya kuruluşlarının pompalamasıyla adeta saman alevi gibi çıktı. 15-20 gün içinde söndü gitti. Zaten bir varlığı yoktu'' dedi. 
     CHP'nin Türkiye'nin köklü partilerinden biri olduğunu vurgulayan Kutan, Derviş'in buraya katılmasının çok fazla katkı sağlayacağını zannetmediğini söyledi. 
     ''CHP ile koalisyon yapmayı düşünür müsünüz '' sorusunu da Kutan, ''Prensip ve siyasi anlayış itibariyle hiçbir partiyi dışlayamayız. Şartlar bizim şartlarımıza uyduğu takdirde CHP ile de bir koalisyon yapabiliriz'' diye yanıtladı. 
     SP Genel Başkanı Kutan, ''HADEP ile bir ittifak yapıp yapmayacakları''na ilişkin soru üzerine de, ''HADEP ile herhangi bir ittifağın ne müzakeresi vardır, ne bir görüşme olmuştur'' dedi. 
     Recai Kutan, salonda AK Parti Genel Başkanı Recep Tayyip Erdoğan ile yan yana oturdu. Bu sırada bir gazetecinin ''AK Parti ile ittifak yapmayı düşünür müsünüz '' sorusu üzerine Kutan, ''Bu sorduğunuz doğmamış çocuğa don biçmektir. Hele bir çocuk doğsun ondan sonra ne olacağına bakarız'' diye konuştu. 
     





</TEXT>
</DOC>
