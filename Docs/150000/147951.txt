<DOC>
<DOCNO> 147951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur16.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli Tıp Kurumu Başkanı 85 bin dosyanın tamamını çözdük 
</HEADLINE>
<TEXT>

     Adli Tıp Kurumu Başkanı Kemalettin Kurt, ''Gecikmiş adalet en büyük adaletsizliktir'' ilkesiyle hareket ederek, adli yargı sürecini hızlandırmak için çalıştıklarını söyledi. 
     Kurt, Nevşehir Dedeman Otel'de UNICEF ve Adli Tıp Kurumu işbirliğiyle düzenlenen adli tıp uzmanları ve hekimlerine yönelik ''Çocuk İstismarı ve İhmali'' konusundaki bilgilendirme toplantısında yaptığı konuşmada, ülke genelinde yeniden yapılanma çalışmalarını sürdürdüklerini söyledi. 
     Mahkeme ve savcılıklardan kendilerine gönderilen dosya ve evrakı en kısa sürede çözüme ulaştırarak, mahkemelerin işleyişlerine hız kazandırmayı amaçladıklarını kaydeden Kurt, şöyle konuştu 
     ''Gecikmiş adalet en büyük adaletsizliktir, ilkesiyle hareket ederek, bize ulaşan dosyaları en kısa sürede çözüme ulaştırmaya gayret ediyoruz. Bu amaçla Türkiye genelinde başlattığımız yeniden yapılanma çalışmalarımız sürüyor. Resmi bilirkişi görevi üstlenen kurumumuz, şu an 6 ilde grup başkanlığı ve 20'yi aşkın ilde şube müdürlüğü olarak yapılanmış durumda. Önümüzdeki günlerde de Kayseri'de üniversite işbirliğiyle Adli Tıp Kurumu Grup Başkanlığı oluşturmayı planlıyoruz. Bu yapılanma çalışmalarımız sonuçlandığında mahkemelerdeki yargılama süreçleri azalacak ve adalet mekanizması daha hızlı işler hale gelecek.'' Kesin ölüm nedenlerinin belirlenmesi, doktor hataları, kusur oranları, mağduriyet olayları, sanıkların suç tarihinde akli dengelerinin yerinde olup olmadığı, narkotik maddelerin analizleri, babalık testleri, belgede sahtecilik olayları ve trafik kazalarındaki suç oranları konularında Avrupa standartlarında bilimsel çalışmalar yaptıklarını ifade eden Kurt, ''Geçen yıl mahkeme ve savcılıklardan bize gönderilen 85 bin dosyanın tamamını çözüme ulaştırdık'' dedi. 
     





</TEXT>
</DOC>
