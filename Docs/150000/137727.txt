<DOC>
<DOCNO> 137727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/soneko20.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız peynir ve şarap üreticilerini ABD boykotu endişelendiriyor 
</HEADLINE>
<TEXT>

     Irak kriziyle ilgili tartışmaların en yoğun bir biçimde yaşandığı şu günlerde, Fransa'da savaş haberleri en yakından takip eden grupların başında peynir ve şarap üreticileri geliyor. 
     ABD ve Fransa arasında Irak'a müdahale konusunda gerek Birleşmiş Milletler gerekse NATO'da yaşanan krizin, iki ülke arasındaki ekonomik ilişkileri şimdiden etkilemeye başladığı bildiriliyor. 
     Fransa'dan ABD'ye yapılan ihracat oranlarında Ocak ayı rakamları şu ana kadar açıklanmadı ama, peynir üreticileri ABD'ye yaptıkları peynir ihracatında hissedilir bir düşüş yaşadıkları gerekçesiyle şimdiden şikayet etmeye başladılar. 
     ABD'ye internet aracılığıyla önemli miktarda peynir satan ''cheese-online com'' isimli grubun genel müdürü Marc Refabet, Atlantik Okyanusu'nun öbür tarafındaki müşterilerinden, ''Fransa'nın politikasının ABD'ye yakın olmadığı gerekçesiyle'' gittikçe artan oranda siparişlerin düşmesinden yakınıyor. 
     Paris ve Washington arasındaki diplomatik kriz, peynir üreticileri dışında, Fransa'daki şarap üreticilerini de yakından ilgilendirmeye başladı. 
     Şu ana kadar diplomatik kriz yüzünden, ABD'ye yaptıkları satışlarda önemli düşüş olmadığını belirten şarap üreticileri, bununla birlikte 1995 ve 1996 yılları arasında Pasifik Okyanusu'nda yapılan nükleer denemeler yüzünden iki ülke arasında yaşanan krizi akıllarına getirerek, ABD'li tüketicilerini yeniden Fransız şaraplarını boykot etmelerinin kabusunu görüyorlar. 
     Fransız şarap üreticilerinden alınan bilgiye göre, Fransa'da üretilen şarapların yüzde 20'si ABD'ye gönderiliyor. Yine Fransa'nın ünlü Bordeaux şaraplarının yurt dışında en fazla satıldığı ülkelerin başında ABD geliyor. 
     Fransız-ABD Ticaret Odası Başkanı Boris Marchand-Tonnel, diplomatik krizin tarafların birbirlerini mallarını boykot ederek doruğa tırmandırmalarından endişe edenler arasında. 
     Tonnel, lüks malların dışında, sanayi alanındaki büyük kontratların da etkilenmesinden ciddi bir biçimde korktuklarını saklamıyor. 
     Ticaret Odası Başkanı, kamuoyu baskısıyla ABD'nin Airbus uçakları siparişinin bile askıya alınmasından ciddi endişe duyuyor. 
     Yine aynı şekilde turizm şirketleri de, iki ülke arasındaki krizin ciddi boyutlara ulaşması halinde ABD'li turistlerin Fransa'ya yapacakları ziyaretleri ertelemesinden korkuyorlar. 
     Yılda 76 milyon civarında turist ağırlayan Fransa, bu alanda dünya rekortmeni. Fransa'yı her yıl ziyaret eden turistlerin başında ise ABD'liler geliyor. 
     Fransız turizmciler, ABD'li turistlerin gelişmiş milliyetçi tavırlarına dikkati çekerek, Fransa'nın şu anda sahip olduğu olumsuz imaj yüzünden rezervasyonlarını iptal edebilecekleri endişesini taşıyorlar. 
     Fransa'da turizm sektörüne ve ihracatçılara endişelendiren diğer bir konu ise euro'nun dolar karşısında giderek güçlenmesi. 
     
     ŞARAP TÜKETİCİLER 
     ABD ve Fransa'nın Ortadoğu'daki rekabeti, aslında Irak kriziyle birlikte farklı bir yörüngeye oturuyor. 
     Ortadoğu ülkelerinde, Irak politikası yüzünden ABD karşıtı politikaların güçlenmesi, Arap tüketicilere üzerinde de etkili olduğu ve ABD'nin bu ülkelere yaptığı ihraç ürünlerinde düşüş yaşandığı gelen haberler arasında. 
     Arap tüketicilerin, ABD mallarını boykot ederek bunları Fransız mallarıyla ikame etme girişiminde bulundukları bildiriliyor. 
     Fransız Ortadoğu uzmanları, Arap ülkelerinde Amerikan sigara satışlarının düştüğünü, bunun yerine Fransız sigara tüketiminin artığına dikkati çekerek, bu küçük örneğin bile krizin Arap tüketicileri alışkanlıklarına nasıl etki yaptığına önemle işaret ediyorlar. 
     Fransa'nın Irak'a müdahaleye karşı çıkan tavrı, Ortadoğu'daki haklar arasında Paris'e yönelik sempatiyi artırmış görünüyor. 
     Fransa'da halkın yüzde 77'ye varan oranda savaşa karşı çıkmasına ve muhalefetin hükümeti savaş dışında kalmak için sürekli uyarmasına rağmen, Irak'a müdahalenin başlaması halinde askeri operasyonlarda Fransa'nın ABD'nin yanında yer alacağına aslında herkes mutlak gözüyle bakıyor. 
     İki ülke arasında son bir ay içinde yaşanan kriz ve üst düzey yetkililerin ağır bir biçimde birbirlerine suçlamalarının ardından, olası bir müdahalenin başlamasıyla ittifak içinde iki ülkenin barışarak tekrar aynı çizgide nasıl yer alacakları merakla bekleniyor. 
     





</TEXT>
</DOC>
