<DOC>
<DOCNO> 106824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sontur18.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Açıköğretimin yeni sınav tarihi belirlendi... 
</HEADLINE>
<TEXT>

     Soruların çalınması nedeniyle iptal edilen Açıköğretim Fakültesi bütünleme sınavları, 12-13 Ekim tarihlerinde tekrarlanacak. 
     Anadolu Üniversitesi A.Ü Rektörü Prof. Dr. Engin Ataç, İktisat, İşletme ve Açıköğretim fakültelerinin tüm illerde 7-8 Eylül tarihinde yapılan, ancak Malatya'da yedek sınav sorularının çalınması üzerine iptal edilen bütünleme sınavlarının 12-13 Ekim 2002 tarihlerinde tekrarlanmasını kararlaştırdıklarını söyledi. 
     7-8 Eylül'deki sınav giriş belgelerinin geçersiz olduğunu belirten Prof. Dr. Ataç, şöyle konuştu 
     ''Tüm öğrencilere yeniden sınava giriş belgesi gönderilecek. Bütünleme sınavlarının ertelenmesi ve yüzbinlerce öğrencinin mağdur edilmesinden büyük üzüntü duyduk. 12-13 Ekim'de sınavların tekrarlanması için üniversitenin tüm birimlerinde, hiçbir şaibeye olanak vermeyecek şekilde ve seferberlik halinde çalışmalara başlandı.'' Prof. Dr. Ataç, bütünleme sınavlarına girecek öğrencilere yeniden giriş belgelerinin gönderileceğini ifade ederek, çeşitli nedenlerle sınava giremeyenlerin de 12-13 Ekim'de bu haklarını kullanabileceklerini belirtti. 
     Sınav yapılan illerde herhangi bir değişiklik yapılmadığını ve tüm öğrencilerin yine aynı kentlerde sınava gireceklerini ifade eden Prof. Dr. Ataç, şunları söyledi ''Yenilenecek sınavda Bilgi Yönetimi Programı'ndaki öğrenciler yalnızca yabancı dil, İngilizce Öğretmenliği Programı'ndaki öğrenciler ise Öğretmenlik Mesleğine Giriş, Bilgisayar, Türkçe Sözlü ve Yazılı Anlatım, Öğretimde Planlama ve Değerlendirme, Gelişim ve Öğrenme, Atatürk İlkeleri ve İnkılap Tarihi derslerinden sorumlu olacaklar.'' Prof. Dr. Ataç, sınavların iptaline neden olanların hak ettikleri cezayı almaları için her türlü çalışmanın yapıldığını da sözlerine ekledi. 
     





</TEXT>
</DOC>
