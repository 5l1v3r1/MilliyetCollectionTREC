<DOC>
<DOCNO> 128020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/spor/spo01.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutulan ikili 
</HEADLINE>
<TEXT>

   Beşiktaş, sözleşmeleri sona eren Tümer, Ahmet Yıldırım, İbrahim, İlhan Mansız gibi isimlerle birer birer anlaşırken, Kaan Dobra ve Serdar ile hiçbir görüşme yapılmadı 
      ORHAN YILDIRIM 

   
   Keyifleri kaçtı 
   SEZON sonunu beklemeden, sözleşmesi sona eren futbolcularla birer birer anlaşan Beşiktaş, Serdar Topraktepe ile Kaan Dobra'yı unuttu Önce İlhan Mansız ile anlaşma sağlayan, ardından da İbrahim, Tümer ve Ahmet Yıldırım'ın işini bitiren Siyah - Beyazlı yönetimin, bu iki oyuncuyla hiç görüşme yapmaması dikkatlerden kaçmadı. Bu durum, futbolcuların da keyfini kaçırdı. 
   
   Gelecek endişesi 
   SÖZLEŞMELERİ birer yıl daha opsiyonlu olmasına rağmen, yönetimin gelecek sezona yönelik tavrını merakla bekleyen Serdar ve Kaan, sessiz kalmayı tercih ediyor. Lucescu'nun son dönemde forvette şans verdiği Serdar, hocasının beklentilerine cevap vermiş, arka arkaya gollerini sıralayarak rüştünü ispat etmişti. Kaan da sağ kanatta Lucescu'nun beklentilerini karşılamıştı. Bu arada Çanakkale'de bulunan Okan Koç eski takımıyla idmana çıktı. 
   
   Yedeklere markaj    İLK yarıda yedek kulübesinin müdavimleri arasında yer alan Okan, Sinan, Serdar, Gökhan ve Ümit'in talibi var. Malatyaspor'a teknik direktör olmasının ardından ilk olarak Siyah - Beyazlı futbolcularla ilgilenen Mehmet Özdilek, genel menajer olarak görev verdiği Erkut Soydan aracılığıyla Beşiktaş'a başvurdu. 
   ÖZDİLEK'İN Kartal'a, kiralık oyuncularının bulunup bulunmadığını sorduğu öğrenildi. Ancak Lucescu'nun yılbaşı tatili için yurtdışında bulunması nedeniyle Malatyaspor'a olumlu ya da olumsuz yanıt verilemedi. Başkan Serdar Bilgili ile konuşmayan Mehmet Özdilek'in isteğine "hayır" deneceği belirtiliyor. 
   
   Rakipler belli    KARTAL'IN Antalya kampı programı kesinleşti. Buna göre 7 Ocak'ta Ümraniye Tesisleri'nde toplanıp, 10 Ocak'ta Antalya'ya gidecek olan Siyah-Beyazlılar, 11 Ocak'ta Club Brugge, 14 Ocak'ta da Feyenoord ile karşılaşacak. Beşiktaş 17 Ocak'ta İstanbul'a dönecek 
   
   Suçlu Almanlar    UEFA'NIN Chelsea maçındaki olaylar nedeniyle savunmasını istediği Beşiktaş, 13 sayfalık bir raporla itirazını yaptı. Maçın Almanya'da olması nedeniyle saha içi ve dışı kontrolünün Almanlar'ın elinde bulunduğuna dikkat çeken Siyah - Beyazlılar, ikinci devrenin hemen başında yaşanan konfeti olayının da kulübün inisiyatifi dışında gerçekleştiğini dile getirdi. 
   
   
</TEXT>
</DOC>
