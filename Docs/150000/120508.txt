<DOC>
<DOCNO> 120508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur26.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarhan Erdem "Araştırmalar seçmeni şekillendirmez" 
</HEADLINE>
<TEXT>

     AA R GEN -SEÇİMLERDE KAMUOYU ARAŞTIRMALARI... 
     -KONDA'NIN SAHİBİ ERDEM 
     KONDA Kamuoyu Araştırmaları Şirketi'nin sahibi Tarhan Erdem, seçimlerden önce yapılan araştırmaların seçmeni şekillendirdiği yönündeki eleştirilerin doğru olmadığını belirterek, ''Seçmen araştırmalardan etkilenir ama bunun derecesi toplam seçmen sayısı içinde yüzde 4-5'i geçmez'' dedi. 
     İstanbul Bilgi Üniversitesi İletişim Fakültesi'nce, üniversitenin Kuştepe Kampusü'nde, ''3 Kasım seçimleri ve kamuoyu araştırmaları'' konulu panel düzenlendi. 
     Panelde konuşan Erdem, kamuoyu araştırmalarının bir tahmin olmadığını, aksine ölçmeye dayandığını ifade ederek, bu ölçümün de kendine özgü teknikleri olduğunu söyledi. 
     Araştırma yapılırken toplumdan iyi bir örneklem alınmasının önemini vurgulayan Erdem, 3 Kasım seçimlerinden önce kendi şirketinin araştırmaları nasıl yaptığına ilişkin bilgi verdi. 
     Bazı çevrelerce yapılan, ''kamuoyu araştırmalarının seçmeni bilgilendirmenin ötesinde şekillendirdiğine'' ilişkin eleştirilerin gerçeği yansıtmadığını dile getiren Erdem, şöyle devam etti 
     ''Kamuoyu araştırmaları veriler ve bilgiler manzumesidir. Her bilgi gibi muhatabını etkiler. Biz bilgi veriyoruz, o bilgiyi insanlar kullanıyor. Tavsiye yapmıyoruz, sen değerlendir diyoruz. Yasak konularak kamuoyunu bu bilgilerden mahrum etmemek lazım. Seçmen araştırmalardan etkilenir ama bunun derecesi toplam seçmen sayısı içinde yüzde 4-5'i geçmez.'' Erdem, 3 Kasım seçimi öncesi Yeni Türkiye Partisi YTP Genel Başkanı İsmail Cem'in, kamuoyu araştırma şirketleri hakkında ''milyonlarca dolar aldıkları'' yönünde birtakım iddialar ortaya attığını ifade ederek, ''Bunu bir insanın söyleyebilmesi için kendini içinde bulunduğu ortama kaptırmış olması lazım. YTP'nin bu seçimde aldığı oy ortada. Düşünün, Türkiye'nin dış politikasını kime emanet etmişiz'' diye konuştu. 
     StratejiMori şirketinden Selin Oktar da, Türkiye'de son yıllarda kamuoyu araştırmalarının başarı düzeyinin hayli yükseldiğini belirterek, Türkiye'de bundan sonra artık araştırma sonuçlarının tartışılamayacağını söyledi. 
     





</TEXT>
</DOC>
