<DOC>
<DOCNO> 141249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko15.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Arınç Erdoğan ile ayların hasretini giderdik 
</HEADLINE>
<TEXT>

     TBMM Başkanı Bülent Arınç, Meclis'in verdiği karar ne olursa, buna saygı duymak ve millet iradesini yüceltmenin her Türk vatandaşının görevi olduğunu söyledi. 
     Arınç, Türkiye Ziraat Odaları Birliği'ni TZOB ziyareti sırasında, gazetecilerin sorularını yanıtladı. 
     Arınç, ''Dünkü açıklamanız yeni bir tezkereye yeşil ışık gibi algılandı. Siz bu değerlendirmelere katılıyor musunuz'' şeklindeki soru üzerine, tezkere konusunun artık çok fazla konuşulduğunu düşündüğünü belirterek, şunları söyledi 
     ''Söz bir defa konuşulur. Biz, bir kaç defa konuştuk. Anlaşıldığını zannediyorum. Ama dün akşamki haberlerde isteyenin istediği gibi haber vermek amacıyla hareket ettiğini gördüm. Tezkere denen şey yeni icat edilmedi. Eskiden de hükümetler, parlamentodan bazı konularda talepte bulunurdu. Parlamentonun görevi ise bunları görüşmek, ülke menfaatine gördüğü takdirde onaylamak, aksi takdirde eksik buluyorsa reddetmektir. Yeşil, kırmızı, mavi sarı, turuncu ışığa gerek yok. Prensip budur.'' TBMM'nin millet egemenliğini temsil eden bir kurum olduğunun altını çizen Arınç, iktidar ve muhalefet milletvekillerinin de inançları doğrultusunda hareket ettiklerini ve karar verdiklerini söyledi. 
     Arınç bu kararın ret veya kabul olabileceğini ya da geçen oylamada görüldüğü gibi ortada kalabileceğini ifade ederken, bunlardan birisinin diğerinden kıymetli, birinin diğerinden daha aşağı veya yukarı olmadığını söyledi. 
     ''Artık tezkeresiz bir gün konuşalım'' diyen Arınç, her ağız açışta bu tezkereden ve ışıklardan bahsedilmesinden yakındı. 
     Arınç, ''dün Erdoğan, Gül ve sizin görüşmenizden bir sonuç çıktı mı'' şeklindeki soru üzerine, dün resmi konutunda dostlar olarak biraraya geldiklerini ve çay içtiklerini söyledi. 
     Arınç, Başbakan Gül ve AK Parti Genel Başaknı Erdoğan ile ''ayların hasretini gidermek üzere'' biraraya geldiklerini anlattı. Görüşmelerinin üç saati buldğuna işaret eden Arınç, ''dostlar biraraya gelirler. Epeydir fırsat bulamamıştık'' dedi. 
     Ne konuştuklarını sorulmasına karşılık Arınç, ''ne konuştuğumuzu bize bırakın. Üç tane dost biraraya geldiğinde ne konuşursa onu konuştuk. Biri Meclis başkanı, biri başbakan biri de genel başkan olan üç kişi biraraya geldiğini ne konuşursa onu konuştuk'' dedi. 
     Arınç, ABD Başkanı Bush'ın sözlerini nasıl değerlendirdiğinin sorulması üzerine de, ''Bush'un konuşmalarını değerlendirmek istemiyorum'' yanıtını verdi. 
     Mardin'e ABD askeri malzemelerinin sevkiyatına ilişkin soru üzerine de, bu işin sorumlusunun Meclis Başkanı ve milletvekilleri olmadığını söyledi. Arınç, şöyle devam etti 
     ''Hükümet görevinin başındadır. Türk Silahlı Kuvvetleri kendi görevinin başındadır ve bilincindedir. Bunlarla ilgili gelişmeleri takip ederler, gereğini yaparlar. Olması gerekeni ortaya koyarlar. Zaten zaman zaman gerek hükümet gerekse Silahlı Kuvvetler'den açıklamalar geliyor. Benim ayrıca bir şey söylememe gerek yok.'' 
     





</TEXT>
</DOC>
