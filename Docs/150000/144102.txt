<DOC>
<DOCNO> 144102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/siyaset/siy06.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ABD yanlış yaptı 
</HEADLINE>
<TEXT>

Irak’la ilgili önemli gelişmelerin olduğu bir anda Erdoğan’ın Sezer’le başbakan sıfatıyla yaptığı ilk görüşmenin 20 dakika sürmesi şaşkınlık yarattı 
     ANKARA Milliyet 

     Cumhurbaşkanı Ahmet Necdet Sezer, BM Güvenlik Konseyi’ndeki süreç sona ermeden ABD’nin tek taraflı davranışını doğru bulmadığını belirtti. Pakistan’ın Ankara Büyükelçisi Sher Afgan Khan’ı kabul eden Sezer, "Savaş başladı. Bir değerlendirmeniz olacak mı " sorusunu, "Gelişmeleri izliyoruz" diye yanıtladı. 
     Sezer, görüşlerinin sorulması üzerine şunları söyledi "Görüşlerimde bir değişiklik yok. BM Güvenlik Konseyi’nde Irak ile ilgili başlayan sürecin sona ermesi gerekirdi. Bu süreç sona ermeden, ABD’nin tek taraflı davranışını doğru bulmuyorum." Sezer, hükümet tezkeresi hakkında da görüştüğü Erdoğan’ın hava sahasının açılması konusunda TBMM’den izin isteyeceklerini söylediğini bildirdi. 
     Savaşın sıcak saatlerine ve hükümet tezkeresinin görüşülmesinden kısa bir süre önceye rastlayan Sezer - Erdoğan görüşmesinin yaklaşık 20 dakika sürmesi dikkat çekti. Sezer ile Başbakan sıfatıyla ilk olağan görüşmesini yapan Erdoğan açıklama yapmadan Köşk’ten ayrıldı. 
     



 SİYASET 















</TEXT>
</DOC>
