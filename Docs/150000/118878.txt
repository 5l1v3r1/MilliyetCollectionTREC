<DOC>
<DOCNO> 118878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sonspo09.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor tetikte... 
</HEADLINE>
<TEXT>

     Deplasmanda İstanbulspor'u yenerek istikrarlı çıkışını sürdüren ve spor kamuoyunun dikkatlerini üzerine çeken Gaziantepspor, Diyarbakırspor maçına da galibiyet parolasıyla hazırlanıyor. 
     Yoğun bir hazırlık döneminden geçen kırmızı-siyahlı futbolcuların antrenmanlarda hırslı ve istekli çalışması, galibiyet umutlarını arttırdığı gibi taraftarları da heyecanlandırıyor. 
     Gaziantepspor'un haftayı galibiyetle tamamlaması, Galatasaray'ın ise puan yitirmesi durumunda zirveye yerleşecek olması, Diyarbakırspor maçının önemini artırıyor. 
     Ancak yönetim, teknik heyet ve futbolcular, temkinli davranıp, zirve konusunda hiçbir açıklama yapmayıp, mütevazı açıklamalarla Gaziantepspor'u Diyarbakırspor karşılaşmasına motive etmeye çalışıyor. 
     Teknik direktör Gibi Multescu, yaptığı açıklamada, Diyarbakırspor'u yenmek zorunda olduklarını, sahalarında puan yitirmeyi akıllarından bile geçirmediklerini söyledi. 
     Ligde büyük-küçük takım ayrımı yapmadıklarını ve Diyarbakırspor karşılaşmasının çok zorlu geçeceğini belirten Multescu, şöyle devam etti 
     ''Tüm dikkatlerimizi Diyarbakırspor maçına yönelttik. Yoğun hazırlık döneminden geçiyoruz. Rakibimizin son haftalarda çıkışa geçmesi ve şiddetle puana ihtiyaç duyması, Gaziantepspor'un ise istikrarlı çıkışını sürdürmek için tek düşüncesinin galibiyet olması maçın önemini artırıyor.'' Diyarbakırspor maçı öncesinde tek dezavantajlarının 3 as futbolcunun sakatlığı olduğuna işaret eden Multescu, ''Sakat olan Bouazizi ve Maxim'in Diyarbakırspor maçında görev yapamayacak olması sıkıntı verici. Tedavisi süren Halit'in ise durumu maç günü belli olacak'' dedi. 
     Sakatlıkların kendilerini endişelendirmekle birlikte, yerlerine görev alacak oyuncuların bulunduğunu ifade eden Multescu, ''Gaziantepspor, ekip çalışması yapıyor. Başarımızın sırrı da burada gizli'' diye konuştu. 
     





</TEXT>
</DOC>
