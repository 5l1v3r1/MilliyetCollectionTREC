<DOC>
<DOCNO> 106544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun51.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç Prensesi stajını Almanya'da yapacak 
</HEADLINE>
<TEXT>

     İsveç Prensesi Victoria, 2 ay staj yapmak üzere Almanya'nın başkenti Berlin'e geldi. 
     Berlin'deki İsveç Büyükelçiliği'nin bir sözcüsü, Prenses Victoria'nın Kopenhag üzerinden bugün Berlin'e geldiğini bildirdi. 
     Prenses Victoria'nın yarından itibaren Wilmersdorf semtindeki İsveç Dış Ticaret Müsteşarlığı'nda 2 ay staj yapacağı kaydedildi. 
     Müsteşarlığın bir görevlisi, bu çalışmanın, Prenses Victoria'nın kraliçeliğe hazırlanması döneminin bir parçası olduğunu belirterek, ''Prenses Victoria, burada her görevlinin yaptığı şeyleri yapacak, İsveç dışında işlerin nasıl yürüdüğünü görecek'' dedi. 
     İskandinav ülkelerindeki geleneklere göre, aynı ortamda çalışanların birbirlerine ''sen'' diye hitap ettiklerini hatırlatan görevli, ''Prenses Victoria'nın durumunda nasıl davranacağımız konusunda karar vermemiz gerekiyor. Ancak kendisine çok resmi bir sıfatla hitap etmeyeceğimizi düşünüyorum'' diye konuştu. 
     İsveç Dış Ticaret Müsteşarlığı'nın, İsveçli şirketlere, Almanya'ya yaptıkları ihracat konularında yardımcı olduğu bildirildi. 
     





</TEXT>
</DOC>
