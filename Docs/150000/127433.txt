<DOC>
<DOCNO> 127433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sondun05.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak gazetesi, Talabani ve Barzani'yi sert dille eleştirdi 
</HEADLINE>
<TEXT>

     El Irak gazetesi, Kuzey Iraklı Kürt liderler Mesut Barzani ve Celal Talabani'yi ''Irak'a zarar vermek için ABD'nin hizmetine girmekle'' suçladı. 
     El Irak gazetesindeki makalede, 1991'den bu yana Bağdat rejiminin merkezi iktidarının dışında kalan Kuzey Irak'taki durum ''anormal'' olarak tarif edilirken, bu durumun ABD'ye yaradığı ve Irak'a zarar verdiği belirtildi. 
     Aralık ayında İngiltere'nin başkenti Londra'da Saddam Hüseyin rejiminin devrilmesinden sonra Irak'ın geleceğiyle ilgili yapılan kongreye katılan Barzani ve Talabani'ye atıfta bulunulan makalede, ''ABD'nin uğursuz planlarına ve Amerikalıların gayrı meşru amaçlarına katkıda bulunanların tasarladığı projeler'' kınandı. 
     El Irak'taki makalede, ''Kuzey Irak'taki anormal durum, Irak'ın egemenliği ve bağımsızlığının ihlalidir, bu açıkça içişlerine müdahaledir'' denilirken, IKYB ve IKDP, ''başarısızlığa mahkum bir oyuna girişmekle'' suçlandı. Makalede, son olarak, ''Bu anormal durumun normale döndüğü günün gelmesi kaçınılmazdır. Irak'ımızın bu değerli parçasının yabancılarca desteklenen meşru olmayan bir güç tarafından kontrolünün devam edeceğini düşünmek mümkün değildir'' ifadesine yer verildi. 
     





</TEXT>
</DOC>
