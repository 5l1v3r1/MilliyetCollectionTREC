<DOC>
<DOCNO> 109446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/yasam/yas01.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İhmal değil cinayet 
</HEADLINE>
<TEXT>

Denizli’de hizmetlinin vidasını sökerek unuttuğu okul bahçesindeki bayrak direği devrildi Altında kalan bir çocuk öldü 
     FERAH IŞIK, HASAN DURNA 

     Denizli’de ilköğretim okulu öğrencisi Mehmet Samet Yılmaz 11 , okul bahçesinde, bir hizmetlinin vidasını söktüğü bayrak direğinin kafasına düşmesi sonucu yaşamını yitirdi. Dumlupınar Caddesi’ndeki Namık Kemal İlköğretim Okulu 5. sınıf öğrencisi Yılmaz, teneffüste bahçede oyun oynarken, devrilen 9 metre uzunluğundaki bayrak direği kafasına düştü. Kanlar içinde yere yığılan Yılmaz kurtarılamadı. 
     Çocuğunun ölüm haberini duyan ve adeta yıkılan baba Ali Yılmaz’ı arkadaşları teselli etti. Anne Zehra ise, "Allahım benim de canımı al" diyerek feryat etti. Adli ve idari soruşturma başlattıklarını belirten Milli Eğitim Müdürü Turan Kiriş, "Yaptığımız araştırmalara göre hizmetli Rasim Diler’in bir anlık dalgınlığıyla çocuğumuzu kaybettik" dedi. 
     İfade veren hizmetli Rasim Diler ise, "Bayrak direğindeki iki vidadan gevşek olanını çıkardım, yeniden takacaktım. Bu arada içeriden temizlik için çağırdılar. Dalgınlığıma geldi, vidayı takmayı unutmuşum" diye konuştu. 
     



 YAŞAM 

















</TEXT>
</DOC>
