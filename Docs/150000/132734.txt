<DOC>
<DOCNO> 132734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur09.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacı, 500 milyarı zimmetine geçirmekle suçlanıyor 
</HEADLINE>
<TEXT>

     Balıkesir'in Gönen İlçesi'nde, müşterilerin hesabından 500 milyar lirayı zimmetine geçirdiği iddia edilen banka çalışanı, polise teslim oldu. 
     Alınan bilgiye göre, Halk Bankası Gönen Şubesi'nde, bir mudinin banka hesabında eksiklik olduğunu iddia etmesi üzerine müfettişlerce soruşturma başlatıldı. Halen devam eden soruşturmada, banka müşterilerinin hesaplarında 500 milyar lira eksik olduğu tespit edildi. 
     Soruşturması sürerken, bankada şef olarak görev yapan 24 yıllık personel Hadiye Ç. ortadan kayboldu. Hakkında Cumhuriyet Savcılığı'na suç duyurusunda bulunulan Hadiye Ç. ''banka mudilerinin hesaplarından zimmetine para geçirdiği'' iddiasıyla polis tarafından aranmaya başlandı. 
     Hadiye Ç, bu sabah Gönen Emniyet Müdürlüğü'ne gelerek teslim oldu. Hadiye Ç'nin, sorgulamasının ardından adliyeye sevk edileceği belirtildi. 
     Bu arada, bankada müfettiş soruşturmasının sürdüğü ve zimmete geçirilen para miktarının artabileceği bildirildi. 
     





</TEXT>
</DOC>
