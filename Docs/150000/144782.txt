<DOC>
<DOCNO> 144782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/sondun73.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta bugün... 
</HEADLINE>
<TEXT>

     ABD ve İngiltere'nin Irak'a yönelik savaşı sürerken, bugün çeşitli bölgelerde gelinen nokta şöyle 
     
     KUVEYT 
     Kuveyt'in kuzeyindeki askeri kampa yönelik saldırıda, 13 Amerikan askeri yaralandı. 
     
     WASHINGTON 
     Kuveyt'te 101. Hava İndirme Tümeni'nin bulunduğu askeri kampa düzenlenen el bombalı saldırıyla bağlantılı olarak 1 Amerikan askeri gözaltına alındı. 
     
     KATAR 
     Katar'dan açıklama yapan Amerikalı askeri yetkili, Kuveyt'teki kampa düzenlenen saldırıda yaralananlardan birinin öldüğünü söyledi. 
     
     BAĞDAT 
     Sabah saatlerinde Irak'ın başkenti Bağdat'ta şiddetli patlamalar meydana geldi. 
     
     LONDRA 
     Körfez'de görevden dönen İngiliz Kraliyet Hava Kuvvetleri'ne ait bir Tornado uçağı Patriot füzesiyle vuruldu. 
     
     AMMAN 
     Ürdün, Kuzey Irak'taki Musul kentine dün gece araçlarının yakınına bir füze düşmesi sonucu, 4 Ürdünlü öğrencinin öldüğünü duyurdu. 
     
     BAĞDAT 
     Irak Enformasyon Bakanı Muhammed Said Essahaf, Basra'ya yönelik bombardımanda 77 sivilin öldüğünü, 366 kişinin yaralandığını açıkladı. Bakan ayrıca, iktidardaki Baas Partisi'nin 7 milyon taraftarının tüm ülkede silahlandığını söyledi. 
     
     KAHİRE 
     Mısır Devlet Başkanı Hüsnü Mübarek, askeri operasyonların uzun sürmesinden endişe duyduğunu söyledi. 
     
     BAĞDAT 
     Irak televizyonuna çıkan Devlet Başkan Yardımcısı Taha Yasin Ramazan, Amerikalı esirlerin görüntülerini yayınlayacaklarını duyurdu. 
     
     AMMAN 
     Ürdün Dışişleri Bakanlığı, 5 Iraklı diplomatın sınır dışı edildiğini duyurdu. 
     
     BAĞDAT 
     Irak televizyonu, Devlet Başkanı Saddam Hüseyin'in, üst düzey siyasi ve askeri yetkililerin katıldığı toplantıya başkanlık ettiğini duyurdu. 
     
     BAĞDAT 
     Taha Yasin Ramazan, bütün Irak kentlerinin direneceğini ve Amerikan-İngiliz birliklerinin ilerlemesinin kolay olmayacağını açıkladı. 
     TAHRAN 
     İran İçişleri Bakanlığı, Abadan kentine düşen ve 2 kişinin yaralanmasına yol açan füzenin yolunu şaşırmış Amerikan ya da İngiliz füzesi olduğunu açıkladı. 
     
     IRAK'IN GÜNEYİ 
     Birliklerle hareket eden AFP muhabiri, Amerikan kuvvetlerinin Bağdat'ın 100 kilometre uzağında olduğunu duyurdu. 
     
     WASHINGTON 
     ABD Savunma Bakanı Donald Rumsfeld, 1 Amerikan ya da İngiliz uçağının kaybolmuş olabileceğini açıkladı. 
     
     WASHINGTON 
     Rumsfeld, Irak'ta Amerikalı askerlerin kaybolduğunu söyledi. Genelkurmay Başkanı Orgeneral Richard Myers ise kayıp askerlerinin 10 kadar olduğunu belirterek sayı vermiş oldu. 
     
     LONDRA 
     İngiltere Dışişleri Bakan Yardımcısı Mike O'Brien, Saddam Hüseyin'in hafif yaralanmış olabileceğini, ancak hayatta olduğunu söyledi. 
     
     BAĞDAT 
     Amerikan-İngiliz uçakları Bağdat'ı yeniden bombaladı. 
     
     ESSELİYE 
     İngiltere askeri yetkilileri, bir İngiliz Tornado uçağının Amerikan füzesi tarafından Kuveyt sınırı yakınlarında yanlışlıkla düşürüldüğünü doğruladı. 
     
     BAĞDAT 
     Irak Devlet Başkan Yardımcısı Taha Yasin Ramazan'ın açıklamalarına uygun biçimde, esir ve yaralıların gösterilmesine başlandı. ABD Savunma Bakanı Donald Rumsfeld ise Cenevre Sözleşmesi'nin savaş esirlerinin görüntülerinin alınmasını yasakladığını ileri sürdü. 
     
     BAĞDAT 
     Bağdat'ta hava saldırısı tehlikesini bildiren siren sesleri yeniden duyuldu. 
     





</TEXT>
</DOC>
