<DOC>
<DOCNO> 111152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/soneko05.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylül'de enflasyonu altın ve TL mevduat yendi 
</HEADLINE>
<TEXT>

     Eylül ayında okul giderleri ve giysi fiyatlarındaki artışların da etkisiyle önceki aylara göre daha yüksek çıkan enflasyonu, altın ve TL mevduat yendi. 
     Dövizin getirisi enflasyonun altında kalırken, Borsa yatırımcısının reel zararı yüksek boyutlara ulaştı. 
     ANKA'nın belirlemelerine göre geçen ay enflasyonun üzerinde en yüksek getiriyi altın sağladı. DİE'ye göre tüketici fiyatlarındaki TÜFE artışın yüzde 3.5 çıktığı eylülde külçe altın fiyatları cari olarak yüzde 5.1 arttı. 
     Altının, enflasyondan indirgendiğinde reel olarak yüzde 1.5 kazandırdığı belirlendi. Yılın ilk dokuz ayında yüzde 33.1 cari artış kaydeden altın, bu dönemdeki yüzde 20.1'lik enflasyona göre yüzde 10.8 reel getiri sağladı. Enflasyonun yüzde 37 düzeyinde gerçekleştiği son bir yılda ise fiyatı yüzde 20.7 artan altında yüzde 11.9 reel zarar yaşandı. 
     
     TL MEVDUATIN GETİRİSİ 
     Geçen ay bir ay vadeli TL mevduatın net getirisi yüzde 3.4'le enflasyonun az farkla altında kalarak yüzde 0.1 
     oranında reel zarara yol açarken, üç ay vadeli mevduatın getirisi enflasyonla başabaş gerçekleşti. Aylık getirisi yüzde 3.7 olan altı ay vadeli mevduat ile yüzde 4.1 olan bir yıl vadeli mevduat sırasıyla yüzde 0.2 ve yüzde 0.2 oranında reel getiri sağladı. Ocak-eylül dönemi itibariyle ise bir yıl vadeli mevduattan yüzde 15.6, üç ay vadeliden yüzde 15.7, altı ay vadeliden yüzde 17.9, bir yıl vadeli mevduattan da yüzde 19.7 reel getiri elde edildi. Son bir yılda da reel olarak bir ay vadeli mevduat yüzde 15.6, üç ay vadeli yüzde 15.9, altı ay vadeli yüzde 18.1, bir yıl vadeli yüzde 18.4 kazandırdı. 
     
     DÖVİZDEKİ KAYIP 
     Geçen ay euroda yüzde 1.7, dolarda yüzde 1.6 oranında reel zarar yaşandı. Ocak-eylül dönemi itibariyle euro yatırımcısı reel olarak yüzde 5.6 getiri elde ederken, dolara yatırım yapanlar reel anlamda yüzde 5 zarar etti. Son bir yılda euro yatırımcısı reel olarak yüzde 14.5, dolar yatırımcısı yüzde 20.7 zarara uğradı. 
     
     DOLAR MEVDUATI 
     Eylülde bir ay vadeli dolar mevduatı reel olarak yüzde 1.5, üç, altı ve bir yıl vadeli dolar hesapları ise yüzde 
     1.4 zarar ettirdi. Birikimlerini bir ay vadeli dolar 
     mevduatında çevirenler dokuz ayda reel olarak yüzde 3.1, üç ay vadeli dolar mevduatıyla çevirenler yüzde 2.5 zarara uğradı. Anılan dönemde altı ay vadeli dolar hesabında yüzde 2.4, bir yıl vadeli dolar hesabında yüzde 1.8 reel zarar oluştu. Son bir yılda bir ay vadeli dolar mevduatı reel olarak yüzde 18.2, üç ay vadeli yüzde 17.4, altı ay vadeli yüzde 16.9, bir yıl vadeli dolar mevduatı da yüzde 15.3 zarara uğrattı. 
     
     BORSA YATIRIMCISININ ZARARI 
     Seçimin ertelenmesi konusundaki tartışmalar ve belirsizlik yüzünden dalgalanan Borsa'da eylül ayında endeks cari olarak yüzde 7.4 geriledi. Aylık enflasyonla indirgendiğinde Borsa'daki aylık reel zarar yüzde 10.5 olarak bulundu. Borsa ocak-eylül döneminde yatırımcısını reel olarak yüzde 46.5, son bir yıl itibariyle ise yüzde 15.4 zarara uğrattı. 
     KAMU KAĞITLARI İMKB devlet iç borçlanma senetleri performans endeksine göre bir ve üç ay vadeli kamu kağıtları eylülde reel olarak yüzde 1.4 zarar ettirirken, altı ay vadeli kağıtlarda yüzde 0.1 oranında reel getiri oluştu. Ocak-eylül döneminde bir ay 
     vadeli kağıtlardan yüzde 1.2, üç ay vadelilerden yüzde 7.8, altı ay vadelilerden yüzde 20.1 reel getiri elde edildi. Son bir yılda bir ay vadeliler reel olarak yüzde 2.8 zarar ettirirken, üç ay vadeliler yüzde 4.6, bir yıl vadeliler de yüzde 16.4 kazandırdı. 
     





</TEXT>
</DOC>
