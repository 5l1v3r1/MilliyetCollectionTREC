<DOC>
<DOCNO> 121785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sondun13.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat işçileri Berlusconi'nin evinin önünde gösteri yaptı 
</HEADLINE>
<TEXT>

     İtalya'da grev ve gösterilerine devam eden Fiat Oto işçileri, bugün de Başbakan Silvio Berlusconi'nin Milano yakınlarındaki Arcore kasabasında bulunan villası önünde gösteri düzenledi. 
     Sabah saatlerinde 9 otobüsle Berlusconi'nin villasının önüne gelen 500 kadar Fiat işçisinin, gösteri yaptığı bildirildi. Mavi tulumlarıyla gelen işçiler, Fiat'ın açıkladığı endüstri planında yer alan işten çıkarmaları önlemesi için Başbakan Berlusconi'ye çağrıda bulanarak, planı ıslık çalarak protesto ettiler. 
     Bu arada, Sicilya Adası'ndaki Termini İmerese fabrikasında çalışan işçilerin bağlı oldukları sendikalar, 5 aralık tarihine kadar 6 saatlik greve gideceklerini duyurdular. 
     Fiat'ın geçen ay açıkladığı endüstri planında, 2 aralıkta başlaması öngörülen geçici olarak işten çıkarma işlemi geçen pazartesi günü alınan kararla 5 Aralık tarihine kadar dondurulurken Fiat yönetimi, hükümet ve sendikalar arasında oluşturulan ortak masada çözüm bulma görüşmeleri devam ediyor. 
     





</TEXT>
</DOC>
