<DOC>
<DOCNO> 103339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sondun15.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'da FSB binası önünde bomba tehditli eylem 
</HEADLINE>
<TEXT>

     KGB'nin devamı olan Rusya iç istihbarat servisi FSB'nin Moskova merkezindeki ana binasının önüne bir kamyonet yerleştiren silahlı kişi, aracın patlayıcı ile dolu olduğunu ve ülke liderliği ile görüşmek istediğini belirtiyor. Elinde otomatik silah bulunan orta yaşlardaki kişi, talebi yerine getirilmezse aracı havaya uçuracağı tehdidinde bulundu. 
     FSB Basın Sözcülüğü, ''Gazel'' marka yük aracı ile bina önüne geldiğini belirttiği kişinin silahsızlandırılması için gereken tedbirlerin alınmakta olduğunu açıkladı. 
     İçişleri Bakan Yardımcısı Aleksandır Çekalin ve diğer üst düzey güvenlik yetkilileri olay yerine gelirken, binaya yaklaşan yollar güvenlik güçlerince kapatıldı. Kremlin Sarayı'na yaklaşık 800 metre mesafede bulunan olay yerindeki kişinin üzerinde de patlayıcılar sarılı olduğu kaydedildi. 
     Çekalin'in saldırgan ile temas kurulması için çaba göstereceği kaydedildi. 
     





</TEXT>
</DOC>
