<DOC>
<DOCNO> 104302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/ekonomi/aeko.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancıları yolladı 
</HEADLINE>
<TEXT>

American International Group’un AIG yüzde 21’ini aldığı Galatasaray Sportif AŞ’deki dört üyesi, yönetim kurulundan çıkartıldı 
     NEDİM ŞENER 

     Eski başkan Faruk Süren tarafından Galatasaray Sportif Sınai ve Ticari Yatırımlar AŞ’ye ortak edilen ve yönetim kuruluna giren American International Group AIG temsilcileri Özhan Canaydın yönetimi tarafından üyelikten çıkarıldı. 
     1 Kasım 2001’de Sportif AŞ’nin yüzde 21 hissesini alan AIG’nin temsilcilerinin de aralarında olduğu dört ismin yönetim kurulu üyeliklerine son verildiği olağan genel kurul toplantısı önceki gün kulübün Beyoğlu’ndaki binasında gerçekleştirildi. 
     Yiğit Okur’un divan başkanlığında yapılan toplantıda Bikem Ardakoç, Ahmet Raif Ünivar, Paulo Zapporolli, Jeoffrey Hamlin yönetim kurulu üyeliklerinden çıkartılırken, yerlerine Alp Yalman, Niyazi Yelkencioğlu, Ali Dürüst ve Derya Taşdelenler getirildi. Başkanlığına Özhan Canaydın’ın getirildiği Galatasaray Sportif AŞ’nin yeni yönetim kurulu, Ateş Ünal Erzen, Temel Aksoy, Recep Şükrü Ergün ile birlikte toplam yedi kişiden oluştu. Olaylı geçen genel kurul toplantısında Zapporolli’nin konuşması İngilizce olduğu için engellendi ve avukatından tercüme yapması istendi. Yapılan oylamada yüzde 72 ile çoğunluk hissesinin sahibi olan Galatasaray Kulübü yeni yönetimde AIG temsilcilerine yer vermedi. 
     
     AIG dava açabilir 
     AIG temsilcilerinin genel kurulda alınan kararlara karşı hukuki yollara başvuracakları bildirildi. Galatasaray Kulübü’ne yakın kaynaklar, yönetimden AIG temsilcilerinin çıkartılmasını, Süren döneminde yapılan hataların giderilmesi olarak değerlendiriyor. Zapparolli’nin konuşturulmamasının da yasa gereği şirketlerle ilgili her türlü işlemin Türkçe yapılması zorunluluğundan kaynaklandığı ifade edildi. 
     
Hisselerin geri alımı yönetimin yetkisinde      Galatasaray Sportif Sınai ve Ticari Yatırımlar AŞ Genel Müdürü Esra Köksal yönetim kurulu üyeliklerindeki değişikliklerin hukuki olduğunu ve AIG’nin azınlık haklarının da korunduğunu bildirdi. Köksal, şirketin sermaye artırımı yoluyla AIG’nin hisse oranının küçültülmesi gibi bir konunun gündemde olmadığını belirtirken, AIG’nin elindeki hisselerin geri alınıp alınmayacağının da yönetim kurulunun yetkisinde olduğunu vurguladı. 
     



 EKONOMİ 














</TEXT>
</DOC>
