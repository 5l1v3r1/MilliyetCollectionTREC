<DOC>
<DOCNO> 121759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/yazar/altan.html </URL>
<DATE> 2002/11/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Köhne bir plağa takılmış iğne ve küreselleşme süreci 
</HEADLINE>
<TEXT>

     Kuyunun içinden kuyunun dışı görünmez. Kuyunun dışını görmediğin zaman da, Dünya’yı kuyunun içinden ibaret sanırsın tıpkı Türkiye’de politika tatavalarıyla oyalanıp duranların da, Dünya’yı Türkiye’den ibaret sanmaları gibi... 
     Bol bol "Türk’e Türk propagandası", bol bol "hamasi manzume", bol bol "Dünya’ya posta koyma" cart curtu... 
     Ve 370 bin resmi lojmanı, 52 bin resmi arabası, bütçesiyle fonlarının nasıl kullanıldığı da pek bilinmeyen oligarşik yapısı 450 bin erkek erkeğe kahvesi, 40 bin köyü, 20 bin mezrasıyla, "yaşam kalitesi" açısından Yunanistan’ın bile 57 basamak altında kalmış bir Türkiye... 
     Meslek sahibi olamayanların, koltuk sahibi olma hırsına kapıldığı bir Türkiye... Ekonomik saydamlığı reddeden bir Türkiye... 
     
     Şimdi artık bu dönem aşılmada... 
     Çünkü artık Türkiye gerek II. Wilhelm, gerek Soğuk Savaş döneminde olduğu gibi, dış merkezlerce ucuz bir insan deposu olarak görülmenin ötesine çekilmek istenmekte... 
     Çünkü artık eski büyük savaşlar dönemi kapandı. Gelişen modern teknoloji karşısında, milyonlarca insanın öldüğü savaşlar, - özellikle silah üretimi ve satışı açısından - karlı olmaktan çıktı. Yoksa Fransız frangıyla, Alman markı, euroda buluşur ve "Avrupa vatandaşlığı" dönemi başlar mıydı 
     
     Türkiye, 20 - 30 yıl daha sürdürebilir eski hipnozlarından kalma, mahut birkaç beylik plağı döndürme alışkanlığını... 
     Siz kulak asmayın o plaklara... 
     Peki, neye mi kulak asalım, diyorsunuz... 
     2003 yılında yaşanacak ve çok kişinin şaşkınlıktan ayaklarını ağzından çıkartacak sürpriz ve değişimler çağını ıskalamak istemeyen bireylerin, neye kulak asmaları gerektiğini de, daha netleştirecektir. 
     
     Bakın isterseniz bir de örnek verelim şimdiden. 
     Kuzey Kıbrıs konusunda son 30 yıldır Ankara’dan gönderilen milyarlarca doların nasıl harcanmış olduğu tablosu dışında hamasi bandolar çalıp duruyor... 
     Ama dünkü Hürriyet’te Cüneyt Ülsever de, "Kıbrıs’ta barış engellenemez" başlığı altında şunları yazabiliyor 
     "...Kıbrıs - Lefkoşa İnönü Meydanı’nda toplanan 10 - 15 bin kişilik kalabalığı uzaktan da olsa izleyince, dünyanın bu bölgesinin artık değiştiğine iman etmeye başladım ve çok ama çok sevindim." 
     İşte kulak verilmesi gereken yeni sesler... Bu sesler artacaktır, çünkü küreselleşme sürecinin saydamlığı, "yaşam kalitesi" açısından Türkiye’nin neden, uluslararası sıralamada 86’ncı basamağa, adeta çöplük ülkeler arasına yuvarlandığını, tüm ayrıntılarıyla aydınlatmaya başlayacaktır. 
     Soğuk Savaş döneminde olduğu gibi, küreselleşme sürecinin de kafasına, "vur odunu sustur" diyemeyecektir kimse... 
     
     Köyceğiz dolaylarındaki narenciye bahçelerinin koyu nefti yapraklı bodur portakal, limon, mandalina, turunç ağaçları içinden şıldır şıldır bakınan yüz binlerce sapsarı portakal, mandalina, limon... 
     Onlar biliyorlar Köyceğiz’in çoktan küreselleşme sürecine girdiğini... 
     Alman dostlar nihayet bitirdiler kanalizasyon şebekesinin yapımını şimdi de çöp arıtma tesislerini kurmadalar... 
     Alman dostlar yanında, Hollandalı dostlar da, Köyceğiz’i ıskalamayanlar arasında... Japonlar da, "Japon Kültürevi"nin yapımını tamamladılar dış boyası kaldı sadece... 
     30 - 40 yıl içinde Köyceğiz’e özel helikopterleriyle gelip gidenler trafiği kimbilir nasıl artacak... 
     Ben de o zaman el sallayacağım onlara, Köyceğiz gecelerinin göklerde muhteşem bir mucize gibi ışıl ışıl ışıldayan yıldızları içinden... 
     
     İnsanlık kötüye gitmez. Türkiye de gitmez. Enseyi karartmayın. 
     
     







Tokalaşma, İslam ve laiklik 


Köhne bir plağa takılmış iğne ve küreselleşme süreci 


Şahin geliyor 


Yalçınbayır’ın anayasa yaklaşımı 


Her şeyin başı Kıbrıs 


Next year inşallah 


Eğitimde ilk reform isteği evden 


Tam saha pres 


Türbanda, "kamusal alan" nerede başlar 


Şiir okumanın şiir yazmanın faturası... 


Tarihle randevu 


CHP’yi 19’un altında bırakan zihniyet 


E her’alde yani Savaşa Hayır 


Şener’in Naylon Holding’i ödül aldı 


</TEXT>
</DOC>
