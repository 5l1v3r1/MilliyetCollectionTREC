<DOC>
<DOCNO> 126106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/dunya/tur.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

ÜRDÜN KRALİYET HAVAYOLLARI UÇAĞINA BOMBAYLA BİNME GİRİŞİMİ      Ürdün Kraliyet Havayolları'nın Abu Dabi'den havalanacak uçağına, bir kişinin bombayla binme girişiminde bulunduğu bildirildi. 
     
     CNN televizyonu, Birleşik Arap Emirlikleri'nin Abu Dabi kentinden havalanmak üzere olan uçağın seferinin ertelendiğini ve üzerinde bomba olduğundan kuşkulanılan erkeğin yetkililerce sorguya çekildiğini duyurdu. 
     
     Havayolu kaynakları, şüpheli hareketleriyle dikkati çektiği için tutuklanan kişinin üzerinde yapılan aramada bomba bulunduğunu kaydettiler. 
     
     Olay hakkında daha ayrıntılı bilgi verilmezken, havaalanındaki tanıklar, Abu Dabi havaalanının geliş ve gidiş uçak seferlerine kapatıldığını ifade ettiler. 
     
     Abu Dabi'deki yetkililer, olay hakkında yorum yapmak istemediklerini belirterek, gün içinde konuyla ilgili açıklamada bulunulacağını söylediler. 
     
     Ürdün Kraliyet Havayolları'nın uçağının Ürdün'ün başkenti Amman'dan havalandığı ve Abu Dabi üzerinden Birleşik Arap Emirlikleri'nin başkenti Dubai'ye gittiği kaydedildi. 
     
KABİL'DE ISAF HELİKOPTERİ DÜŞTÜ      Afganistan'ın başkenti Kabil'deki havaalanı yakınında, Uluslararası Güvenlik Destek Gücü'ne ISAF bağlı Alman helikopterinin dün düşmesi sonucu ölen 7 kişinin Alman askeri olduğu bildirildi. 
     
     ISAF basın sözcüsü Albay Samet Öz, dün şehir merkezinin 6 kilometre doğusunda, motorunda meydana gelen arıza sonucu düşen helikopterin enkazını incelemek için Almanya'dan bir araştırma ekibinin Kabil'e gelmekte olduğunu söyledi. 
     
     Albay Samet Öz, helikopterin ateş açılması sonucu düştüğü yönünde hiçbir belirti olmadığını kaydetti. 
     
     Şu ana kadar yapılan incelemelerde hiçbir sivilin cesedine rastlanmadığını söyleyen sözcü, kazada hayatını kaybedenlerin tümünün Alman askeri olduğunu ifade etti. 
     
     ISAF Komutanı Tümgeneral Hilmi Akın Zorlu da olaydan üzüntü duyduğunu açıkladı. Tümgeneral Zorlu, Almanya'nın Afganistan'da barışı sağlamak için yaptığı katkılardan memnuniyet duyduğunu ve bu kazanın Almanya'nın katkılarını etkilemeyeceğini belirtti. 



 DÜNYA 











</TEXT>
</DOC>
