<DOC>
<DOCNO> 103775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sontur22.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Ölüm oruçları bizim için utanılacak bir olay" 
</HEADLINE>
<TEXT>

     Adalet Bakanı Aysel Çelikel, ''ölüm oruçlarının, 1 kişi dahi olsa utanılacak bir durum olduğunu'' belirterek, ''Belki bir mücadele vermek istiyorlar, ama devletle yapılacak mücadele bu kadar çok kayıpla birlikte verilmemeli'' dedi. 
     Çelikel, Bakırköy Kadın ve Çocuk Tutukevi'nde basın mensuplarına yaptığı açıklamada, ''ölüm orucu'' eylemine de değinerek şunları söyledi 
     ''Ölüm oruçları, 1 kişi dahi olsa bizim için utanılacak bir olay. Bunu çözmenin yolları nedir, bunu bilmiyorum. Cezaevlerini kaldırmak deniyorsa, ben cezaevlerinde hiç kusur görmüyorum. 'Tecridi kaldırın' gibi fakslar geliyor. Bakanlık olarak tecrit uygulamıyoruz.'' Önümüzdeki Pazartesi gününden itibaren 7 ''F'' tipi cezaevine her gün 4 gazete alınacağını kaydeden Çelikel, buradaki tutuklu ve hükümlülerin yüzde 95'inin üniversite öğrencisi ya da mezunu olduğuna işaret etti. 
     Sincan'da havadar ve içinde çok değişik kitapların yer aldığı bir kütüphane bulunduğunu hatırlatan Çelikel, ''Eğer buraya gitmiyorlarsa kendi kendilerini mahkum ediyor demem yanlış gibi değil geliyor bana'' dedi. 
     Çelikel, 1.5 yılda gencecik çocuk ve insanların heba olup gittiğini belirterek, bugünleri tekrar yaşamak istemediklerinden dolayı cezaevleri ile uğraştıklarını söyledi. 
     Bakan Çelikel, ''Bu olayların sebebinin koğuş tipi cezaevleri olduğu kanaatine vardım'' diye konuştu. 
     ''Beklemeye tahammülü olmadığını'' vurguladığı cezaevi konusunda çok acele ettiğini anlatan Çelikel, bir soru üzerine, terör örgütü elebaşı Abdullah Öcalan'ın Sincan'daki F tipi cezaevine nakledilmesinin gündemde olmadığını, kişisel olarak da bu görüşü benimsemediğini bildirdi. 
     
     ''ÖLÜM ORUCU'' EYLEMİ 
     Bakanlıktan 2 kişiyi çeşitli cezaevlerine bilgi almak üzere teftişe gönderdiğini de dile getiren Çelikel, ölüm orucu eyleminde bulunanların tedaviyi kabul etmeleri konusunda basından, bu yönde çalışma yapılması için yardım istedi. 
     Çelikel, ''Belki bir mücadele vermek istiyorlar, ama devletle yapılacak mücadele bu kadar çok kayıpla birlikte verilmemeli. Onlar da bizim insanlarımız. Onları düşman olarak görmeyelim. Yardımcı olmak ve tedavi olmalarını sağlamak için elimizi uzatalım'' dedi. 
     Adalet Bakanı Aysel Çelikel, bir başka soru üzerine de kadın tutuklu ve hükümlülerin kendisinden en çok saç boyası, gazete ve dergi istediklerini söyledi. 
     Çelikel, daha sonra beraberindekilerle cezaevinin kütüphanesi, revir ve kadınların dikiş kursu görecekleri bölümlerini gezdi. 
     





</TEXT>
</DOC>
