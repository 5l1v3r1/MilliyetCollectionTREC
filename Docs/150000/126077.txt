<DOC>
<DOCNO> 126077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/son/sonspo05.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre, Parma maçı kadrosunda... Okan hala sakat... 
</HEADLINE>
<TEXT>

     İtalya Birinci Futbol Ligi'nin 15. haftasında yarın deplasmanda AC Parma ile karşılaşacak olan FC Inter'in kadrosunda Emre Belözoğlu da yer alırken, sakatlığı süren Okan Buruk kadroya alınmadı. 
     Teknik direktör Hector Cuper tarafından açıklanan maç kadrosunda olan Emre'nin ilk 11'de forma giymesi bekleniyor. 2 haftadır sakatlığı süren Okan'ın ise bacak kaslarında zedelenme olduğu için tedavisine devam edildiği bildirildi. 
     Bu arada teknik direktör Cuper, AC Parma maçı öncesinde en fazla forvetten endişe duyuyor. Vieri ve Crespo'nun sakatlıklarının ardından, geçen perşembe günü Bari ile yapılan İtalya Kupası maçında rakibiyle çarpışarak sahada bayılan ve hastaneye kaldırılan Kallon da, AC Parma maçının kadrosuna alınmadı. 
     Genç takımdan Martins'i kadroya çağıran Arjantinli teknik adamın forvette Recoba'ya tek başına görev vereceği tahmin ediliyor. 
     Ligde FC Inter 30 puanla 3., AC Parma ise 22 puanla 7. sırada yer alıyor. 
     





</TEXT>
</DOC>
