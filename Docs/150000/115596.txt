<DOC>
<DOCNO> 115596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/28/son/sondun14.html </URL>
<DATE> 2002/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer Türkiye'ye tarih verilmesini istiyor 
</HEADLINE>
<TEXT>

     Der Spiegel dergisi, "Türkiye yarım AB üyesi mi " başlığıyla verdiği haberde, bir süre öncesine kadar Türkiye'ye verilen adaylık statüsünün geri alınmasını isteyen Dışişleri Bakanı Joschka Fischer'in şimdi fikir değiştirerek, üyelik müzakerelerine başlanması için Türkiye'ye takvim verilmesinden yana olduğunu yazdı. 
     Almanya'da yayımlanan bazı dergi ve gazeteler, bugünkü sayılarında, Türkiye'nin AB üyeliğine ilişkin çeşitli yorumlarda bulundu. 
     Der spiegel, Fischer'in fikir değiştirmesinde, Washington'un baskısı ve Avrupalıların kendi güvenlikleri için Türkiye'ye bir perspektif sunmaları gerektiği bilincine varmasının önemli rol oynadığını belirtti. Dergi, Fischer'in Ortadoğu bölgesinin gözardı edilemeyeceği, bu krizin aşılmasında Türkiye'nin köprü vazifesi görebileceği düşüncesinde olduğunu yazdı. 
     Dergi, "Aslında Fischer, milliyetçi bilince sahip Türklerin, yeni bir hükümet altında, egemenliklerini büyük ölçüde yitirecekleri düşüncesiyle, AB'ye tam üyelik isteklerini zaman içinde kaybedeceklerini düşünüyor. Bu durumda Türkiye'ye bir çeşit 'yarım üyelik verilebileceği' görüşünde" ifadelerini kullandı. 
     
     TÜRKİYE ŞANSINI DÜZELTİYOR- 
     Financial Times Deutschland gazetesi de, "Türkiye üyelik şansını düzeltiyor" başlığıyla verdiği haberde, AB liderlerinin son Brüksel zirvesinden Türkiye'ye farklı sinyaller gönderdiklerini yazdı. 
     AB Konseyi sonuç bildirgesinde "Türkiye, aldığı reform kararlarıyla katılım müzakerelerine başlama sürecini yakınlaştırdı" ifadesine yer verildiği, ancak Fransa Cumhurbaşkanı Jacques Chirac'ın, Türkiye'de atılan adımları yetersiz bulduğu belirtilen haberde, "AB içinde Türkiye'nin AB perspektifiyle ilgili ihtilafın hala sürdüğü ortaya çıkıyor. Fakat somut müzakerelerin başlatılması şansı, Türkiye açısından artmış bulunuyor" denildi. 
     Federal hükümetin son günlerde Türkiye ile müzakerelerin başlatılması yönünde destek verdiği için muhalefet tarafından eleştirildiği, Avusturya ve Lüksemburg başbakanlarının da, Türkiye'ye katılım vaadinde bulunulmasına karşı oldukları öne sürülen haberde, " Almanya Başbakanı Gerhard Schröder'den bu konuda gelen yanıt ise bilinçli olarak bazı endişelerin uyandırılmaya çalışıldığı şeklindeydi" görüşü savunuldu. 
     Türkiye'ye AB perspektifi verilmesinde, Yunanistan ile ilişkilerin yumuşamasının da etkili olabileceğine dikkat çekilen haberde, ''Gerek Yunanistan, gerekse İngiltere, Türk hükümetinin AB katılım müzakerelerinin başlatılması yönündeki ısrarcı tutumunu destekliyorlar'' denildi. 
     Türkiye'deki Alman vakıf temsilcilerinin casuslukla suçlandıklarını belirten Die Welt gazetesi de "Bu suçlamaların, Berlin'deki federal hükümetin Kopenhag'da Aralık ayı ortasında yapılacak bundan sonraki AB zirvesinde Türkiye'yi daha fazla destekleyeceğini açıkladığı gün yapılmış olması, Türk devlet sistemi içindeki iflah olmaz Avrupa karşıtlarının ne derece kontrolden uzak olduklarının yeni bir işaretidir" görüşünü savundu. 
     





</TEXT>
</DOC>
