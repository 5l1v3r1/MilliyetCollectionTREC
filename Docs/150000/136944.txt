<DOC>
<DOCNO> 136944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sonspo05.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Yarınki maçla ilgili endişemiz yok 
</HEADLINE>
<TEXT>

     Bursaspor Kulübü Basın Sözcüsü Şükrü Akyollu, yarın konuk edecekleri Galatasaray'ı evine puansız göndermeyi hedeflediklerini belirterek, ''Yarınki maçla ilgili endişemiz yok'' dedi. 
     Şükrü Akyollu, dün yönetim olarak teknik heyet ve futbolcularla bayramlaştıklarını, yaptıkları görüşmede de takımın yarınki maça tam olarak hazır olduğu izlenimini edindiklerini söyledi. 
     Samsunspor galibiyetiyle takımın moral bulduğunu, ancak bu maçın geride kaldığını kaydeden Akyollu, Galatasaray maçına ayrı bir önem verdiklerini ve bu zorlu karşılaşmada rakibin değil, kendilerinin nasıl oynayacağının önemli olduğunu vurguladı. 
     Güçlü rakiplerinin, lider Beşiktaş'ın 8 puan gerisinde olduğuna ve şampiyonluk yarışında yara almamak için yarınki maçı mutlak kazanmak isteyeceğine dikkati çeken Akyollu, ''Onların durumunu düşünecek halde değiliz. Biz kendimizi düşünüyoruz. Yarınki maçla ilgili endişemiz yok. Hocamız, futbolcularla yaptığı konuşmada, Siz bu maçı bir gece evvel yattığınızda beyninizde kazanacaksınız demiş. Buna biz de inanıyoruz'' diye konuştu. 
     Akyollu, sarı-kırmızılı ekibin kötü hava koşulları nedeniyle ertelenen Denizlispor maçına ilişkin olarak, ''Galatasaray'ı yeni transferleriyle birlikte keşke daha önce izleyebilseydik'' derken, güçlü rakiplerinin kendileri için hala ''kapalı kutu'' olduğunu sözlerine ekledi. 
     
     KAMP BAŞLADI 

     Bursaspor, yarın akşam yapacağı Galatasaray maçı için kampa girdi. 
     Vakıfköy Orhan Özselek Sosyal Tesisleri'nde toplanan yeşil-beyazlılar, akşam yapacağı hafif bir antrenmanın ardından maç saatini beklemeye başlayacak. 
     Bursaspor'un yarınki maça, Majdan, Varesanoviç, Ömer, Bulat, Erkan, Egemen, Yakup, Glauber, Junior, Mustafa Şahin ve Okan muhtemel 11'iyle çıkması bekleniyor. 
     Sakatlıkları süren Murat Sözkeken, Tayfun ve Emre, yarınki maçta forma giyemeyecek. 
     





</TEXT>
</DOC>
