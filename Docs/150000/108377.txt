<DOC>
<DOCNO> 108377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/guncel/gun04.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe dil kursları tatil’de verilecek 
</HEADLINE>
<TEXT>

Bakan Tekin, Kürtçe yönetmeliğini, Başbakanlığa gönderdi. İlköğretim 6, 7 ve 8. sınıf öğrencileri Kürtçe kurslara hafta sonu ve yaz tatilinde devam edebilecek 
     ANKARA Milliyet 

     AB uyum yasaları kapsamında hazırlanan ve Kürtçe öğrenime olanak sağlayacak yönetmelik nihayet tamamlandı. Milli Eğitim Bakanı Necdet Tekin, "Bu dilleri öğretmek veya öğrenmek isteyenler için hiçbir ekstra yük getirilmemiştir" dedi. "Türk Vatandaşlarının Günlük Yaşamlarında Geleneksel Olarak Kullandıkları Farklı Dil ve Lehçelerin Öğrenilmesi Hakkında Yönetmelik"i, Resmi Gazete’de yayımlanması için Başbakanlık’a gönderdiklerini dile getiren Tekin, 16 maddelik yönetmelikte, diğer özel kurslara uygulanan hükümlerin bulunduğunu ifade etti. Tekin, "Bakanlığımıza başvurarak, bu dillerde öğrenim yapmak üzere kurs açılabilecek" diye konuştu. Tekin, öğretmenlik yapacak kişilerde aranılacak niteliklerin de, diğer kurslarla aynı olacağını kaydetti. 
     

</TEXT>
</DOC>
