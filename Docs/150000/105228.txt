<DOC>
<DOCNO> 105228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/spor/ybilgic.html </URL>
<DATE> 2002/09/02/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
90 dakika 
</HEADLINE>
<TEXT>

     Washington’un üç golüyle tribünlerin de keyfi yerine gelmişti, şarkıların da... Feyenoord maçı sonrası Fenerbahçe, hem kulübede hem de sahada radikal değişiklikler yaptı. Ali Güneş ve Cem Karaca kanat sıkıntısını çözmek için tribünden sahaya indiler. Johnson - Stevic ikilisi de göbeği tutacak, Ortega’nın yaratıcılığıyla hücum organizasyonları tamamlanacaktı. 
     Rıza Çalımbay, Denizlispor’u bu kurguyu bozacak şekilde iyi organize etmişti. Defanstaki katı adam markajının yanı sıra Ortega ne zaman topu ayağına alsa başında üç kişi buluyordu. Cem Karaca, Ali Tandoğan’ın önünde çok zayıf kalınca Yeşil - Siyahlı ekip sağ kanatı da etkili kullanmaya başladı. 
     Maçın seyrini değiştiren, Fenerbahçe’nin iyi değil, etkili oynamasıydı. Hücum geliştirmek için yine orta sahayı gereksiz gören, uzun toplarla forvetlerini topla buluşturan Sarı - Lacivertli ekip 3. dakikada Ogün’ün pasını kovalayan Washington’un söke söke götürüp, Süleyman’ın üstünden filelere gönderdiği topla öne geçti 1 - 0 
     Bozuk zemin ve üst düzey mücadele iki takım adına da top kayıplarını peş peşe getirirken, 14’te Fenerbahçe ilk kornerini kazandı. Topun başına Ortega gitti, ön direğe kesti, Washington araya girdi ve Ankaragücü maçındaki golün karbon kopyası gerçekleşti. 36’da Rüştü’nün uzun degajını Denizlispor defansı kalecisine bıraktı. Serhat bindirmesinde, araya kafasını sokmakta ürkünce, Süleyman iki hamlede etkisizleştirdi. Washington’un 45’te sol çaprazdan çektiği sert şutla ilk yarı tamamlandı. 
     Çalımbay, ikinci 45’te gol peşine düştü. Özellikle orta sahasını yüzü kaleye dönük şekilde topla buluşturmayı başardı ve pozisyonlar yarattı. Stevic’in yorulmasıyla birlikte, Cem Karaca ve Ali Güneş’in maça ağırlık koyamamaları orta sahayı tamamen rakibe geçirdi. 57’de Fatih’in geri pasını Rüştü, Ali Tandoğan’a kaptırdı. Seken topa Kabat’un şutu boş kale yerine auta gitti. 
     63’te Stevic’in faul atışında Washington altı pas üzerinden kafayı vurdu ve fark üçe çıktı. Bir dakika sonra Brezilyalı’nın ara pasında Yusuf, pozisyonu değerlendiremedi. 81’de Fatih’in ezdiği net pozisyonun ardından 85’te Bencik nefis bir sol voleyle Rüştü’yü avladı 3 - 1. 
     Fener şoku atamadan 87’de Ali Güneş’in kaptırdığı topu Kratochviz arka direğe kesti. Fatih’in zamanlaması kötüydü. Mustafa Özkan çaprazdan fileleri gördü. 
     Tribünler şokta, Fener şaşkınlık içindeydi. Alkışlar tekrar ıslıklara dönerken, 90 dakika bitti. 
     



 SPOR 





























</TEXT>
</DOC>
