<DOC>
<DOCNO> 108711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sonspo15.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü turdan ümidi kesmedi... 
</HEADLINE>
<TEXT>

     Ankaragücü, UEFA Kupası'nda dün akşam Ankara'da İspanya'nın CD Alaves takımıyla oynadığı ve 2-1 kaybettiği maçı, hafta sonu ligde Gençlerbirliği ile yapacağı karşılaşma nedeniyle unutmak istiyor. 
     Ankaragücü Kulübü Basın Sözcüsü Serdar Özkazanç, İspanya'da turu geçmek için mücadele vereceklerini belirterek, ''Alaves karşısında takımımızın ilk yarıda ortaya koyduğu futbol ve kazanma arzusu bizleri memnun etti'' dedi. 
     Karşılaşmanın ilk yarısının son dakikalarında yedikleri golün futbolcuları etkilediğini ifade eden Özkazanç, ''Attığımız golden sonra da net pozisyonlar bulduk. Bu fırsatları değerlendirebilsek ve ikinci golü bulabilseydik maçın sonucu çok farklı olurdu. İlk yarının son dakikasında yediğimiz gol kırılma noktası oldu. Her şeye rağmen tur için ümitsiz değiliz ve İspanya'da turu geçmek için mücadele edeceğiz'' diye konuştu. 
     Özkazanç, ligde yapacakları Gençlerbirliği maçına konsantre olmaya çalıştıklarını kaydederek, şunları söyledi 
     ''Alaves maçı geride kaldı. Önümüzde oynayacağımız çok önemli bir Gençlerbirliği maçı var. Bu maçı kazanmaktan başka bir düşüncemiz yok. Ankaragücü'nün maça konsantre olduğunda, oynadığı futbolu Alaves karşısında ilk yarıda gördük. Ankara derbisine de böyle hazırlanıp kazanmak için mücadele edeceğiz.'' Ankaragücü'nde cezalı Radu ile sakatlığı devam eden Carabas, Gençlerbirliği karşılaşmasında takımlarındaki yerlerini alamayacaklar. 
     





</TEXT>
</DOC>
