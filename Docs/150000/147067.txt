<DOC>
<DOCNO> 147067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo15.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin kaptanları, yarından umudu kesmedi... 
</HEADLINE>
<TEXT>

     Fenerbahçe'nin kaptanları Ümit Özat ve Ceyhun Eriş ile takımın ''fahri'' kaptanı Rüştü Reçber, ligde kalan maçları kazanmak için mücadele edeceklerini söylediler. 
     Fenerbahçe Kulübü'nün resmi yayın organı olan aylık Fenerbahçe Dergisi'ne konuşan her 3 futbolcu, kaptanlık, kadro dışı kalan takım arkadaşları ve hedefleriyle ilgili görüşlerini belirttiler. 
     Ogün Temizkanoğlu'nun kadro dışı bırakılmasının ardından takım kaptanlığına getirilen Ümit Özat, bandın kendisine verilmesiyle ilgili olarak şunları kaydetti 
     ''Gerek futbol, gerekse özel hayatımda aldığım sorumluluğu yerine getiren bir insanım. Bu taktir edildi ve bana bu onurlu görev layık görüldü. Bu yüzden çok mutluyum. Tabii ki çok sorumluluk isteyen, zor bir görev. Ama zorluklar, aşılması için vardır. Takım olarak sorumluluğumuzun bilincine varırsak, o şekilde hareket edersek, yükümüzün hafifleyeceğine inanıyorum. Bu takımda Revivo da kaptanlık yaptı, Ogün ağabeyimiz de. Herhangi olumsuz bir şey olduğunda olayların çarpıtılmasını ve gözlerin Rüştü ağabeye dönmesini ben şahsen istemiyorum. Kaptan olduktan sonraki ilk maçımda, Altay maçında cezalıydım, ama kalbim takımla birlikte sahadaydı.'' Transferi konusuna da değinen Ümit Özat, Fenerbahçe'de bulunduğu dönem içinde hiçbir transfer teklifini kulübüne koz olarak kullanmadığını vurgulayarak, şöyle devam etti 
     ''Fenerbahçeli kaptan Ümit Özat olmaktan dolayı gurur duyuyorum. Ben yönetime, beni istedikleri sürece Fenerbahçe'de kalacağımı ifade ettim. Ama bundan daha önemli birşey daha konuştum. Transferden önceki amacımız, Fenerbahçe'nin Şampiyonlar Ligi'ne katılması olmalı, ondan sonra Fenerbahçe için transfer imzaları daha kolaylaşacaktır.'' 
     
     CEYHUN ''BİRTAKIM ŞEYLER HEP TERS GİDİYOR'' 
     Sarı-lacivertli takımda ikinci kaptanlığa getirilen Ceyhun Eriş ise, çabalarına rağmen, hep bir şeylerin ters gittiğinden yakınarak şöyle konuştu 
     ''Çabalıyoruz, ama birtakım şeyler hep ters gidiyor. Ama biz yılmadık. Artık hiç puan kaybetmemeyi hedefliyoruz. Önümüzdeki maçlarda Şampiyonlar Ligi için mücadele edeceğiz. Yönetimin verdiği karar doğrultusunda ikinci kaptan olmak bana çok gurur verdi. Şu anda durumumuz pek iyi gitmediği için Ümit ile sorumluluğumuz daha ağır, ama takım arkadaşlarımızın da desteğiyle bu dönemi atlatacağız.'' Ceyhun, kadro dışı kalan takım arkadaşlarıyla ilgili olarak da şunları kaydetti 
     ''Kadro dışı bırakılan oyunculardan etkilenmemek mümkün değil. Ancak biz profesyonel futbolcularız. Her takımda bu tarz durumlara rastlanabilir. Bunu olağanüstü bir durum olarak görmüyorum. Biz arkadaşlarımız adına üzüldük. Bizim de başımıza gelebilirdi. Hoş bir şey değil, ama sonuçta bizim el atabileceğimiz bir durum da değil. Yönetim ve teknik heyetin kararına saygı duymak zorundayız. Çünkü Fenerbahçe büyük bir camia ve bizler olsak da olmasak da her zaman gündem takımı olmaya devam edecek. Bundan sonra sahada en iyiyi yapmak istiyoruz. Çünkü futbolcu olarak en önemli görevimiz bu. Herkes şunu iyi bilmelidir ki, bu bilinçle hareket ediyoruz.'' 
     
     RÜŞTÜ ''DİKENLİ GÜL BAHÇELERİNDEN GEÇTİK'' 
     Sarı-lacivertli takımın milli kalecisi ve ''fahri'' kaptanı Rüştü Reçber ise, ligde şu ana kadar çok puan kaybettiklerini ve bundan sonra kayba tahammülleri olmadığını kaydederek, şunları söyledi 
     ''Dikenli gül bahçelerinden geçtik. Şampiyonlar Ligi'ne girebilmek için takım olarak sorumluluklarımızı yerine getirmeliyiz. Fenerbahçe'nin çizdiği tabloya baktığımda tabii ki bir başarısızlık görüyorum. Başta yönetim olmak üzere, bizden istenilen futbolu sergileyemedik, 5 arkadaşımız kadro dışı kaldı. Ben buna profesyonellik çerçevesinde alınmış bir karar olarak bakıyorum. Şimdi yeni bir sayfa açıyoruz. Bu sayfanın içinde de bizi bekleyen maçlar var. Bu maçlar ligde sıralamayı değiştirebilecek maçlar. Biz hedefimizden koptuğumuzu düşünmüyoruz. Önümüzdeki maçlarda takım olarak bir bütün olup, camiamıza yakışır şekilde top oynayarak kendimizi affettirmeye çalışacağız.'' Rüştü, kaptanlık konusunda ise şöyle konuştu 
     ''Ben kendimi bir fahri kaptan, takımın bir ağabeyi olarak görüyorum. Kaptanlık sadece kola bant takmakla olmaz. Yönetimle oyuncular arasında köprü kurmayı, takım arkadaşlarıyla çok iyi geçinmeyi, takımı için her türlü fedakarlığı yapmayı gerektiren bir görev ve ben bunu zaten yapıyorum. Bu arada ben, Ümit Özat ve Ceyhun'dan yaşça büyüğüm. Bu görevi bu yüzden arkadaşlarıma bırakıyorum. Benim için kural şudur Bir takımda herkes elini taşın altına sokmak durumundadır. Her oyuncunun sorumluluğu vardır.'' Transferiyle ilgili soruları da yanıtlayan Rüştü, sözlerini şöyle tamamladı 
     ''Bu sezon sonunda Fenerbahçe yönetimiyle masaya oturacağım. Öncelikle istediğim tek şey, Fenerbahçe'de kalmak. Bu yüzden transferle ilgili herhangi bir hamle de bulunmuyorum. Bu çalkantılı dönemde yönetim de ben de bunu gündeme getirmeyi istemiyoruz. Şu andaki tek amacımız kötü gidişatımızı durdurmak.'' 
     





</TEXT>
</DOC>
