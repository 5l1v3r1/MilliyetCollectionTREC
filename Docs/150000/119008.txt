<DOC>
<DOCNO> 119008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/spor/ysenay.html </URL>
<DATE> 2002/11/15/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Hadi canım sen de 
</HEADLINE>
<TEXT>

     Fenerbahçe’nin Atina’daki çöküşünün başaktörü Rüştü kardeşimizdir tabii... Ama Sarı - Lacivertli ekibin "olmazsa olmaz" taktiği ve gol yaratma gerçeğinin oyun başlarkenki planı böyle mi olmalıydı 
     Lorant efendi, tek Serhat’ın üstüne yıktığı gol bulma göreviyle dün gece Avrupa’nın ne denli bir "berbat taktisyeni" olduğunu ortaya koymuştur bizce... Haftalardır Fenerbahçe’nin JOKER’i olarak kendini ispatlamış bir Ceyhun’u dünkü oyuna hazırlamayan bir teknik adama başka nasıl bir sıfat yakıştırılır Onu Alman lugatındaki zeka noksanlarını tarif eden bilimsel sayfalarda ararsanız kolayca bulabilirsiniz sanırım... Ceyhun gibi çalışkan ismin daha dünlerde Samsun önündeki maçı koparma yeteneğini ilk tertibi düşünürken unutan bir Alman’a hangi sıfatların yakıştırılacağını yine Dünya yeteneklisi Alman kanı taşıyanlar bulabilirler sanırım... Panathinaikos golsüz beraberliğe dönük bir defans kurgusu ve de kontrataklarda aradığı tur şansını planlayıp, geceye sürerken, ne denli haklı bir düşünceyle Lorant efendiyi yenmişse, aynı Herr Lorant, Fenerbahçe’yi tek Serhat’ın çaresiz çırpınmalarına kilitleyip, tur kapılarının hayallerini kurmakla ne denli bir "düşünce garibanı" olduğunu da bir kez daha koymuştur ortaya... 
     Yani kazanmak veya gol atmaya mecbur olan taraf sen olacaksın ve de takımını sahaya savunma ağırlıklı bir tertip ve taktik anlayışıyla süreceksin... "HADİ CANIM SEN DE" diye alaya almazlar mı yani böylesine bir kenar yönetim ilkelliğini... 
     Rüştü, Fenerbahçe’de yıllardır alkışlanan bir kaleci fenomeni... Tamam da, dün gece CNN Türk’teki maç öncesi konuşmasında son yorum olarak Rüştü korkularını aktarmıştım dinleyenlere... Nedenine gelirsek, Rüştü’nün son aylarda hem hatalarla dolu kaleden çıkış hamlelerini, hem de yediği gollerdeki bu büyük ustaya yakışmayacak kabahatleri yazılarımızda ve konuşmalarımızda defalarca işaretlemiştim. Ayrıca Rüştü kardeş de, aylardır dinmeyen ağrılarını açıklayıp duruyordu zaman zaman... Ama onu duyup da, tehlikenin gelişini hissedecek kafalar nerde ki Fenerbahçe’de Ortega’nın futbolda bir dolar milyoneri olduğunu hepimiz biliyoruz. Tamam da, Fenerbahçe’yi böylesine içine düştüğü kör kuyulardan çekip, çıkaramayacak ve de aldığı paraların geriye dönüşünü sağlayamayacaksa, Sarı - Lacivertli ekibin artık ne işine yarar ki Ariel Ortega’nın yakın markajı yediği zaman sus pus oluveren futbol bilgeliği .. 
     Yani önce Şampiyonlar Ligi, sonrasında da UEFA’dan düşen Fenerbahçe, şimdi bakalım ligde neler yapabilecek... Bana sorarsanız Lorant’ın tekdüzeliğe ve disipline dayalı Alman kafası ligde de Fenerbahçe soyunma odasına çareler üretemez korkarım... 
     



 SPOR 



























</TEXT>
</DOC>
