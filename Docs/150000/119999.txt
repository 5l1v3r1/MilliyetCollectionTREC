<DOC>
<DOCNO> 119999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/son/sonspo11.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Hasan FC İnter'le hemen hemen imzaladı... 
</HEADLINE>
<TEXT>

     İtalyan spor basını, transfer haberlerinde bugün de Türk futbolculara geniş yer ayırırken, Hasan Şaş'ın küçük ayrıntılar dışında FC İnter ile anlaştığı iddia edildi. 
     Corriere dello Sport ve Tutto Sport gazeteleri, ''Hasan, İnter'i istiyor'' başlığı altındaki haberlerinde, Türk futbolcunun, lacivert siyahlılara gelmek için Liverpool'dan gelen öneriyi geri çevirdiğini savundular. 
     Corriere dello Sport, Hasan'ın ağzından, ''Geleceğimde Türklerin olduğu yabancı bir kulüp var'' ifadesini verirken, Emre ve Okan'ın şimdiden İnter çevrelerinde Hasan Şaş'tan bahsettiği kaydedildi. 
     Haberde, İnter Kulübü Spor Direktörü Giuliano Terrano'nun Hasan Şaş'ın menajeri Hakan Azman ile önceden anlaşmaya vardığı öne sürülüyor. 
     Tutto Sport ise 26 yaşındaki futbolcunun Galatasaray Teknik Direktörü Fatih Terim ile bağlarını kopardığını, kafasındaki takımın İnter olduğunu ileri sürdü. Gazeteye göre, Şaş'a sezon başına 2 milyon Euro olmak üzere 3 yıllık sözleşme önerildiği belirtiliyor. 
     İnter Teknik Direktörü Hector Cuper'in, bu akşam Pescara'da yapılacak İtalya-Türkiye A milli maçını izleyeceğini yazan gazeteler, Arjantinli teknik adamın gözünün Şaş'ta olacağını savunuyor. 
     Gazeteler, Hasan Şaş'ın transferi konusundaki tezlerini doğrulamak için Türkiye'de çıkan haberlere de yer verdi. 
     Bu arada, Aston Villa'nın defans oyuncusu Alpay Özalan'ın da Cuper'in isteği doğrultusunda İnter'e geleceği iddia ediliyor. 
     Alpay için ''dev adam'' yakıştırmasını yapan Corriere dello Sport, Alman ve İspanyol kulüplerinin 29 yaşındaki Türk futbolcunun peşinde olmasına rağmen İnter'in gelecek sezonki hedefinin bu futbolcuyu almak olduğunu yazdı. 
     İtalya'da transfer iddialarında adı geçen diğer Türk futbolcu İlhan Mansız'ın ise Brescia'dan gelen öneriyi nazik bir şekilde geri çevirdiği, büyük olasılıkla Almanya'nın Hertha Berlin takımına gideceği öne sürüldü. 
     Öte yandan Tutto Sport gazetesi, Galatasaray'da Teknik Direktör Fatih Terim'in yerine Gheorghe Hagi'nin göreve getirileceğini iddia etti. 

     
</TEXT>
</DOC>
