<DOC>
<DOCNO> 112163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/yasam/ayas.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nane ve yeşil elma ağrıları hafifletiyor 
</HEADLINE>
<TEXT>

İştah, konuşkanlık, çok neşeli ya da aşırı depresif bir hal... Böyle durumlarda migren geliyorum’ diyor... Çeşitli ilaç ve tedavilerinin yanı sıra bazı gıdalar da faydalı olabiliyor 
     EYVAH MİGREN - 3 
Ayşegül AYDOĞAN 

     Migren hastalarının bir kısmında atak, kendini bazı ön belirtilerle saat ya da dakikalar öncesinden haberdar ediyor. Bazı hastalarda tipik olan bu haberci belirtiler, ruhsal ve duygusal durumda değişikliklerle kendini gösteriyor. Hasta kendisini çok enerjik, çok neşeli, konuşkan, iştahlı ve psikolojik yönden çok iyi ya da çok kötü hissediyor, kriz’in başlayacağını adeta anlıyor. Ancak bunların tam tersinin olması da mümkün. Yorgun ve depresif ruh hali içinde olmak da migrenin habercilerinden... 
     SSK Vakıf Gureba Hastanesi Ağrı Ünitesi Şefi Dr. Tayfun Aldemir, atak öncesi bu durumu, "Kişinin ruhsal durumunda iyi ya da kötü yönlü sapmalar olması" diye değerlendirdi ve sorularımızı yanıtladı... 
     
Krizin geleceği nasıl anlaşılır 
     Esneme hali, ruhsal durumda bir sarhoşluk, çok neşeli olmak veya çok depresif olmak gibi belirtilerle anlaşılır. Ruhsal olarak kişi kendisini uçlarda hisseder. 
     
     HİSSEDEN HASTA ŞANSLI 
Belirtiler ne zaman başlar 
     Genellikle aynı gün. Ataktan yarım saat, 15-20 dakika önce hissedilebileceği gibi ender de olsa 48 saat önce de başlayabilir. 
     
Bunu hissetmek avantaj sağlar mı 
     Hem de çok. Bu belirtileri hissettiği gibi hastanın ilacını alması lazım. İlacını ne kadar önce alırsa o kadar iyi. Bu hastalar aslında şanslı, avantajlı hastalar. 
     
Baş ağrısı tedavisinde gelinen nokta nedir 
     Bugün gelen her hastamızı, günlük hayatlarını aksatmayacak duruma getiriyoruz. Her hastaya uygulanması gereken çok etkili tedaviler var. Migren, belki 150-200 hastadan birinde çok dirençli olabilir. Amaç, baş ağrılarını iyi bir arkadaş yapmak 
     
İlaç dışında, hangi tedavileri öneriyorsunuz 
     Gerilim tipi baş ağrısında biyofeedback’in geri iletim - gevşeme eğitimi , migrende de akupunkturun yararını görüyoruz. 
     
     AKUPUNKTUR İYİ GELİYOR 
Akupunkturdan kimler yarar görüyor 
     Koruyucu ilaç tedavisiyle ağrılarını kontrol edemediğimiz hastalara akupunktur uyguluyoruz. Akupunkturun tıbbi olarak kabul edildiği tek hastalık migren. Migrende, endorfin hormonu gibi vücudun kendi ağrı kesici maddeleri var. Akupunktur endorfini arttırarak hasta aylarca ağrısız bir dönem geçirebiliyor. 
     
Biyofeedback nasıl uygulanıyor 
     Özel aletlerle ve psikolog gözetiminde yapılan bu gevşeme eğitimi, gerilim tipi baş ağrısında kullanılıyor. Gerilim tipi baş ağrısı, hastanın boyun, ense ve çiğneme kaslarını istem dışı kasmasına bağlı olarak çıkıyor. Hasta bir alete bağlanarak sürekli kasılı olan bu kaslarını bilinçli bir şekilde gevşetmeyi öğreniyor. 10 seanslık bir antrenman yapıyor. Hastanın ağrı sıklığı ve şiddeti azalıyor. 
     
İlaç kullanamayan hastalara tedaviler      Acıbadem Hastanesi Nöroloji Departmanı Başağrısı Ünitesi Sorumlusu Dr. Elif Ilgaz, atak tedavisinde özellikle ilaç kullanamayan ve gebe hastalarda uygulanan tedavi yöntemlerini anlattı. Ilgaz, "sfenopalatin ganglion blokajı" denilen yöntemin 10-15 seansta ilaçlarla benzer başarıyı yakaladığını söyledi. 
     Ilgaz, yöntemle ilgili şu bilgileri verdi "Amerika’da uygulanan bu yöntemi, ağrı kesici kullanamayan gebelerde kullanıyoruz. Pamuklu ve ilaçlı bir çubukla burundan giriyoruz. Burnun arka duvarındaki sinir kavşağına ulaşıyoruz. Çubuklar 30 dakika burun boşluğunda kalıyor. Ağrının sıklığını şiddetini ve süresini azaltıyor." 
     
     BİTKİSEL HAPLAR YARARLI 
     Ilgaz, bitkisel kökenli tedavilere eğilimin arttığını belirterek, Avrupa ve Amerika’da kullanılan fever few’ adlı bitikisel hapın migren tedavisinde etkili olduğunu kaydetti. İçinde fever few’ bitkisi, nane ve magnezyum bulunan bu hap Türkiye’de de bulunuyor. 
     Naneyi de migren hastalarına önerdiklerini belirten Ilgaz, "Nane çayı içmek bile ağrıyı hafifletiyor. Ense, sırt, alın ve özellikle ağrı noktalarının bulunduğu iki kaş arasına ve şakaklara nane yağıyla yapılan masaj da rahatlatıcı ve ağrıyı dindirici etkiye sahip. 
     
     KAHVE VE AĞRI İLİŞKİSİ... 
     Dr. Ilgaz, kafein içeren kahvenin, her gün çok fazla tüketenlerde ağrıları arttırdığını baş ağrısı şik yetiyle başvuran hastalara kesinlikle kahveyi yasakladıklarını söylüyor. Ancak Ilgaz, bazı hastalarda kahvenin atakta ağrıyı dindirici etkisini de gördüklerini ifade ediyor. 
     Chicago St. Luke’s Hastanesi’nde yapılan bir araştırma da yeşil elmanın migrenle baş etmede etkili olduğunu ortaya çıkardı. Yeşil elmanın migrenin doğal ilaçlarından biri olduğu belirtildi. 
     
     ATAKTA BUNLARA DİKKAT 
     Dr. Ilgaz, atak esnasında hastanın dikkat etmesi gerekenleri de şöyle sıraladı 
     Ağrı kesici, mutlaka atağın başında alınmalı. İlaç almak için atağın ortasının beklenmesi yanlış. Migren atağı büyüdükten sonra dizginlemek çok zor. 
     Atak sırasında mide emilimi bozulduğundan ağrı kesiciler kolay emilmiyor. Emilimi hızlandırmak için bulantıyı önleyici ilacın ağrı kesiciden önce alınması gerekiyor. Altın anahtar bu. 
     Atak esnasında şakaklara soğuk bir şey bastırmak çok etkili. Bu, soğuk bir kola kutusu dahi olabilir. 
     
Botox ağrıları azaltıyor ama...      Botox’un migren ve baş ağrılarında etkili olup olmadığı konusunda uzmanlar ayrılıyor. Prof. Baki Göksan konuyla ilgili olarak "1-2 yıldır patlama yaptı, çokça denenmeye başladı. Ama migrenden çok gerilim baş ağrısında etkili olduğu düşünülüyor" derken, Dr. Elif Ilgaz da "Atak sıklığını, şiddetini, süresini, kısaltmakta etkili ama çok pahalı. Birkaç ay sonra tekrarlamak gerekiyor. Aynı etkiyi ilaçlarla çok daha pratik şekilde yapıyoruz" diyerek görüş bildirdi. 
     Dr. Tayfun Aldemir de Botox’un migren değil, gerilim tipi baş ağrılarında etkili olduğunu savundu. Bu arada Botox’un ücretinin 750 milyon lira olduğunu ve etkisini 3 ay koruduğunu belirtmekte yarar var. 
     

</TEXT>
</DOC>
