<DOC>
<DOCNO> 105468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sondun06.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Taliban ve El Kaide altınları Sudan'a kaçırdı" 
</HEADLINE>
<TEXT>

     El Kaide örgütüyle Taliban'ın, geçen haftalarda Sudan'a birkaç kez altın sevkıyatı yaptığı bildirildi. Washington Post gazetesinin, Avrupa, Amerika ve Pakistanlı müfettişlere dayanarak verdiği haberde, altının, Pakistan'ın Karaçi kentinden tekneyle, önce İran ya da Birleşik Arap Emirlikleri'ne, buradan da kiralanan uçaklarla Sudan'ın başkenti Hartum'a gönderildiği belirtildi. 
     Haberde, altının miktarının bilinmediği, ancak Avrupa ve Amerikalı yetkililerin, miktarın büyük olduğunu, bunun da El Kaide ve Taliban'ın hala büyük mali rezervleri bulunduğuna işaret ettiğini belirttikleri kaydedildi. 
     Kimliği açıklanmayan kaynaklar, El Kaide lideri Usame Bin Ladin ve örgütün diğer üyelerinin Sudan'ı iyi bilmesi ve iş bağlantıları bulunması nedeniyle bu ülkenin depo olarak kullanılıyor olabileceğini ifade etti. 
     Bin Ladin, Afganistan'a gitmeden önce 1991-1996 yılları arasında Sudan'da yaşamıştı. 
     





</TEXT>
</DOC>
