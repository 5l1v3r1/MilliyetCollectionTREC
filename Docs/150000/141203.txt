<DOC>
<DOCNO> 141203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun08.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin savaşı başlatmasına günler kaldı... 
</HEADLINE>
<TEXT>

     ABD'nin, Irak'ta savaşı başlatmak için ''günlerle sayılı'' bir tarih belirlediği ve Türkiye'den halen kuzey cephesi için beklentilerini sürdürmekle birlikte, bir karar çıkmasına bakmadan Irak'a operasyonu güneyden başlatabileceği yorumları yapılıyor. 
     Washington'daki diplomatik kaynaklar ve gözlemciler, ABD'nin henüz, ''Türkiye planından vazgeçtik'' yönünde bir mesaj iletmediğini ancak beklemek için çok fazla zamanın da olmadığını belirterek, Irak'ta savaşın başlamasının ''günlerle'' sayılı olduğunu vurguluyor. 
     ABD'nin, Birleşmiş Milletler Güvenlik Konseyi'nde ikinci tasarının kabul edilmeyeceği kanaatine varması halinde, tasarıyı çekmesi ve ABD Başkanı George Bush'un, Irak lideri Saddam Hüseyin'e ültimatom vermesi beklentisi bulunuyor. Bunun ardından Bush'un, bombardıman başlamadan önce, BM silah gözlemcileri ve gazetecilere, ülkeyi terk etmeleri için zaman vermesi bekleniyor. 
     ABD Başkanı Bush da, Beyaz Saray'da düzenlediği son basın toplantısında, Türkiye'nin, Amerikan askerlerine geçiş izni vermemesi durumunda, olasılık planlarının devrede olduğunu ve askerlerin bir sıkıntıyla karşılaşmayacağına güveninin tam olduğunu söyledi. 
     Olasılık planları çerçevesinde ABD'nin, Amerikan askerlerine geçiş izni için Türkiye'de ikinci bir oylama yapılmayacağı veya tekrar kabul edilmeyeceği kanaatine varması durumunda, Türkiye'deki üsler ve hava sahasının kullanımını araştırdığı belirtiliyor. 
     
     ÜSLER İÇİN RESMİ TALEP YOK 
     Washington'daki diplomatik kaynaklar, üslerin kullanılması için Amerikan yönetiminden resmi bir girişim olmadığını belirtirken, İncirlik dahil, bütün üslerin kullanımına ilişkin herhangi bir talep gelmesi durumunda, hükümetin karar verip konuyu TBMM'ye getirebileceğini ifade ediyor. Aynı kaynaklar, İncirlik'ten yürütülen Kuzeyden Keşif hareketinin de, sadece ''savunma amaçlı'' bir düzenleme olduğuna dikkati çekiyor. 
     Koalisyon savaş uçaklarının, Türkiye'nin hava sahasını kullanması konusu da gündemde bulunuyor. Gözlemciler, hükümetin yine gelen talebe bakarak isterse konuyu TBMM'ye götürebileceğine işaret ediyor. 
     
     TÜRKİYE ABD İLE KUZEY IRAK'I KONUŞUYOR 
     Öte yandan Türkiye'nin, Kuzey Irak konusunda Amerikalı yetkililerle görüşmeleri sürdürdüğü öğrenildi. Türkiye, insani yardım faaliyetleri için Kuzey Irak'ta bir Türk mevcudiyeti bulundurulacağını Amerikalılara anlatırken, Kuzey Iraklı Kürtlere karşı bir tutumu olmadığını da ifade ediyor. 
     Gözlemciler, Irak Kürdistan Demokratik Partisi IKDP lideri Mesud Barzani ve Irak Kürdistan Yurtseverler Birliği IKYB lideri Celal Talabani'nin, son 10 yılda kazandığı güven ve ekonomik kazancı Türkiye'ye borçlu olduğu yorumunu yaparken, Türkiye'nin, Irak'ta Kürtlerle birlikte bütün etnik gruplara dayalı bir yapıyı desteklediğini hatırlatıyor. 
     Bazı gözlemcilere göre, Iraklı Kürtlerin, bayrak yakmaya varan taşkınlıkları, uluslararası toplum ve özellikle ABD'den aldıkları yanlış sinyallere dayanıyor. 
     





</TEXT>
</DOC>
