<DOC>
<DOCNO> 112472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sontur12.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Meclis kararına karşı Anayasa Mahkemesi'ne başvurulmaz 
</HEADLINE>
<TEXT>

     Seçimleri erteletmeyi başaramayan küskünler, TBMM'nin tatile girme kararının iptali ve yürürlüğünün durdurulması istemiyle 110 milletvekili Anayasa Mahkemesi'nde dava açtı. Cumhurbaşkanı Ahmet Necdet sezer, Meclis kararına karşı Anayasa mahkemesi'ne başvurulamayacağını söyledi. 
     TBMM Başkanı Ömer İzgi, bavurunun Anayasa Mahkemesi"nde incelenmeksizin reddedileceğini belirtirken TBMM Grup Başkanvekili Murat Sökmenoğlu, seçime beş kala Anayasa Mahkemesi'ne gitmenin biyasi etik olarak yanlış olduğunu ifade etti. DSP Grup Başkanvekili Aydın Tümen de girişimin seçimleri erteletmeye yönelik olduğunu söyledi. 
     Cumhurbaşkanı Ahmet Necdet Sezer, küskünlerin TBMM'nin tatil kararının iptali için Anayasa Mahkemesi'ne başvurmasını "Meclis kararına karşı, Anayasa Mahkemesi'ne başvurulmaz" diye değerlendirdi. 
     Sezer, Yıldız Teknik Üniversitesi'nin 2002-2003 akademik yılı açılış programından ayrılırken, "Seçimin ertelenmesi için 'küskünler' Anayasa Mahkemesi'ne başvurmuşlar, ne diyeceksiniz" sorusu üzerine "Meclis kararını, Anayasa Mahkemesi incelemez. Kaç kere söyledim. Meclis kararına karşı, Anayasa Mahkemesi'ne başvurulmaz" diye konuştu. 
     TBMM'de soruları yanıtlayan İzgi de, iptal isteminde bulunanların, başvurunun hukuki olduğuna inanmış olabileceklerini belirterek "Ama bu başvuru incelenmeksizin reddedilecek bir başvuru gibi görünüyor" dedi. 
     Meclis kararlarına karşı Anayasa Mahkemesi'ne gidilemeyeceğini, milletvekili dokunulmazlığı ve milletvekilliğinin düşmesine ilişkin Meclis kararlarının bunun istisnası olduğunu belirten İzgi, iptal davası açmanın bu hallerde mümkün olduğunu hatırlattı. İzgi, şunları kaydetti 
     "Bizim olayımız ne dokunulmazlık ne de milletvekilliğinin düşmesi olduğu için zaten bu hususta bir başvuru mümkün değil. Bunun dışında zannediyorum arkadaşlarımız Anayasanın 150. maddesinden kaynaklanan başvuru hakkını kullanmak istiyorlar. Nitekim 110 imzanın toplanmasından amaç da bu olsa gerek. Ancak orada da kısıtlı. O maddeye göre iptal davası açabilmek için kanun, kanun hükmünde kararname ve bir de Meclis İçtüzüğü'nün maddelerinin anayasaya aykırılığının iddiasıyla gidilebilir. Halbuki bizim olayımız İçtüzüğün herhangi bir maddesinin şekil ya da esas yönünden Anayasa'ya aykırılığı değil İçtüzüğün uygulanması olayıdır. Meclis kararı, Meclis İçtüzüğü'nün uygulaması olduğu için o yönde de Anayasa Mahkemesi'ne gidilmesi mümkün değil, ama arkadaşlarımız mümkün görmüşler, götürmüşler." İptal isteminin esasa girilmeden Anayasa Mahkemesi tarafından reddedileceğini savunan İzgi, Meclis'in tatil kararının oylaması konusunda İçtüzük'teki açık hükümlerin uygulandığını belirtti. 
     İzgi, Anayasa Mahkemesi'nden istem doğrultusunda bir karar çıkması halinde TBMM'nin açılacağını, ne zaman açılacağının da Anayasa Mahkemesi kararında belirtileceğini, gerekçeli karar sıkıştırılsa bile ayın 28-29'unu bulacağını söyledi. 
     GÜVEN TATİL 
     
     YILMAZ İHTİMAL VERMEDİ 

     AA-''YAPILAN İTİRAZ KABUL EDİLSE BİLE, MECLİS'İN Başbakan Yardımcısı Mesut Yılmaz da başvuruyla ilgili olarak, "bu saatten sonra Meclis'in yeniden açılıp erteleme kararı alabileceğine ihtimal vermediğini" söyledi.Yılmaz, daha önce alınan Meclis kararına yapılan itiraz kabul edilse bile, Meclis'in yeniden toplanıp erken seçimin ertelenmesine yönelik bir karar almasının mümkün olmadığını kaydetti. 
     
     DYP'Lİ GÜVEN KARAR GEÇERLİ 

     DYP Grup Başkanvekili Turhan Güven, Anayasa Mahkemesi'nin 110 milletvekilinin TBMM'nin tatile girme kararının iptali ve yürütmenin durdurulması istemiyle yaptığı başvuruyu esasa girmeden başvuruyu reddedeceği görüşünde olduğunu söyledi. 
     Güven, tatille ilgili işari oylamanın içtüzük hükümleri gereği olduğunu anımsatarak "Mevcut oylar itibarıyla karar geçerlidir. Anayasa Mahkemesi'nin esasa girmeden başvuruyu reddedeceği kanaatindeyim. Ayrıca Meclis kararlarına karşı Anayasa Mahkemesi'ne gidilmesi konusu da tartışmalıdır" dedi. 
     MHP Grup Başkanvekili Mehmet Şandır da Meclis'in tatile girmesiyle ilgili yapılan işlemin içtüzük gereği olduğuna dikkat çekerek "Bir usulsuzluk olduğu kanaatinde değilim" diye konuştu. 
     
     AMAÇ SEÇİMİN İPTALİ 

     DSP Grup Başkanvekili Aydın Tümen de seçim sürecinde gelinen bu noktadan sonra başvurunun şık bir hareket olmadığını belirterek şunları kaydetti 
     "Bu hadiseyi, tatil kararı oylamasının şekline yönelik bir girişim değil tamamen seçim kararının iptaline yönelik bir girişim olarak görüyorum. Gelinen bu aşamadan sonra da bu hareketin bir anlam ifade etmediği gibi şık bir hareket olmadığını da düşünüyorum." 
     





</TEXT>
</DOC>
