<DOC>
<DOCNO> 135539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur07.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Üstgeçide çarpan şarkıcı Veysel Ergen'in otomobili yandı 
</HEADLINE>
<TEXT>

     Zeytinburnu'nda, virajı alamayarak üstgeçide çarpan şarkıcı Veysel Ergen'in otomobili yandı. 
     Pop müzik söyleyen Veysel Ergen yönetimindeki 34 GZC 71 plakalı otomobil, yolun kaygan olması nedeniyle virajda savrularak Topkapı Üstgeçidi'nin duvarına vurduktan sonra alev aldı. 
     Hasar gören kapıyı açamadığı için bir süre yanan otomobilde kalan Ergen, dışarı çıkmayı başardıktan sonra da durumu itfaiyeye bildirdi. 
     Ergen'in otomobili, olay yerine gelen itfaiyenin çalışmalarına rağmen kullanılamaz hale geldi. 
     Kazayı basın mensuplarına anlatan Ergen, virajı alırken frene basmasına rağmen otomobili durduramadığını belirterek, ''Bir ara kapıyı açmaya çalıştım, ancak açılmadı. İyi ki yanmadım'' dedi. 
     Bu arada, Mustafa Üstün yönetimindeki 34 LB 526 plakalı ambulans ile Engin Aydın idaresindeki 34 LLD 83 plakalı otomobil, Fatih Millet Caddesi üzerinde çarpıştı. 
     Kazada hafif yaralanan sağlık görevlileri ile Engin Aydın, başka bir ambulansla kaldırıldıkları Haseki Eğitim ve Araştırma Hastanesi'nde ayakta tedavi gördüler. 
     Polis, ambulansın kırmızı ışık ihlali yaptığını, özel otomobil sürücüsünün de alkollü olduğunu belirledi. 
     





</TEXT>
</DOC>
