<DOC>
<DOCNO> 131202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun11.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdünlü aşiret liderleri canlı kalkan olmak için Bağdat'ta 
</HEADLINE>
<TEXT>

     Irak'a operasyon düzenlenmesi halinde Saddam Hüseyin'in yanında yer almak isteyen Ürdünlü bazı aşiret liderleri Bağdat'a ulaştı. 
     CBS'in internet sitesinde yer alan haberde, aşiret liderlerinin, Iraklı yetkililerle biraraya gelecekleri ve olası savaş durumunda 100 bin kişi ile birlikte canlı kalkan vazifesi görmeyi teklif edecekleri bildirildi. 
     Irak yönetimi tarafından henüz konuyla ilgili bir açıklama yapılmazken, ABD Savunma Bakanlığı gelişmelere tepki gösterdi. 
     ABD Genelkurmay Başkanı General Richard Myers, Irak'ın geçen ay sonunda Arap ve Batılı ülkelerden önemli tesislerde konuşlanmak üzere insan kalkanı olarak gönüllüleri kabul edeceğini ilan ettiğini hatırlatarak, savunmasız insanların potansiyel hedeflerde kalkan olarak kullanılmasının uluslararası sözleşmelere uygun olmadığına dikkati çekti. 
     Diğer taraftan, ABD Başkanı'nın Ulusal Güvenlik Danışmanı Condoleezza Rice'ın, BM silah denetçileri komisyonu UNMOVIC Başkanı Hans Blix ile gizli bir görüşme yaptığı ve Iraklı bilim adamlarının, Irak sınırları dışında sorgulanmasını istediği bildirildi. 
     





</TEXT>
</DOC>
