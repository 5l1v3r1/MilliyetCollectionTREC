<DOC>
<DOCNO> 124838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur14.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfa'da iki yıl aradan sonra kar yağdı... 
</HEADLINE>
<TEXT>

     Eskişehir'de devam eden kar yağışı günlük yaşamı aksatıyor. 
     Karayolları ekipleri, buzlanma tehlikesine karşı, Eskişehir sınırları içinde kalan Ankara ve Bursa karayolunda tuzlama çalışmalarını sürdürüyor. Şehirlerarası yollarda ulaşım kontrollü sağlanırken, trafik ekipleri zinciri olmayan araçların trafiğe çıkmasına izin vermiyor. 
     Meteoroloji yetkilileri, kar kalınlığının 6 santimetreyi bulduğu Eskişehir'de, metrekareye düşen yağış miktarının 7 kilogram olarak ölçüldüğünü söylediler. Yörede kar yağışının salı gününe kadar sürmesi bekleniyor. 
     Köy Hizmetleri yetkilileri de kapanan köy yolu bulunmadığını, ancak ekiplerin hazır bekletildiğini söylediler. 
     
     İKİ YIL ARADAN SONRA 
     Şanlıurfa'da, iki yıl aradan sonra ilk kez kar yağdı. 
     Kent merkezinde 11.30 sıralarında yağmaya başlayan kar yağışının, yörede etkisini artırarak devam ettiği bildirildi. Yerde tutmayan kar yağışının akşam saatlerine kadar sürmesi bekleniyor. 
     Kentte, son olarak Ocak 2000'de kar yağmış ve yaklaşık 5 sanitmetre tutmuştu. 
     Bölgede kapalı yol bulunmadığını belirten yetkililer, yollardaki olası buzlanmaya karşı sürücüleri uyardılar. 
     





</TEXT>
</DOC>
