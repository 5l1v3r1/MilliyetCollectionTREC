<DOC>
<DOCNO> 109518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/soneko28.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç ''Zengin olmak istiyorsanız müze kurmayın'' 
</HEADLINE>
<TEXT>

     Rahmi M. Koç Müzesi'nde düzenlenen Türk Sanayicileri ve İşadamları Derneği TÜSİAD Yüksek İstişare Konseyi YİK Toplantısı'na ev sahipliği yapan Koç Holding Yönetim Kurulu Başkanı Rahmi Koç, ''Zengin olmak istiyorsanız müze kurmayın'' dedi. 
     TÜSİAD YİK Onursal Başkanlarından Rahmi Koç, YİK toplantısının ardından verilen yemekteki konuşmasında, en çok neden müze kurduğu, müzede kaç eser sergilendiği, sergilenen eserlerin nasıl temin edildiği ve müzede gerçekleştirilecek sosyal faaliyetlerde tenzilat yapıp yapmayacakları sorularıyla karşılaştığını söyledi. 
     Eski eserlere merakının oluşmasında çocukluk dönemlerinde babasının yurtdışı gezilerden kendisine armağan olarak getirdiği oyuncak trenlerin etkisinin olduğunu dile getiren Koç, daha sonraki yıllarda Henry Ford Müzesi'ni görüp çok etkilendiğini ve o yıllarda kafasında bir müze fikrinin oluşmaya başladığını anlattı. 
     Eserlerin bit pazarlarından, Fransa ve İngitere'deki küçük mezatlardan, müzayedelerden elde edildiğini belirten Rahmi Koç, alınan eserlerin restorasyonunun maliyetinin yurtdışında yüksek olması nedeniyle, İstanbul'da bu amaca yönelik bir ekip kurduklarını kaydetti. 
     
     ''RESTORE ET DEDİĞİN ZAMAN TÜRKLER CAYIR CAYIR PARLATIYOR'' 
     ''Tabii Türkler restore et dediğin zaman cayır cayır parlatıyor, temizliyor bütün şeyini alıyor. Onun için İngilizler'i çağırdık'' diyen Koç, eserlerin müzelerde çeşitli bölümlerde sergilendiğini kaydetti. 
     Birkısım eserin camekanlarda bir kısmının ise açıkta sergilendiğini belirten Koç, ''Bilhassa camekanların dışındakileri ziyaretçiler elliyor, itiyor, büyükse içine giriyorlar, sigara içiyorlar, çocuklar Sultan Vagonu'nun kadifeleri üzerinde zıplıyor o bakımdan biraz biraz tahribat oluyor. Bilhassa senede bir gün Müzeler Günü'nde buraya giriş bedava oluyor, o zaman bu tehlikeler artıyor'' diye konuştu. 
     Koç, müzede 5 bin 746'sı sergilenen olmak üzere toplam 7 bin eser bulunduğunu bildirdi. 
     Rahmi Koç, müzelerin para kazanmanın mümkün olmadığını, kapıda kesilen biletlerden sadece aydınlatma ya da bir güvenlik görevlisinin maaşının ödenebildiğini belirterek, bu nedenle gelir elde etmek için faaliyetlere başladıklarını söyledi. 
     Devletten yardım almadıklarını ifade eden Rahmi Koç, müzenin elektrik ve su kullanımında daha düşük bir bedel ödenmesi taleplerine karşılık, yetkili mercilerden kamu hizmeti görmedikleri yanıtını aldıklarını dile getirdi. 
     Koç, müzeye 2000 yılında 18, 2001 yılında 55 bin ziyaretçi geldiğini bu yıl ise ziyaretçi sayısının 130 bini aşacağını tahmin ettiklerini kaydetti. 
     Ziyaretçilerin çoğunun çocuk olduğunu, çocuklardan ücret alınmaması talebi geldiğini belirten Koç, ziyaretçi çocuklar için çocuk programı yaptıklarını söyledi. 
     Konuşmasının ardından Koç'a TÜSİAD YİK Başkanı Muharrem Kayhan tarafından plaket verildi. 
     
     NOTLAR 
     Sakıp Sabancı, Bülent Eczacıbaşı, Erkut Yücaoğlu, Mustafa Koç ve Aldo Kaslowski'nin de katıldığı YİK toplantısına ilginin büyük olduğu gözlendi. 
     Toplantının gerçekleştirildiği Hasköy'deki Rahmi M. Koç Müzesi'nde eski arabaların sergilendiği bölüm, yaklaşık 5 saat süreyle ziyaretçilere kapatılırken, toplantıya katılan Sakıp Sabancı ve Bülent Eczacıbaşı'nın da aralarında bulunduğu bazı işadamları, tekneyle geldiler. 
     YİK Başkanı Muharrem Kayhan ile TÜSİAD Başkanı Tuncay Özilhan'ın konuşmaları ve TÜSİAD-Boğaziçi Üniversitesi Dış Politika Forumu imza töreninin ardından toplantıda basına kapalı bölümüne geçildi. 
     Yaklaşık 2 saat süren kapalı bölümde üyelere, ''Türkiye'de büyüme ve istihdamın önündeki engeller'' konulu danışmanlık şirketi McKinsey çalışmasının sunumu yapıldı ve üyelerle görüş alışverişinde bulunuldu. Bu sırada, basın mensupları da öğle yemeğine kadar müzenin Cafe du Levant adlı kafesinde ağırlandı. 
     Öte yandan, Başkanlar Konseyi toplantısını geçen hafta Sakıp Sabancı'nın değerli sanat eseri koleksiyonunu bir müze ve eğitim kurumuna dönüştürdüğü müzede gerçekleştiren TÜSİAD'ın, bugün de YİK toplantısını sanayi müzesinde gerçekleştirmesi, artık toplantılarını sanat eserlerinin bulunduğu yerlerde yapmayı tercih ettiği esprilerine yolaçtı. 
     





</TEXT>
</DOC>
