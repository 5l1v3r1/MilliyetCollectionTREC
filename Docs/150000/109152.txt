<DOC>
<DOCNO> 109152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/23/son/sonspo09.html </URL>
<DATE> 2002/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant, Yusuf'u idmandan kovdu 
</HEADLINE>
<TEXT>

     Birinci Süper Futbol Ligi'nin 7. haftasında Elazığspor'la karşılaşacak olan Fenerbahçe'nin bu sabahki çalışmasında teknik direktör Werner Lorant, Yusuf'u idmandan kovdu. 
     Samandıra Tesisleri'nde gerçekleştirilen taktik ağarlıklı dayanıklılık çalışması esnasında bir pozisyonda Yugoslav futbolcu Steviç'e arkadan sert giren Yusuf'a Lorant oldukça sinirlendi. Daha sonra sarı-lacivertli futbolcuya antrenmanı bıraktıran Lorant, tesislere gönderdi. 
     Tesislerin yolunu tutan Yusuf'un çalışmayı kendisinin terkettiğini zanneden Ceyhun'un da arkadaşına engel olmaya çalışması dikkat çekti. 
     
     TEMPO YÜKSELDİ 

     Ligin son 2 haftasında toplam 5 puan kaybeden Fenerbahçe'de Elazığspor maçı önce tempo yükseldi. 
     Hafta sonunu izinli geçiren as futbolcuların da katılımıyla sabah tam kadro yapılan idmanda, futbolcuları bir hayli yoran Werner Lorant, prese dayalı taktik ağırlıklı dar alana dayanıklılık çalışması yaptırdı. 
     Tam gün mesai yapacak olan sarı-lacivertli futbolcular, antrenmandan sonra tesislerde dinlenip, akşam günün ikinci çalışmasını yapacaklar. 
     Antrenmana, sağ kasığında ağrı olan ve belinde sakatlığı bulunan Ogün'ün yanı sıra, dün oynanan PAF maçında sakatlanan genç futbolcu Erman ile ABD'de tedavisi süren İsmail katılmadı. 
     Dizindeki sakatlığı nedeniyle tedavisi süren Rapajiç ise takımdan ayrı koşu yapmakla yetinirken, kaleci Rüştü de idmanın başında takım halinde yapılan koşunun ardından kısa bir süre çalışıp tesislere girdi. 
     
     ELAZIĞSPOR'UN MAÇ KASETLERİ İZLENECEK 

     Alman çalıştırıcının 29 Eylül Pazar günü oynayacakları maça kadar futbolcularına, hafta için yapılacak antrenmanlardan sonra Elazığspor'un daha önce oynadığı maçları kasetten izleteceği öğrenildi. 
     Özellikle Gaziantepspor beraberliğiyle, Malatyaspor mağlubiyetinin ardından antrenman tempolarını yükseltip futbolcularını hırsıyla daha çok çalışmaya sevk ettiği gözlenen Alman çalıştırıcının, ligin 6. haftasında Malatyaspor'u 2-1 yenen Elazığspor için çeşitli önlemler alması bekleniyor. 

     
</TEXT>
</DOC>
