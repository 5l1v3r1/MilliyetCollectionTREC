<DOC>
<DOCNO> 144063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/ekonomi/eko05.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’ye sadece laf, İsrail’e 10 milyar dolar 
</HEADLINE>
<TEXT>

Türkiye’ye 6 milyar dolarlık destek paketini iptal eden ABD, İsrail’e 10 milyar dolarlık yardımı onayladı 
     Asker bulundurma tezkeresinin müzakereleri sırasında gündeme gelen 24 milyar dolarlık krediye çevrilebilen 6 milyar dolarlık hibe paketini rafa kaldıran ve hava sahasını kullandıracak yeni tezkere için "Türkiye’nin Dünya Bankası ve IMF programlarını desteklediğini" açıklamakla yetinen ABD’den ilk yardım İsrail’e geldi. 
     ABD yönetimi İsrail’e 9 milyar doları kredi garantisi, 1 milyar doları özel askeri yardım olmak üzere 10 milyar dolarlık mali yardımı onayladı. Üst düzey bir ABD’li yetkili söz konusu yardım paketinin nihai onay için birkaç gün içinde ABD Kongresi’ne sunulacağını söyledi. Kararın Kongre tarafından da onaylanmasına kesin gözüyle bakılıyor. 
     İsrail, Filistinlilerle çatışmasının yol açtığı masraflar ve Irak krizinin getirdiği riskler nedeniyle ABD’den 8 milyar dolar kredi garantisi ve 4 milyar dolarlık yardım talep etmişti. 
     
     İstediğinden fazlasını aldı 
     İsrail Maliye Bakanı Benjamin Netanyahu’nun Özel Kalemi’nden yapılan açıklamada, ABD Ulusal Güvenlik Danışmanı Condoleezza Rice’ın Bakan Netanyahu’yu arayarak, "İsrail hükümetinin son açıkladığı ekonomik plandan etkilendikleri için istediklerinden 1 milyar dolar daha fazla kredi garantisi verdiklerini" söylediği bildirildi. 
     ABD yardımlarından en fazla yararlanan ülke olan İsrail, bu yıl şimdiye dek ABD’den 2.7 milyar dolar karşılıksız yardım, 2.1 milyar askeri yardım ve 600 milyon dolar ekonomik yardım almıştı. Yardım kararı Filistin Yönetimi’nce tepkiyle karşılandı. 
     



 EKONOMİ 

















</TEXT>
</DOC>
