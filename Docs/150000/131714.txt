<DOC>
<DOCNO> 131714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sontur16.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak kazasında ölenlerin cenazeleri karıştı... 
</HEADLINE>
<TEXT>

     THY'nin Diyarbakır'da inişe geçtiği sırada düşen RJ-100 tipi yolcu uçağında yaşamını yitiren ve yanlışlıkla Denizli'de toprağa verilen Ankaralı mühendis Erdinç Güner'in cenazesi, ailesine teslim edildi. 
     Kaza sonrası oğlunun cesedini teşhis edemeyen ve DNA testi için kan örneği vererek Ankara'ya dönen emekli başkomiser Mustafa Güner'e, Erdinç Güner'in cenazesinin yanlış teşhis sonucu Denizli'ye gönderildiği bildirildi. 
     Bunun üzerine Denizli'ye gelen baba Güner'e, oğlunun cenazesi, Denizlili öğretmen Hayran Elvan'ın defnedildiği sanılan mezar açılarak teslim edildi. Bu sırada, Hayran Elvan'ın annesi Nuriye Elvan gözyaşlarına boğulurken, acılı baba Mustafa Güner'i, Elvan'ın dayısı Rasim Şahinarslan teselli etmeye çalıştı. 
     Şahinarslan, yeğeni Hayran Elvan'ın kayıp olmasından duyduğu üzüntüyü dile getirirken, ''Biz yeğenimizi toprağa verdiğimizi sanıyorduk. Cenazelerin karışması bizi bir kez daha yaraladı. Umuyorum ki, en kısa sürede bizim cenazemiz de bulunur'' diye konuştu. 
     Rasim Şahinarslan sözlerini şöyle sürdürdü 
     ''Diyarbakır'a gittiğimde 38-40 ceset vardı. Ailece oğlumuz sandığımız bir cesedi teslim aldık. Cenazenin bizim olduğuna inandığımız için DNA testi yaptırmadık. Ancak sonradan, bizim toprağa vermiş olduğumuz cenazenin, başka bir aileye ait olduğunu öğrendik. Tabii ki bu bizim acımızı bir kat daha arttırdı. Umuyorum ki biz de kayıp olan oğlumuzun cenazesini buluruz. Bu olaylardan sorumlu tuttuğumuz THY'yi de ayrıca mahkemeye vererek, davacı olacağız.'' 
     





</TEXT>
</DOC>
