<DOC>
<DOCNO> 116413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sonspo18.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İstanbul'da... 
</HEADLINE>
<TEXT>

     UEFA Kupası 2. tur ilk maçında İspanya'nın Alaves takımı ile deplasmanda 1-1 berabere kalan Beşiktaş, İstanbul'a döndü. 
     Yaklaşık 3.5 saatlik uçak yolculuğunun ardından İstanbul'a gelen Beşiktaşlı futbolcular, Atatürk Havalimanı'ndan, antrenman yapmak üzere BJK Nevzat Demir Tesisleri'ne geçti. 
     Bu arada, Pascal Nouma, Oscar Cordoba ve Carlos Antonio Zago, teknik direktör Mircea Lucescu'dan aldıkları izinle İStanbul'a dönmedi. 
     
     BİLGİLİ ''BEŞİKTAŞ DOĞRU YOLDA'' 

     Beşiktaş Kulübü Başkanı Serdar Bilgili, dünkü maçla ilgili yaptığı açıklamada, hakem hatalarına rağmen deplasmandan iyi bir sonuçla döndükleri belirterek, ''Bu tip haksızlıklar hep oluyor. Yine de biz iyi sonuç aldık. Beşiktaş doğru yolda. Gün geçtikçe de ideal futbolumuza ulaşıyoruz ve takımımız rayına girdi'' dedi. 
     Başkan Bilgili, Alaves'i İstanbul'da oynayacakları maçta yeneceklerini de iddia ederek, ''Taraftarımızın içi rahat olsun. Deplasmanda elimizden kaçırdığımız Alaves'i İstanbul'da yenerek, turu geçeceğiz'' diye konuştu. 
     Real Sociedad'da forma giyen Tayfun Korkut'un transferinin söz konusu olmadığını da belirten Bilgili, ''Lucescu'nun da böyle bir talebi olmadı. Takımımız her geçen gün daha iyi oynuyor. Kanatlarda oynayan futbolcularımız da istediğimiz düzeye ulaşmaya başladı. Şu an için transfer sözkonusu değil. Beşiktaş'ı iyi günler bekliyor'' diyerek sözlerini tamamladı. 
     Beşiktaş'ın takım kaptanı Tayfur Havutçu ise 1-1'lik skorun deplasman maçı için avantaj olduğunu belirterek, ''Her ne kadar hakem hatasıyla galibiyetimiz engellendiyse de iyi bir sonuçla ülkemize döndüğümüzü düşünüyorum. Rövanşta bu takımı yener, turu geçeriz'' dedi. 
     Bu arada, bugün hafif bir ter antrenmanı yapacak olan Beşiktaş, iki gün izin yapacak, ardından Elazığspor maçının hazırlıklarına başlayacak. 
     
     İSPANYOL GAZETELERİ ALAVES'İ ELEŞTİRDİ 

     İspanyol gazeteleri bugün çıkan sayılarında Alaves takımını eleştirirken, Beşiktaş'ın şanssız olduğunu yazdı. 
     Marca gazetesi ''Alaves tarihi fark yemekten kurtuldu'' derken, ''Alaves ikinci maça gitmesin. Çünkü kazanacağı bir şey yok. Türkler şanssız günlerindeydi. Buradan farklı bir galibiyetle ayrılabilirlerdi. Alaves maalesef ışık vermiyor'' diye yazdı. 
     Mundo Deportivo gazetesi ise ''Türkler evine rahat dönüyor'' derken, Beşiktaş'ın şimdiden 3. turu düşünmesi gerektiğini, Alaves'in sadece Abelardo'nun tecrübesiyle beraberliği yakaladığını belirtti. Aynı gazete, teknik direktör Lucescu'nun hakeme tepkisinin haklı olduğunu da dile getirerek, ''Bu hakem gerçekten Alaves için bir şanstı'' dedi. 

     
</TEXT>
</DOC>
