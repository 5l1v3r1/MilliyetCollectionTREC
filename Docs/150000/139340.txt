<DOC>
<DOCNO> 139340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/spor/spo05.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA GAZA GELDİ 
</HEADLINE>
<TEXT>

Dünya Ralli Şampiyonası’nın üçüncü ayağı olan Türkiye Rallisi Antalya’da bugünkü sembolik startla resmen başlayacak. Efes Pilsen Özel Seyirci etabı da bugün yapılacak 
     10 bin seyirci 
     TÜRKİYE, spor tarihinde yeni bir gurur sayfasını bugün Antalya’da açacak. Savaş, doğa ve finans engellerini aşan Dünya Ralli Şampiyonası’nın üçüncü ayağı Türkiye Rallisi, ünlü pilot ve takımların katılımıyla bugün Antalya’da start alacak. Cumhuriyet Meydanı’nda 18.00’de başlayacak start seremonisinde araçlar, birer dakika arayla podyumdan yarışa başlayacak. Toplam 65 araç daha sonra, Konyaaltı’nda hazırlanan alanda 19.00’da yapılacak Efes Pilsen Özel Seyirci Etabı’na geçecek. Çift çıkışlı bu etabı, 10 bin kişinin izlemesi bekleniyor. 
     
     1189 kilometre 
     EKİPLER yarından itibaren de üç gün süreyle Beydağları’ndaki 3 ayak, 8 kısım ve 18 özel etaptan oluşan 1189 kilometrelik mücadeleyi sürdürecek. Altı fabrika takımı Peugeot, Citroen, Ford, Subaru, Hyundai ve Skoda’nın ünlü sürücülerinin yanı sıra, Antalya’da 17 Türk ekibi de yarışacak. Ford Focus WRC ile Serkan Yazıcı ve ilk Türk ralli otomobili Fiat Palio ile Süper 1600’de şans arayacak Volkan Işık ile Celal Gülerhan, Hamdi Ünal, Ali Deveci, Ertan Nacaroğlu, Ethem Genim, Nurkan Yurdakul, Zeynep Merkit gibi pilotlar, Dünya parkuruna çıkacak. 
     
MUCİZE Birçok aksiliğe rağmen hazırlıkların zamanında bitmesi takdir topladı 
     FIA’NIN yarışı erkene almasının yanı sıra, kötü hava ve savaş tehdidi altında çalkantılı dönem geçiren hazırlıkların zamanında tamamlanması, tüm ekiplerin takdirini kazandı. Yarış Direktörü Simo Lampinen, hazırlıkların dört ayda tamamlanmasının alkışlanacak başarı olduğunu belirtti. Fin yetkili, karlı Perge etabının kısaltılma kararının bir hafta öncesinden verilmesinin akıllıca olduğunu söyledi. 
     PARKURDA sorun olan tek etap Simena’da çalışmaların başarıya ulaştığını söyleyen Lampinen, "Ancak çok kırıcı olan bu etabın büyük bölümünü iptal etmek zorunda kaldık. Yarışmacılar, seyirci alanının bulunduğu son 3.5 kilometreyi geçecekler" dedi. Bu kısalmalar sonucu rallide geçilecek özel etap uzunluğu da 340 kilometreye indi. FIA’nın son start listesinde daha önce 70 olan araç sayısı da 65’e düştü. 
     
Serkan Yazıcı piste çıktı      DÜNYA Ralli Şampiyonası standardına uygun WRC sınıfı otomobille start alacak olan tek Türk pilotu Serkan Yazıcı, dün shakedown deneme sürüşü etabında parkura çıktı. Şampiyonaya katılan diğer WRC otomobillerden bir gün önce deneme yapma fırsatı bulan Yazıcı, yarışın zorlu geçeceğini söyledi. Ford Hazır Kart Ralli Takımı’yla bugün 21 kapı numarasıyla 32. sıradan start alacak Yazıcı, ilk 10’da kendisine yer bulmaya çalışacak. 
     
Saçlarım ağardıTOMSFED Başkanı Mümtaz Tahincioğlu, Dünya Şampiyonası’nın Antalya’ya alınması için iki yıl uğraştığını, ancak şimdi tatlı bir yorgunluk yaşadığını söyledi 
     Rüyalarım gerçek oldu’ 
     TÜRKİYE Otomobil ve Motorsporları Federasyonu TOMSFED Başkanı Mümtaz Tahincioğlu, Antalya’yı Dünya Şampiyonası’na kısa sürede hazır hale getirmenin tatlı yorgunluğunu yaşıyor. Bir tek üzüntüsü var "Bu iş bana pahalıya mal oldu. Ralliyi almak ve düzenlemek için uğraştığım iki yılda saçlarım ağardı". Türkiye’nin bu organizasyonla yeteneğini ve kapasitesini ispat edeceğini vurgulayan Tahincioğlu, "Ülke adına büyük iş başarmaya çalışıyoruz. Bugünü görmek rüyalarımdan biriydi, gerçek oldu" dedi. 
     
     Tarih kesin değişecek’ 
     TAKIM ve pilotların son derece memnun olduğunu söyleyen Tahincioğlu, "Takvimdeki 14 yarış içinde en iyi servis bizimki olacak diyebilirim" iddiasında bulundu. FIA’nın yarışı öne çekmesiyle sorun yaşadıklarını hatırlatan Başkan Tahincioğlu, "FIA yetkilileri tarih değişiklik teklifimizi kabul etti. Gelecek yıl bu ralli kesinlikle şubatta olmayacak. İlkbahar veya sonbahar istiyoruz" diye konuştu. 
     
     Formula 1’e referans’ 
     DÜNYA Şampiyonası’nın 5 kıtada gösterildiğini belirten Tahincioğlu, bu sınavdan başarıyla geçilmesinin, Formula 1 için de büyük referans olacağını hatırlattı. Başkan "İyi bir performans sergilersek, şüphesiz Formula 1 açısından da pozitif etki yaratacaktır" dedi. Tahincioğlu, Yunanistan, G.Kıbrıs ve Türkiye rallilerinin aynı bölgede olmasının handikap yaratmaması için başarıya mecbur olduklarının da altını çizdi. 
     
Milliyet’e büyük ilgi      ANTALYA’DA gerçekleştirilen Dünya Ralli Şampiyonası’na ev sahipliği yapan Mirage Park Oteli’nde açılan Milliyet standı büyük ilgi gördü. Milliyet’in hazırladığı ve içinde motor sporları ile ilgili detaylı bilgilerin olduğu 12 sayfalık ek, organizasyonu düzenleyen yetkililerinin de büyük beğenisini topladı. Oteldeki Milliyet standında ücretsiz olarak dağıtılan ek kısa sürede tükendi. 
     
     Notlar 

</TEXT>
</DOC>
