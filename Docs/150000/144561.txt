<DOC>
<DOCNO> 144561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/soneko07.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Savaşı'nın Güneydoğu ekonomisine etkileri... 
</HEADLINE>
<TEXT>

     Güneydoğu Sanayici ve İşadamları Derneği Başkanı Bedrettin Karaboğa, Irak Savaşı'nın kötü durumdaki Güneydoğu ekonomisini bitirdiğini savunarak, savaş bitinceye kadar bölgede vergi ve SSK borçlarının dondurulmasını istedi. 
     Açıklama yapan Karaboğa, 1991'deki Körfez Savaşı sonrasında gerileyen bölge ekonomisinin Irak Savaşı ile birlikte tamamen çöktüğünü savundu. 
     Savaşın gündeme gelmesiyle birlikte batıdaki firmaların, Güneydoğu'daki firmalara mal satışları için banka teminat belgesi istemeye başladıklarını belirten Karaboğa, bölgedeki işletmelerin yüzde 80'inin kapalı durumda olduğunu söyledi. 
     Mardin Organize Sanayi Bölgesi'ndeki 45 tesisten sadece 3'ünün kısmen çalıştığını, 2 tanesinin de ABD askerlerine kiralandığını belirten Karaboğa şöyle dedi 
     ''Organize Sanayi Bölgesi amacın dışında kullanılıyor. Tesisler çalışmıyor. Çalışanlar da müşterilerini kaybetti. Çünkü tesise gelenler ABD askerlerinden tedirgin oluyor. Bölgede tam bir ekonomik felaket yaşanıyor. Bölgedeki sanayici desteklensin. Bölgede vergi ve SSK borçları savaş bitinceye kadar dondurulsun.'' Hükümetin ABD'nin talepleri konusunda verdiği kararlarda çok geciktiğini, bu yüzden savaş sonrası Irak'ın imarında Türkiye'nin yer alma şansının azaldığını ileri süren Karaboğa, ''Savaş sonrası Irak'ınimarında hükümetimizin masada yer alıp alamayacağını bilmiyoruz. ABD ile ilişkilerin düzelmesini ve Türkiye'nin savaş sonrasında Irak'ta yerini alacağını umuyoruz'' dedi. 
     
     DİYARBAKIR TSO BAŞKANI ARZU... 
     Diyarbakır Ticaret ve Sanayi Odası Başkanı Kutbettin Arzu ise, savaş başlamadan bölge ekonomisinin büyük darbe aldığını belirterek, bölgedeki daralmanın temel gıda maddeleri satışının düşmesine kadar vardığını kaydetti Savaş ihtimalinin doğmasıyla birlikte Habur Sınır Kapısı'nın kapandığını ve bekledikleri yatırımcıların bölgeye gelmekten vazgeçtiğini anlatan Arzu, şöyle dedi 
     ''İstemediğimiz savaş, oldu. ABD bir ay önce Irak'ı vuracağız derken öncelikle bölge ekonomisini vurmuştu. Bölge ekonomisindeki daralma atölye ve fabrikaların üretimini düşürdü. Yatırım gelmediği gibi mevcut kapasite de düştü. İnşaat sektörü durduğu gibi dayanıklı tüketim mallarının alımı da düştü. Daralma temel tüketim mallarının satışında düşüşe kadar vardı. 
     Türkiye'de birçok geri kalmış bölge var. Ancak bu bölgenin geri kalmışlığının farklı bir nedeni var. Bu yüzden hükümet bölgeyi afet bölgesi ilan etmeli. Savaştan sonra bölge turizmine destek verilerek komşularla olan ticaret teşvik edilmelidir.'' 
     





</TEXT>
</DOC>
