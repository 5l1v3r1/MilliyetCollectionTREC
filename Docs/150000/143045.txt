<DOC>
<DOCNO> 143045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sontur04.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumasıyla tartışınca evden kovuldu... 
</HEADLINE>
<TEXT>

     Şanlıurfa'nın Hilvan İlçesi'nde, üzerine gelen kumasıyla tartışan kadın, kocası tarafından birisi 1 aylık, 5 çocuğuyla sokağa atıldı. 
     Kadriye Gündoğan, Mustafa Koçak ile 17 yıl önce nikahsız yaşamaya başladığını ve bu birliktelikten 5 çocuk dünyaya getirdiğini söyledi. 
     Mustafa Koçak'ın bir süre önce üzerine kuma getirdiğini, buna rağmen çocukları için, bu duruma karşı koymadığını anlatan Gündoğan, şöyle konuştu 
     ''Mustafa ile 17 yıl önce resmi nikah yapmadan birlikte yaşamaya başladık. Resmi nikah yapmamanın acısını çekiyorum. Şimdiki aklım olsa kesinlikle resmi nikah yapardım. Birisi 1 aylık, 5 çocuğumla sokağa atıldım. Ailem de bizi kabul etmiyor. Şimdi ailemin evinin duvarının dibinde kalıyoruz. Kendimi düşünmüyorum. 5 çocuğumu düşünüyorum. Sokakta hastalanıp ölebilirler.'' Gündoğan, yardım edilmesi için çalmadığı kapı bırakmadığını, ancak sonuç alamadığını ifade ederek, ''Resmi nikahım olmadığı için çocuklarımın nüfus cüzdanı da yok. Okul çağına gelen çocuklarımı bu nedenle okula gönderemiyorum. Yetkililerin ve hayırseverlerin en azından çocuklarıma sahip çıkmasını bekliyorum'' dedi. 
     





</TEXT>
</DOC>
