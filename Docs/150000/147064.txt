<DOC>
<DOCNO> 147064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sonspo12.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Kings, Pacers'i 103-98 yenerken, Hidayet 4 sayı attı... 
</HEADLINE>
<TEXT>

     ABD Profesyonel Basketbol Ligi NBA'de Detroit Pistons, Toronto Raptors'ı deplasmanda 92-85, Sacramento Kings de yine deplasmanda Indiana Pacers'ı 103-98 yendi. Mehmet Okur 8, Hidayet Türkoğlu 4 sayı attı. 
     Doğu Konferansı Merkez Grubu lideri olan ve play-off turunu garantileyen takımlar arasında bulunan Detroit Pistons, aynı grupta 7. sırada yer alan Toronto Raptors ile Toronto'da karşı karşıya geldi. 
     Pistons'da, yedek oyuncularla sahaya çıkan Mehmet Okur, toplam 11 dakika oynadığı karşılaşmada, 6 şuttan 4'ünü değerlendirerek, 8 sayı attı. Faul atışı kullanmayan Okur, 2 sayılık atışlarda 5'te 4 isabet sağlarken, 1 kez denediği 3 sayılık atışta topu çemberden geçiremedi. Mehmet Okur, hepsi savunmadan 4 ribaunt aldı, 1 asist yaptı. 
     Takımda Richard Hamilton 20 sayı, Ben Wallace da 20 ribaunt gerçekleştirdi. Skora, kenardan gelen eski Raptorslı Corliss Williamson 19, Chauncey Billups da 15 sayı ekledi. 
     Toronto Raptors'da da yedek oyuncu Voshon Lenard, 21 ile en skorer oyuncu olurken, ilk 5'te yer alan Vince Carter 20 sayı, Michael Bradley ile Jelani McCoy da 14 ribaunt gerçekleştirdi. 
     
     WILKENS, REKORU EGALE ETTİ 
     Karşılaşma sonunda, Toronto Raptors'ı çalıştıran Lenny Wilkens, 1106 ile Bill Fitch'e ait olan NBA Ligi'nde en çok yenilgi gören antrenör rekorunu egale etti. Halen 1291 ile aynı zamanda ligde en çok galibiyeti olan antrenör konumundaki Wilkens'ın 30 yıllık çalıştırıcılık yaşamı bulunurken, Fitch, 25 yıl süreyle görev yapmıştı. 
     
     KINGS, DEPLASMANDA GALİP 
     Batı Konferansı Pasifik Grubu lideri Sacramento Kings, Merkez Grubu ikincisi Pacers ile Indianapolis'te karşılaştı. 
     Kings'de oyuna sonradan giren Hidayet Türkoğlu, toplam 12 dakikada 4 sayı attı, 1 ribaunt aldı. 3 faul atışından 2'sini sayıya çeviren Hidayet, 4 şuttan da 1'ini değerlendirdi ve 2 sayılık atışlarda 3'te 1 isabet sağlarken, 1 kez denediği 3 sayılık atışta topu çemberden geçiremedi. 
     Kings'de Sırp forvet Predrag Stojakoviç 26 sayı, Chris Webber, 22 sayı ve 14 ribauntla en başarılı isimler oldu. Yedek olarak oynayan Scot Pollard, 16 ribaunt ve 13 sayı gerçekleştirdi. 
     8 Mart'tan bu yana ilk kez Reggie ve Brad Miller, Jermaine O'Neal, Ron Artest ve Jamaal Tinsley ilk 5'iyle başlayan Pacers'da O'Neal, 24 ile sayı liderliğini elde ederken, Artest rakip potaya 23 sayı bıraktı. Ayrıca O'Neal 10, Brad Miller da 11 ribaunt aldı. 
     Sonuçlar şöyle 
Toronto Raptors-Detroit Pistons 85-92 
Indiana Pacers-Sacramento Kings 98-103 
Dallas Mavericks-New Orleans Hornets 95-86 
Chicago Bulls-Seattle Supersonics 94-101 uzatmada 
San Antonio Spurs-Orlando Magic 118-105 
Phoenix Suns-Denver Nuggets 95-65 
Portland Trail Blazers-Golden State Warriors 100-86 
Los Angeles Clippers-Utah Jazz 89-94 

     





</TEXT>
</DOC>
