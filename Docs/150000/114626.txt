<DOC>
<DOCNO> 114626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sondun07.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı 10 milyon dolar istedi 
</HEADLINE>
<TEXT>

     ABD'nin Washington bölgesinde cinayetleriyle dehşet saçan hayalet katil, "Çocuklarınız hiçbir zaman hiçbir yerde güvende değil" mesajını vererek polisten 10 milyon dolar istedi. 
     2 Ekim'den bu yana dehşet saçan ve dün sabah yine harekete geçerek 13. kurbanını öldüren katil karşısında çaresiz kalan polis ise keskin nişancıya televizyonlardan "cinayetleri durdur" çağrısında bulundu. 
     Polis, başkent Washington ile civar eyaletler Maryland ve Virginia'da 2 Ekim'den bu yana 10 kişiyi öldüren ve 3 kişiyi de yaralayan katille iletişimini sürdürüyor. İlk cinayetlerin işlendiği Maryland'deki Montgomery ilçesinin polis şefi ve katille ilgili soruşturmayı yürüten Charles Moose, televizyonlardan canlı olarak katile seslenirken, son günlerde bilmeceye benzer şekildeki konuşmalarına bir yenisini ekledi. Moose, katile şöyle seslendi 
     "Son birkaç günde bizimle iletişim kurmaya çalıştın. Bizden istediğin seçeneğin olabilirliğini araştırdık ve bunu senin talep ettiğin biçimde elektronik olarak gerçekleştirmek mümkün değil. Ancak biz açığız ve senin belirttiğin diğer seçenekleri görüşmek üzere hazırız. Bizim bunu kimse incinmeden yapabilmemiz önemli. Bizi, daha önce talep ettiğin üzere temin edilen 800'lü aynı numaradan ara. Eğer daha rahat hissedeceksen özel bir posta kutusu veya daha güvenli bir yol temin edilebilir." 
     
     "CİNAYETLERİ DURDUR" 

     Moose, Katile yapılan çağrıda, isteklerinin incelendiğini, bu arada cinayetleri durdurmasını istediklerini söyledi. 
     Moose, "Belirttiğiniz bütün seçenekleri inceledik ve bu istekleri sizin belirttiğiniz elektronik yollardan yerine getirmenin mümkün olmadığına karar verdik. Bununla birlikte belirttiğiniz seçenekleri sizinle tartışmaya hazırız" dedi. Moose çağrısında, "Bunların başka birine zarar gelmeden yapılması çok önemli, siz, basit şiddetten daha fazla bir şeyin söz konusu olduğunu söylemiştiniz, haberlerinizi bekliyoruz" dedi. 
     Katil, Cumartesi günü Virginia'da bir restorandan çıkan kişiyi vurarak yaralarken, pusu kurduğu ormanlık alanda polise yazılı bir mesaj bırakmıştı. Bu mesaj çerçevesinde, polis ile katil arasında telefonla iletişim trafiği başlatılmış, hattın parazitli olduğu gerekçesiyle polis şefi Moose, katile, "Bizi yine ara, seni duyamadık" çağrısında bulunmuştu. 
     Moose, katile son seslenişinde, "Yaptıklarının şiddetten daha fazla anlama geldiğini belirttin. Senden daha fazla şey duymak istiyoruz" dedi. Polisin bu açıklamasıdan sonra katilin, siyasi veya sosyal bir mesaj vermeye çalıştığı da spekülasyonlar arasında bulunuyor. 
     Amerikan medyasına göre katil, polisten 10 milyon dolar talep ediyor. Polis, Virginia'da bırakılan notun hepsini basınla paylaşmalarının mümkün olmadığını belirtmekle birlikte, notta yazılan tek bir cümleyi kamuoyuna duyurmakta sakınca görmedi. Bu cümlede katil, "Çocuklarınız hiçbir yerde hiçbir zaman güvende değil" mesajını verdi. 
     
     OKULLAR "MAVİ ALARM"DA 

     Moose, daha önceki açıklamasında, katilin son mesajında çocuklara yönelik özel bir tehdidin bulunmasına karşın, her ırk, yaş, cinsiyet ve bölgedeki vatandaşların tehdit altında olduğu uyarısında bulundu. 
     Virginia'da okulların büyük bölümü kapatılırken, Montgomery ilçesindeki okullar "mavi alarm"' durumuna geçti. 
     Mavi alarm durumunda, öğrenciler okula gitmeye devam ediyor, ancak bütün bina dışı faaliyetlere son verilirken, kapıları kilitlemek gibi olağanüstü güvenlik önlemleri alınıyor. 
     Katilin el yazısıyla yazmış olduğu not, FBI laboratuvarlarında DNA testi ve el yazısından karakter tahlili gibi nedenlerle inceleniyor. Polis kaynaklarına göre katil, belli bir süre içinde talepleri karşılanmazsa yeniden saldırılarına başlamakla tehdit ediyor. Ancak verilen sürenin ne kadar olduğu da açıklanmıyor. 
     seri katil, son olarak Pazartesi sabahı erken saatlerde Montgomery ilçesinde 35 yaşındaki bir otobüs şoförü Conrad Johnson'u vurarak öldürmüştü. Polis araçları ve helikopterler, bütün gün son cinayetin işlendiği bölgeyi taradılar. Bölge trafiği, yolların kapatılması nedeniyle, daha önceki cinayetlerde olduğu gibi felç oldu. 

     
</TEXT>
</DOC>
