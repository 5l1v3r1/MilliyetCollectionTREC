<DOC>
<DOCNO> 122216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/spor/spo02.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
LORANT'LA YÜRÜMEZ 
</HEADLINE>
<TEXT>

Arjantin basınına içini döken Ortega, müthiş açıklamalar yaptı... 
     -Bana ceza verilmeyecek, çünkü başkandan söz aldım 
     -Soyunma odasını terketmesem daha büyük olaylar çıkardı 
     -Hocadan özür diledim ancak ona olan bakış açım değişmez 
     -Yönetimin baskısıyla oynatıldığımı çok iyi biliyorum 
     -Benim için ödenen paranın çöpe gitmesine izin vermem 
     
     Yıldızımız barışmaz’ 
     İSTANBULSPOR maçı öncesi Teknik Direktör Lorant ile yaşadığı kavga nedeniyle Fenerbahçe’de yeni bir deprem yaratan Ortega, Alman hocadan Aziz Yıldırım istediği için özür dilediğini söyledi. Arjantin basınına olayı detaylarıyla aktaran yıldız oyuncu, hocası ile arasının hiçbir zaman düzelmeyeceğini ifade etti, "Yıldızımız barışmıyor. Lorant ile bu iş yürümez" yorumunu yaptı. 
     
     Başkan yatıştırdı 
     ORTEGA, Yıldırım ile yaptığı toplantıda, başkandan büyük ilgi ve destek gördüğünü kaydetti. Yıldız oyuncu, "Beni yatıştırıcı sözler söyledi. Olayı unutmamı istedi. Ben de Türkiye’ye futbol oynamaya geldiğimi, kendimi göstermek için çaba harcadığımı ilettim. Hareketlerimin yanlış anlaşılmaması gerektiğini tekrarladım. Bir daha böyle bir şeyin olmayacağı konusunda söz aldım" dedi. 
     
     Üçüncü haftada da yaşadık 
     LORANT ile barışmasının Alman hocaya olan bakış açısını değiştirmeyeceğini de kaydeden Arjantinli yıldız şöyle devam etti, "Yoğun aracılar vardı, bu yüzden yanına gittim. Ligin 3. haftasında da böyle bir sorun yaşamıştık. Ancak bu basına yansımamıştı. Başkan, hoca ve ben konuştuk. Lorant söz verdi ancak tutumunu değiştirmedi. Beni yönetimin baskısıyla oynattığını biliyorum." 
     
     Üstüne yürüdüm’ 
     SOYUNMA odasından sadece çantasını alıp gitmediğini belirten Ortega, "Yedek kaldığımı öğrendiğimde Lorant’ın üstüne yürüdüm. Eğer çıkmasaydım daha kötü olaylar olabilirdi" dedi. Kendisine ceza verilmeyeceğini, bu konuda da söz aldığını söyleyen yıldız oyuncu, "Bana 20 milyon dolar harcadılar. Ne ben, ne onlar bu paranın çöpe gitmesine izin vermeyiz" ifadesini kullandı. 
     
     Buraya gelsenize’ 
     TÜRKİYE Kupası’nda Konyaspor ile oynayacağı maçın hazırlıklarını dün sabah yaptığı antrenmanla sürdüren Fenerbahçe’de oyuncular bir hayli neşeliydi. Bir ara futbolcular idmanın basına kapalı olması nedeniyle kendilerini çevre evlerin damlarından görüntülemeye çalışan gazetecileri görünce, el sallayarak "Niye oralara çıktınız. Buraya gelsenize" diye takıldılar. 
     
Fırat’ın suyu çıktıLorant’ın bir anda sağ kolu olan Engin Fırat, teknik heyette huzursuzluğu doruğa çıkardı 
     YALÇIN TÜRK 

     Dizinin dibinde 
     TEKNİK Direktör Werner Lorant, üçüncü antrenör olarak aldırdığı Engin Fırat’ı dizinin dibinden ayırmıyor. Federasyonun talimatı doğrultusunda teknik kadroya dahil edilen Fırat’ın görev alanı, kadro dışı kalan ve sakatlık problemi bulunan oyuncularla ilgilenmek olarak açıklanmıştı. Oğuz Çetin’in de kesinlikle Lorant’ın tek yardımcısı kalacağı belirtilmişti. 
     
     Takımı çalıştırıyor 
     ANCAK bu sözler havada kaldı, icraatlar farklı yapılmaya başlandı. Alman hoca, zaman zaman Engin Fırat’a takımı antre ettiriyor, Oğuz ile ayaküstü konuşmalar yaparken, Fırat’ı odasına alıp, saatlerce görüşüyor. Ortega krizinde parmağı olduğu ileri sürülen Engin Fırat’ın Panathinaikos maçındaki kadro yapısıyla, taktik anlayışta Lorant’ı etkilediği öne sürülüyor. 
     
     Oğuz Çetin rahatsız 
     OYUNCULARLA diyalog eksikliğini bir türlü gideremeyen Lorant’ın bu tutumundan Oğuz Çetin ile Nurettin Yıldız’ın çok rahatsız olduğu, yönetimin kısa sürede bu konuya da el atacağı öğrenildi. Fenerbahçeli yöneticilerin Alman hocaya Engin Fırat’ın yetkilerini bir kez daha hatırlatacağı ve aksi durumda gerekli önlemleri alacağı belirtildi. 
     
Konya’da 2. zirve      SAMANDIRA Tesisleri’nde dün kısa bir görüşme yapan Teknik Direktör Lorant ile Ortega’nın aralarındaki sorunun Konya’da çözüleceği belirtildi. Alman hocayla antrenman öncesi el sıkışan ve çalışmaya katılan Arjantinli oyuncunun, ikinci zirvede eteğindeki taşları dökeceği, Lorant’ın da rahatsızlıklarını dile getireceği ifade edildi. Bu arada Ortega’nın antrenmanda sürekli arkadaşlarıyla şakalaşması dikkat çekti. 
     
     Fenerbahçe günlüğü 
     Koşan Adam Dergisi krizi 
     ALT Yapı Derneği’nin çıkardığı Koşan Adam Dergisi’nin adı Fenerbahçe olarak değiştirildi. Bunun üzerine Genel Sekreter Vedat Olcay derneğe bir uyarı yazısı göndererek, Fenerbahçe ismini kullanmamalarını istedi. Ayrıca önümüzdeki günlerde derneğin başındaki Fenerbahçe yazısının değiştirilmesi için de uyarıda bulunulacak. 
     
     Mahkeme rüzgarı 
     1907 Derneği yöneticilerinin Galatasaray maçından sonra gözaltına alınması olayında Başkan Aziz Yıldırım’ın etkili olduğu söylentileri, 1907 tarafından hem kulüp, hem emniyet cephesinde araştırılacak. Eğer emniyetin bu işte bir suistimali varsa, emniyet mahkemeye verilecek ve tazminat davası açılacak. Yıldırım’ın bir payı bulunuyorsa, başkana mahkeme yolu gözükecek. 
     
     Kupa maçında Ogün sıkıntısı 
     SARI - Lacivertli takımda İstanbulspor maçı sırasında sol dizine darbe alan Ogün’ün Konyaspor maçında forma giyme şansının az olduğu açıklandı. Dizi şişen tecrübeli futbolcu, dünkü antrenmana da katılmazken, doktorlar tedavisinin yoğun bir şekilde sürdüğünü açıkladılar. Bu arada dizine dikiş atılan Tuncay’ın ise bugün çalışmalara başlayacağı açıklandı. 
     
     Revivo gitmesin’ 
     ORTEGA’NIN transferi sonrası ikinci plana düşen ve bu sezon iyi bir performans gösteremeyen Haim Revivo, Fenerbahçeli taraftarların gözdesi olmayı sürdürüyor. İsrailli futbolcunun durumuyla ilgili olarak, www.fenerbahceninsesi.com sitesinde düzenlenen "Revivo gönderilmeli mi " anketine katılanların yüzde 69’u "hayır", yüzde 31’i ise "evet" yanıtını verdi. 
     



 SPOR 






























</TEXT>
</DOC>
