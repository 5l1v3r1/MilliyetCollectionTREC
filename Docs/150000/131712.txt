<DOC>
<DOCNO> 131712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sontur12.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüs firmalarının rekabeti çatışmaya dönüştü... 
</HEADLINE>
<TEXT>

     Isparta'nın Eğirdir İlçesi'nde 2 otobüs firmasının rekabeti silahlı çatışmaya dönüştü. Eğirdir'de başlayıp, Isparta Devlet Hastanesi önünde süren çatışma sonucu 1 kişi öldü, 3 kişi de yaralandı. 
     Isparta Emniyet Müdürlüğü yetkililerinden alınan bilgiye göre, daha önce de aralarındaki rekabet nedeniyle husumet bulunan Lüks Eğirdir ve Öz Eğirdir otobüs firmalarının çalışanları, saat 11.55'de Eğirdir Otogarı'nda tartışmaya başladılar. Tartışmanın büyümesi üzerine her iki taraf da silahlarına sarıldı. Çıkan çatışmada, Öz Eğirdir çalışanı İsmail Erdoğan ile Lüks Eğirdir çalışanı Mehmet Erdoğan yaralandı. Yaralılar, ambulansla Isparta Devlet Hastanesi'ne kaldırıldı. 
     Ambulansların ardından Isparta'ya giden her iki taraftan çok sayıda kişi, yaralılar tedaviye alındığı sırada, hastane önünde bir kez daha çatışmaya girdiler. Yaklaşık 10 el silah sesinin duyulduğu bu çatışmada da, Öz Eğirdir çalışanı veya ortağı olduğu sanılan Eğirdir'in Bayboğan Köyü Muhtarı Hüseyin Öz karnından yaralandı, Muammer Şenol ise başından aldığı kurşunla olay yerinde öldü. 
     Polisin hastane önüne gelmesi sonucu Özcan Öz ile kimliği henüz belirlenemeyen bir kişi gözaltına alındı. Polis, çatışmadan sonra kaçan Halil İbrahim Öz'ü de aramaya başladı. Polis olay yerinde ve sanıkların üzerinde yaptığı aramada, 3 tabanca, 1 pompalı tüfek, bir çelik yelek ile 200'e yakın mermi ele geçirdi. 
     
     POLİS OTOSUNA SALDIRI 
     Bu arada, hastane önünde gözaltına alınan Özcan Öz'ü karakola götürmek isteyen polis otomobiline, hastane önünde bekleyen çok sayıda kişi saldırı girişiminde bulundu. Bunun üzerine polis, havaya ateş ederek saldırıyı önledi. Halen Isparta Devlet Hastanesi önünde her iki tarafa mensup 300'e yakın kişinin beklediği öğrenildi. Polisin, hastane önünde bekleyen bazı kişileri de gözaltına almaya başladığı bildirildi. 
     





</TEXT>
</DOC>
