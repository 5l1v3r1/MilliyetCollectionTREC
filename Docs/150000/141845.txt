<DOC>
<DOCNO> 141845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sonspo13.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da beraberlik stresi... 
</HEADLINE>
<TEXT>

     Birinci Süper Futbol Ligi'nde, Altay ve Adanaspor maçlarından beraberlikle ayrılan Gaziantepspor, strese girdi. 
     Teknik sorumlu Nurullah Sağlam, geçtiğimiz hafta kendi sahalarında yaptıkları Adanaspor maçında sahaya mutlak galibiyet amacıyla çıktıklarını, ancak üç puana giden yolu, oyuncularının açamadığını savundu. 
     Oyuna iyi başladıklarını ancak golün gecikmesi nedeniyle oyuncularının strese girdiğini kaydeden Sağlam, ''Rakibin gücünü ve mutlak puan amacıyla geldiklerini biliyorduk. Golü ararken kendi kalemizde ilk golü görmemiz, daha sonra oyuncularımızın rakip kalede gösterdikleri beceriksizlik, son vuruşu yapamamaları oyunu zora soktu'' diye konuştu. 
     Takımda oyunu sürükleyecek, lider pozisyonunda bir oyuncuya sahip olamamanın sıkıntısını yaşadıklarını ifade eden Sağlam, şunları söyledi 
     ''Aslında hiçbir mazeretin arkasına sığınmamak gerekiyor. Ancak, bazı gerçekleri de görmemezlikten gelemeyiz. Son iki haftadır yaşanan sıkıntıları spor kamuoyu yakından biliyor. Elazığ ve Altay maçı hazırlıkları sırasında kent merkezine yağan kar ve ardından gelen olumsuz saha şartları takımı moral yönünden çökertti. Elazığ maçının ertelenmesi ise işin tuzu biberi oldu. Adana maçı öncesinde sürekli olarak oyuncularıma terapi yaptım. Sakat ve cezalı oyuncularında fazlalığı oyunumuzu fazlasıyla etkiledi.'' Süper ligde 4 takımın şampiyonluğa, 5 takımın UEFA Kupası'na, diğerlerinin ise ligde kalabilmek için savaş verdiklerine dikkati çeken Sağlam, ''En alttaki takım ile en üstteki takımın maçının sonucunu kimse tayin edemez, kestiremez. Bundan sonra ligde neler olacağı belirsiz. Kendimize en kısa sürede çeki düzen vermek zorundayız'' diye konuştu. 
     Takımın ligde zorlu bir dönemece girdiğini, sırasıyla Cuma akşamı deplasmanda Gençlerbirliği, erteleme maçında Elazığspor, daha sonra ise Beşiktaş ile kendi sahalarında zorlu bir 90 dakika mücadelesine gireceklerini anlatan Sağlam, şunları söyledi 
     ''Takımın nasıl bir haftaya girdiğini anlatmaya gerek yok. Üç rakibimizden de mutlak puan almak zorundayız. Ligde her an her şey olabilir. Bir maç kaybı bizi hedeften uzaklaştırır, kötü rüyalar görebileceğimiz bir yerlere taşıyabilir. Bu nedenle hata yapmadan, riske girmeden oynayacağız. Takımım bir maç kazandığında her şey değişecek, futbolcularım özgüvenini tekrar kazanacak.'' Bu arada kırmızı-siyahlılar, zorlu Gençlerbirliği deplasmanı hazırlıklarına bugün yaptığı ilk antrenmanla başladı. Çalışma öncesinde genel menajer Milorad Mitroviç ve Teknik sorumlu Nurullah Sağlam, futbolcularla bir süre görüştü. 
     Çalışmaya, sakat olan Preko katılmazken, İlhan ve Regis takımdan ayrı çalıştı. Teknik sorumlu Sağlam, rakip Gençlerbirliği'nin iyi takım olduğunu, kırmızı kart cezalısı olan El Saka, Ahmet Hassan ile cezalı olan kaleci Gökhan'ın kadroda olmamalarının kendileri için avantajlı bir durum yarattığını bildirdi. 
     





</TEXT>
</DOC>
