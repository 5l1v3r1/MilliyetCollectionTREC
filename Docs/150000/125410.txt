<DOC>
<DOCNO> 125410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/soneko23.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı Önceliğimiz fiyat istikrarı sağlamak 
</HEADLINE>
<TEXT>

     Merkez Bankası Başkanı Süreyya Serdengeçti, 2003 yılı için belirlenen yüzde 20 enflasyon hedefinin, uygulanan ekonomik programın bir parçası olduğunu bildirerek, ''yüzde 20 enflasyon hedefi yeterli bir seviye değil. Bunu daha aşağılara, tek rakamlara çekmemiz gerekir'' dedi. 
     Merkez Bankası Başkanı Serdengeçti ve Merkez Bankası Başkan Yardımcısı Aykut Ekzen, Antalya Valisi Ertuğrul Dokuzoğlu ile Antalya Büyükşehir Belediye Başkanı Bekir Kumbul'u makamlarında ayrı ayrı ziyaret ettiler. 
     Serdengeçti, ziyaretler sırasında yaptığı konuşmada, Antalya'nın turizm gelirlerinden elde ettiği dövizlerle, Türkiye'nin ödemeler dengesine büyük katkı yaptığını belirterek, ''döviz gelirlerinin sürdürülebilirliği açısından Antalya bizim için önemli bir kentimiz'' dedi. 
     Türkiye'nin en önemli sorununun fiyat istikrarı olduğunu da ifade eden Serdengeçti, Akdeniz Üniversitesi'nde, Antalya Sanayici ve İşadamları Derneği ANSİAD ve Dünya Gazetesi işbirliğiyle düzenlenen konferansa katılım ve yöneltilen sorular bakımından oldukça memnun kaldığını belirti. 
     Serdengeçti, şöyle konuştu 
     ''Aylardır Türkiye'de fiyat istikrarını anlatmaya çalışıyoruz. Antalya'da da bunu yaptık. Beni sevindiren gözlemlerim oldu. Antalya'da sanayici, tüccar, akademisyen ve vatandaşların ekonomik bilgi bakımından bir hayli bilinçli olduğunu gördüm. Bu bizi sevindirdi. İleriye umutla bakmamızı sağladı. Antalya'nın ekonomik durumla ilgili bilgi düzeyi çok iyi.'' Serdengeçti, ziyaretler sırasında gazetecilerin sorularını da yanıtladı. Bir gazetecinin ''2003 yılında enflasyon hedefi yüzde 20, büyüme hızı da yüzde 5 olarak belirlendi. Bu rakamlar neye göre seçildi '' şeklindeki sorusunu yanıtlayan Serdengeçti, ''Bu hedefler uygulanan ekonomik programın bir parçasıdır. Ama en önemlisi de fiyat istikrarıdır. Eğer enflasyonun düşmesi gerçekleşirse, kredibiliteniz artar. Yüzde 20 enflasyon hedefi yeterli bir seviye değil. Bunu daha aşağılara, tek rakamlara çekmemiz gerekir'' dedi. 
     
     ''LİRADAN SIFIR ATILMASINA ZAMAN VAR" 

     Merkez Bankası Başkanı, Türk Lirası'ndan ''sıfır'' atılması konusundaki soruyu da, ''Türkiye ekonomisinin önceliği Türk Lirası'ndan sıfır atmak değildir. Başta önceliklerimizi belirlemeliyiz. Önceliğimiz fiyat istikrarıdır. Enflasyonu çözmeden liradan sıfır atılması olmaz. Önce halk enflasyonun düştüğünü görmeli, istikrarın varlığına halk inanmalı. Liradan sıfır atılmasına daha zaman var'' şeklinde yanıtladı. 
     Serdengeçti, kamuoyunda tartışılan zorunlu tasarruf ödemeleriyle ilgili soruyu ise yanıtlamayacağını bildirdi. 
     
     YILDA 500 MİLYON ADET BANKNOT İMHA EDİLİYOR 

     Merkez Bankası Başkan Yardımcısı Aykut Ekzen de, Türkiye'de yılda 600 milyon adet banknot basıldığını ve yine basılan para miktarının yüzde 90'ının da imha edildiğini söyledi. 
     Türk halkının banknotları kullanmasını bilmediğini belirten Ekzen, ''Yılda 500 milyon adet yıpranmış banknot imha ediyoruz. Halkımız kağıt paranın kullanımını bilmiyor. Bastığımız bir banknotun maliyeti dünya standartlarına yakın, hatta biraz da altında. Bir adet banknotu 6 cent'e malediyoruz'' diye konuştu. 
     
     VALİ DOKUZOĞLU'NUN SÖZLERİ 

     Antalya Valisi Ertuğrul Dokuzoğlu da ziyarette Antalya ekonomisi ve turizm sektörüne ilişkin bilgiler verdi. 
     Türkiye'nin turistik yatak kapasiteninin yüzde 30'unun Antalya'da bulunduğunu, Türkiye'ye gelen turistlerin yüzde 40'ının da bu bölgeyi tercih ettiğini belirten Vali Dokuzoğlu, şunları kaydetti 
     ''Antalya, yaz döneminde havaalanında günde 400 uçağa hizmet veriyor. Günde 30-40 bin kişi geliyor, bir bu kadar da çıkış yapıyor. 1999'da 1 milyon 900 bin olan turist sayısı 2002 yılının bu son günlerinde 4 milyon 900 bine ulaştı. Türkiye, 2010 yılında 30 milyon turist hedeflerken, bunun 10 milyonunun Antalya'ya gelmesi bekleniyor.'' 
     
     BEKİR KUMBUL 

     Antalya Büyükşehir Belediye Başkanı Bekir Kumbul da, Antalya'da ekonomi bilincinin yüksek olduğunu, sivil toplum örgütlerinin bu konuda üzerlerine düşen görevi yaptığını bildirdi. 
     Serdengeçti'nin dün konferansta verdiği bilgilerden oldukça memnun olduğunu ve çok yararlandıklarını ifade eden Kumbul, ''Toplumda bir umutsuzluk vardı. Artık vatandaş istikrar bekliyor. Önce insanlar buna inanmalı. Verdiğiniz bilgiler moral verdi. Bizleri rahatlattı'' diye konuştu. 
     





</TEXT>
</DOC>
