<DOC>
<DOCNO> 131799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sondun03.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Blix Iraklı bilim adamının evinde belge bulunması endişe verici... 
</HEADLINE>
<TEXT>

     BM Silah Denetim Komisyonu UNMOVIC Başkanı Hans Blix, Iraklı bir bilim adamının evinde belge bulunmasının endişe verici olduğunu söyledi. 
     Uluslararası Atom Enerjisi Ajansı Başkanı Muhammed El Baradei ile birlikte Kıbrıs Rum kesiminden Bağdat'a hareket eden Blix, uçağa binmeden önce yaptığı açıklamada, gizlenmiş daha fazla belge bulunup bulunmadığını araştırdıklarını belirtti. 
     Blix, Irak'ın, sahip olduğu tüm bilgiyi deklare etmesi ve incelenmelerine izin vermesi gerektiğini kaydetti. 
     ''Irak'ın, sahip olduğu bilgiyi açıklama zorunluluğu var. Bunlar bildirilmeli'' diyen Blix, ele geçirilen belgelerin, kitle imha silahı üretimiyle ilgisi bulunmadığını söyledi. Blix, ancak bunun, her şeyin deklare edilmediğini gösterdiğini belirtti. 
     Öte yandan, çalışmalarına devam eden silah denetçilerinin, Iraklı yetkililerin kendilerine eşlik etmeyi ret etmesi üzerine, uçuşa yasak bölgede helikopterle yapılacak kontrol uçuşunu iptal ettikleri bildirildi. 
     Iraklı yetkililerin, kendi helikopterlerine binmek istedikleri ve denetçilerin, güvenlik nedeniyle uçuşu erteledikleri belirtildi. 
     





</TEXT>
</DOC>
