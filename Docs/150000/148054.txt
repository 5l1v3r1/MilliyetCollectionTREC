<DOC>
<DOCNO> 148054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun02.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yönetiminde Powell-Rumsfeld rekabeti... 
</HEADLINE>
<TEXT>

     Amerika'nın önde gelen 2 dergisi ''Newsweek'' ve ''Time'', savaş sonrasında Irak'ın nasıl yönetileceği konusunda, ABD yönetimi içerisinde rekabet yaşandığını yazdı. 
     Her iki dergi de son sayılarında konuya geniş yer ayırdı. Söz konusu dergiler, ABD Başkanı George W. Bush'un, ''şahinleri'' temsil eden Savunma Bakanı Donald Rumsfeld'ten çok ''güvercinlerin'' temsilcisi Dışişleri Bakanı Colin Powell'den yana tavır koyduğunu belirtmekle birlikte, ''Powell'in, şimdilik sadece ilk raundu kazanmış göründüğü'' fikrinde birleşti. 
     Dergilerde, Başkan Bush'un, konuyu bugün İrlanda'da, İngiltere Başbakanı Tony Blair ile de görüşeceği, ancak Blair'in tutumunun da Powell ile aynı paralelde olduğu ifade edildi. 
     ''Newsweek'' Rumsfeld ve yardımcısı Paul Wolfowitz'in, Irak'ı savaştan sonra yönetecek hükümette, Irak Ulusal Kongresi Başkanı Ahmet Çelebi'ye önemli bir rol vermek istediklerini, buna karşılık Colin Powell ve CIA yöneticilerinin, Irak'ı Londra'da ikamet eden Çelebi yerine, ülkede yaşayan Iraklıların yönetmesinden yana olduklarını yazdı. 
     Haberde, Bush'un 12 Mart'ta, ülkede yaşayan Iraklılarla sürgündeki muhalifler arasında dengeyi koruyacak bir planı imzaladığı da vurgulandı. Beyaz Saray kaynakları ise yeni yönetimde görev alacak sürgündeki muhaliflerin sayısının, ülke içinde yaşayan Iraklılardan çok daha az olacağını ifade ettiler. Newsweek, Bush'un geçen hafta Camp David'de, bu konuda İngiltere Başbakanı Blair'e güvence verdiğini de yazdı. 
     
     GARNER'A YARDIMCI ÇELEBİ'NİN YEĞENİ 
     Savaştan sonra Bağdat'ta kurulacak yeni yönetimin başına geçeceği belirtilen emekli Amerikalı general Jay Garner'a, Çelebi'nin yeğeni Salem Çelebi'nin danışmanlık yapacağı öne sürülüyor. Ancak ''Newsweek'' dergisinin haberinde, ''yeni Bağdat hükümetinde, Londra birahanelerinde siyaset yapan kişilere görev verilmesini uygun bulmayan'' Dışişleri Bakanlığı ve CIA'nın, hükümet görevlileri için Irak içindeki muhaliflerle temas halinde oldukları belirtildi. 
     





</TEXT>
</DOC>
