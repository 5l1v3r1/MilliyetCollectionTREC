<DOC>
<DOCNO> 122591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/spor/aspo.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, üç yıl sonra II. Pendik faciasını yaşadı 
</HEADLINE>
<TEXT>
EFSANE DÖNDÜ 1-0 
Türkiye Kupası’nı 20 yıldır müzesine götüremeyen Sarı-Lacivertli takım, İkinci Lig takımı Konya’ya da elendi, müthiş serisini sürdürdü 
90 dakika      MEHMET DEMİRKOL 

     Belki de resmi tarihin en erken kırmızı kartı 36. saniyede Mustafa Doğan çıktığında maç nihayet bir denk kuvvetler mücadelesine dönüştü. İkinci Lig A Kategorisi’nde liderle arasında 7 puan fark olan 5. Konya, böylece sahada ve daha önemlisi kafalarda denkliği yakalamıştı. Şehre hakim olan "Bizim için önemlisi lig şampiyonluğu, kupa değil" ruh hali dağıldı. Buna Fenerbahçe teknik heyeti de yardım etti. Bir süre ne yapacaklarını bilemediler. Önce Johnson’u savunmaya yolladılar, sonra da Abdullah’ı... 15 dakika sonra da dörtlü savunmaya dönmeye karar verdiler. Ama hücum gücündeki sıkıntıya çare bulamadılar. Revivo’nun arkasındaki Yusuf ve Ceyhun’un oyunu sıkıştıran tarzları Fenerbahçe’yi çok etkiledi. Dedik ya maç denk bir hale gelmişti. Bu karmaşa sürerken her nasılsa oyuna hakim gibi gözüken Fenerbahçe oldu. 
     5’te Ceyhun’un 30 metrelik serbest vuruşu kornere gittikten sonra top taşıma işi tamamen Yusuf’a düştü. Ama o kadar ağırdı ki, Konya her defansında bütün delikleri kapattı. Kaptırdıkları her top ciddi kontrataklara dönüştü. 
     14’te Muharrem’in derin ortasında Mustafa Doğan’ı attıran Faruk topu harika kontrol edip, Oğuz’un üzerinden aşırttı ve 1 - 0’ı buldu. 
     Bundan sonra Fenerbahçe daha kalabalık, ama daha ağır hücum etmeye başladı. Hareketli tek oyuncu Tuncay’dı. 
     19’da Abdullah’ın ortasında Revivo’nun savunmaya çarpan kafası dışında pozisyon bulamadılar. Konya kontralarının tek engelleyicisi ise Ümit Özat’tı. 
     33’te Abdullah’ın penaltı noktası üzerinde Faruk’a yaptığı sert harekette hakem 36. saniyedeki kadar cesur değildi. Belki bunun etkisiyle dört dakika sonra Abdullah’ın ceza alanı içerisinde düşürülmesine devam kararı verdi. 
     İkinci yarıya Fenerbahçe teknik heyeti yine çözüm üretemeden girdi. Sadece savunmayı reel anlamda ikiliye çevirmişlerdi. Bu ev sahibi için inanılmaz boş alanlar demekse de, maça bir yıldız gibi başlayan Faruk yanlış tercihlerle bu şansları sürekli harcadı. 
     Konya yorulmaya başlamıştı, ama yardımına Lorant yetişti. Johnson’un yerine Rapaic’i oyuna sürmesi Konyaspor’a nefes aldıran yardım oldu. Bir kişinin oynadığı, diğerlerinin durup seyrettiği bir takım haline geldiler. 
     58’de Rapaic’in ortasında Tuncay altı pastan topu auta attı. Johnson’suzluk Konya’nın hızlı gelişlerinin en büyük nedeniydi. Fatih, Ümit ve Tuncay rakibi kovalamaktan neredeyse çatlayacaklardı. Bu çabalarına rağmen ev sahibi 70’de Muharrem, 72. ve 75’te de Faruk’la inanılmaz pozisyonları harcadılar. Ya da Oğuz "devleşti" diyelim... 
     Fenerbahçe’nin son dakikalardaki baskılı görüntüsü adet yerini bulsun diyeydi. Ortalar rastgele ve dönen toplara vuracak bir tek kişi olmadan rakip sahaya yığıldılar. Son olarak şu söylenebilir Konyaspor şanssızdı. Tarihinin en farklı galibiyetlerinden birini alabilecekleri bir maç oynadılar. 
     
Lorant komedisiAlman hoca, oyuna iyi başladıklarını, 36. saniyede Mustafa’nın atılmasıyla takımın zorlandığını söyledi, "İstifa etmeyi düşünmüyorum" diye konuştu 
     TEKNİK Direktör Lorant, "Hayatımın en acı ve en kötü mağlubiyetini aldım" diye konuştu. Alman hoca, istifa etmeyi düşünmediğini söyledi, "Büyük hayal kırıklığına uğradım. Çok üzgünüm. Oyuna iyi başlamışken, 36. saniyede Mustafa’nın kırmızı kart görmesiyle takımın oyun düzeni bozuldu. Maçın devamı da zor oldu. Artık kazanmak zordu. Bunların olmaması gerekirdi" dedi. 
     ARTIK sadece lige kaldıklarını belirten Lorant, "Bu acı verici. Sakat ve hasta olan oyuncularım çoktu. Semih’i de oynattım. Ligde 31 puanımız ve çok önemli üç maçımız var. Takımımla sorunum yok. Taraftarların hayal kırıklığı doğaldır, onları anlıyorum." Bu arada bir seyirci basın toplantısına giderken Alman hocaya "Yeter, çek git artık. Takımı ne hale getirdin" diye bağırdı. 
     
Mustafa rekor kırdı      SARI-Lacivertli takım, Konya’da santra vuruşuyla 10 kişi kaldı, sahalarda eşi çok az görülebilecek bir olayla karşılaştı. Mustafa Doğan 36. saniyede ayağına gelen ilk topu kaptırdı, ardından son adam olarak rakibini yere indirdi ve kırmızı kartı yedi. Tecrübeli futbolcu vücudundan bir damla ter düşmeden soyunma odasının yolunu tuttu, ağır faturanın hazırlayıcısı oldu. 
     
     Maçın hakemi 
     Herkesi şaşırttı 
     SABİT Hacıömeroğlu, aslında maça iyi başladı. Mustafa Doğan’a gösterdiği kırmızı kart doğruydu. Ancak daha sonra en az Fenerbahçe kadar soğukkanlılığını kaybetti. İlk yarıda Abdullah’ın Faruk’a, Ali’nin ise Abdullah’a yaptığı yüzde yüzlük penaltı faullerini göremedi. İkinci yarıda da Muharrem ile Revivo’ya yine ceza alanı içinde yapılan fauller tartışmalıydı. 
     
YOLA DEVAMKonyaspor yenilgisi sonrası yönetimden Lorant ile ilgili karar çıkmadı. Başkan Aziz Yıldırım, "Hocamız görevinin başında" demekle yetindi 
     Beklemeye geçtiler 
     TÜRKİYE Kupası defterini daha ilk turda kapatan Fenerbahçe yönetimi adeta şoke oldu. Sarı - Lacivertli yöneticilerin İstanbul dönüşünde ağızlarını bıçak açmazken, Teknik Direktör Lorant konusunda herhangi bir karar çıkmadı. Alman hoca ile şimdilik yollarına devam edecek olan Fenerbahçe, devre arasında teknik direktör sorununu masaya yatıracak ve kesin kararını verecek. 
     
     Olağanüstü güvenlik 
     KONYASPOR yenilgisi sonrası taraftar tepkisinden çekinen İstanbul emniyeti de gece Sabiha Gökçen Havalimanı’nda yoğun güvenlik önlemi aldı. Ancak herhangi bir olay çıkmadı. Yolculuk boyu birbirleriyle tek bir kelime konuşmayan futbolcular önce Samandıra Tesisleri’ne gittiler, ardından evlerinin yolunu tuttular. Fenerbahçe bu sabah 10.30’da çalışmalarına yeniden başlayacak. 
     
Uğurlu tespih      KONYASPORLU taraftarlar uğur getirsin diye karşılaşma öncesi Fenerbahçe kalesine büyük bir tespih astılar. Isınmak için sahaya çıkan Sarı - Lacivertli futbolcular durumu hemen saha görevlilerine ilettiler. Fenerbahçe’nin itirazı üzerine tespih hemen kale ağlarından alındı. Ancak uğur etkisini kaybetmedi, Fenerbahçe ilk dakika dolmadan 10 kişi kaldı, maç sonu kupaya el salladı. 
     
Hasılat oyunu      KONYASPOR maçını izlemeye gelen 23 bin kişiye rağmen, stat yönetimi seyirciyi 8 bin 913, hasılatı da 35 milyar 590 milyon lira olarak açıkladı. Fenerbahçe yönetimi, bu düşük rakama itiraz edip, maç sonrası hesapları inceledi. Ancak bir sonuca varamayınca kulüp müdürü Serkan Acar, Gençlik ve Spor Genel Müdürü Kemal Mutlu’yu arayarak durumdan şikayetçi oldu. 
     
     



 SPOR 

























</TEXT>
</DOC>
