<DOC>
<DOCNO> 148541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun21.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam öldü mü ölmedi mi ABD ve İngiliz tarafları anlaşamadı.. 
</HEADLINE>
<TEXT>

     Amerikan Merkezi Haberalma Teşkilatı CIA , önceki gün Bağdat'ın Mansur bölgesinde Irak liderliğini hedef alan bombardımanından önce Irak Devlet Başkanı Saddam Hüseyin'in binaya girerken görüldüğünü bildirdi. 
     Washington Times gazetesinin, Amerikalı yetkililere dayandırdığı haberinde, CIA'in, çeşitli görgü tanıklarının ifadeleri doğrultusunda Saddam'ın öldüğünü varsaydığı ve bu durumdan memnun olduğu belirtildi. 
     Haberde, Saddam'ın CIA, CIA'in emrinde çalışan bir casus ve Delta Gücü komandosu tarafından izlendiği, Irak liderinin önceki gün öğleden sonra korumalarıyla birlikte liderlik binasına girdiği ve bombardımandan önce binadan çıkmadığı kaydedildi. 
     CIA'in, Saddam'ın Mansur'da halkın arasında gezerken çekilen görüntülerinin Irak televizyonunda yayınlanması sonucu bölgede gözetimi artırdığı belirtilen haberde, bombardımanda Irak istihbarat servisi ve Baas Partisi'nin üst düzey yetkililerinden oluşan 30 kişilik bir grubun toplantı yaptığının sanıldığı ifade edildi. 
     Amerikalı yetkililer, saldırı sırasında Saddam'ın yanı sıra oğulları Uday ve Kusay'ın da binada olabileceğini belirtirken, akıbetlerine ilişkin açıklama yapmadı. 
     Adının açıklanmasını istemeyen askeri bir yetkili ise ''Görgü tanıkları, onun öldüğünün şüphe götürmediğini söylüyor'' dedi. 
     
     İNGİLİZ GAZETELERİ ''SADDAM BOMBARDIMANDAN KURTULDU'' 

     Öte yandan, İngiliz gazeteleri The Times ve Guardian, ülkenin gizli servisine dayanarak verdikleri haberlerde, Saddam'ın, bombardımandan sağ olarak kurtulduğunu yazdılar. 
     Adının açıklanmasını istemeyen gizli servis çalışanı, Guardian gazetesine, ''Saddam'ın, bombardıman sırasında binada olmama olasılığı var'' dedi. 
     Bir başka gizli servis çalışanı, Times gazetesine yaptığı açıklamada, Saddam'ın bölgeyi ya otomobille ya da tünelden geçerek terk ettiğine inandıklarını söyledi. 
     Amerikan B-1 bombardıman uçağı, önceki gün Mansur'da Saddam Hüseyin'in bulunduğu tahmin edilen bir binayı hedef alarak, her biri yaklaşık 900 kilo ağırlığında 4 adet JDAM bombası atmış, saldırıda en az 3 bina yıkılmış ve 18 metre derinliğinde bir çukur açılmıştı. 
     Kurtarma ekipleri, aralarında 20 yaşlarında bir kadın ve erkek çocuğuna ait 3 ceset çıkardılar. 
     

     
</TEXT>
</DOC>
