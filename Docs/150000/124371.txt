<DOC>
<DOCNO> 124371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sondun11.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AB diplomatları "ABD ve Türkiye'nin baskısı ters tepti" 
</HEADLINE>
<TEXT>

     Washington ve Ankara'nın Türkiye'ye müzakere tarihi verilmesi yolundaki girişimlerinin ters teptiği iddia edildi. 
     Diplomatik kaynaklardan alınan bilgiye göre, ABD'nin baskısı, AB liderlerinin dün akşam yemeğinde de ayrıntılı olarak gündeme geldi. 
     Fransa Cumhurbaşkanı Jacques Chirac'ın, çalışma yemeğinde yaptığı konuşmada, ''Avrupa hukukuna saygı göstermek yetmiyor. Ayrıca kibar ve medeni de olmak gerekiyor'' diyerek tepki gösterdiği iddia edildi. 
     Türkiye'ye 2003 yılında tarih verilmesini isteyen İtalya Başbakanı Silvio Berlusconi'nin de ''AB'ye yapılan baskılar kabul edilemez ve üzüntü verici'' dediği belirtildi. 
     İtalyan haber ajanslarına göre Berlusconi, gazetecilerin, Almanya Başbakanı Gerhard Schröder ile Chirac'ın önerisiyle ilgili sorusunu yanıtlarken, ''Biz 2003'ü öneriyorduk, onlar 2005'i. Sonunda 2004 üzerinde anlaştık. Orta yol kazandı'' dedi. 
     Berlusconi, ''Türkiye'nin AB'nin şartlarını yerine getirmesi halinde müzakerelerin hemen başlayabileceğini, bunun Ocak 2005'te de olabileceğini'' ifade etti. 
     İtalya Başbakanı, ''Ben konuşmamda Türkiye'ye yakın bir tarih verilmesi gerektiğine ilişkin gerekçeleri söyledim. Çoğunun hoşuna gitmeyen baskılar oldu, bu baskılar kabul edilemez ve uygunsuz olarak değerlendirildi'' diye konuştu. 
     





</TEXT>
</DOC>
