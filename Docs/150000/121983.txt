<DOC>
<DOCNO> 121983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sonspo08.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'de yarın akşam heyecan fırtınası var... 
</HEADLINE>
<TEXT>

     Birinci Süper Futbol Ligi'nde BJK İnönü Stadı yarın dev bir mücadeleye sahne olacak. 
     Lig ve UEFA Kupası'nda yoluna firesiz devam eden Beşiktaş ile geçen hafta Galatasaray'ı yenerek liderlik koltuğundan eden sezonun flaş takımı Gençlerbirliği yarın karşı karşıya gelecek. 
     Saat 19.00'da başlayacak ve Digitürk Lig TV'den naklen yayınlanacak maçı, hakem Mustafa Çulcu yönetecek. 
     
     BEŞİKTAŞ KAMPA GİRDİ 
     Hafta içinde UEFA Kupası 3. tur ilk maçında Ukrayna'nın Dinamo Kiev takımını 3-1 yenerek, tur için avantaj yakalayan Beşiktaş, Gençlerbirliği maçı için öğle saatlerinde BJK Nevzat Demir Tesisleri'nde kampa girdi. 
     Siyah-beyazlılar, hazırlıklarını bu akşam basına kapalı yapacağı idmanla tamamlayacak. 
     ''Kara Kartallar'' ligin güçlü ekiplerin Gençlerbirliği'ni yenerek, ligde üst üste 6. maçını da kazanma ve liderliğini sürdürmeyi amaçlıyor. 
     
     SAKAT FUTBOLCULARIN DURUMU 
     Beşiktaş'ta, sakatlığı süren Ahmet Dursun ile Serdar, yarınki maçta forma giyemeyecek. 
     Sakatlığı nedeniyle Dinamo Kiev maçında oynamayan Sergen ile Kaan Dobra'nın durumlarının iyi olduğu, bu oyuncular hakkındaki kararı teknik heyetin vereceği bildirildi. Ancak her 2 oyuncunun da gelecek haftaki Galatasaray derbisi düşünülerek riske edilmeyebilecekleri öğrenildi. 
     
     3 FUTBOLCU SARI KART CEZASI SINIRINDA 
     Beşiktaş'ta, Gençlerbirliği maçı öncesinde 3 futbolcu sarı kart cezası sınırında bulunuyor. 
     Ligde sezon başından beri oynadıkları maçlarda 3'er sarı kartı bulunan Sergen Yalçın, İlhan Mansız ve Yasin Sülün, yarın da oynama fırsatı yakalayıp sarı kart görürlerse, gelecek hafta Galatasaray ile yapılacak derbi maçta cezalı duruma düşecek. 
     
     MUHTEMEL 11 
     Beşiktaş'ın Gençlerbirliği karşısına şu muhtemel 11 ile çıkması bekleniyor 
     Cordoba, Tolga, Ronaldo, Zago, Tamer, Tayfur, Yasin Ahmet Yıldırım , Pancu, İbrahim, Nouma, İlhan Mansız. 
     





</TEXT>
</DOC>
