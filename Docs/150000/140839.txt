<DOC>
<DOCNO> 140839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur02.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un yeni Emniyet Müdürü'nün başarılı geçmişi var... 
</HEADLINE>
<TEXT>

     İstanbul Emniyet Müdürlüğü görevine vekaleten atanan Sivas Emniyet Müdürü Celalettin Cerrah, yaklaşık 5 yıl görev yaptığı kentte, başta Anıtkabir'e ''Kamikaze'' eylemi hazırlığında olan yasadışı AFİD örgütü olmak üzere, çok sayıda terör örgütü operasyonuna imza attı. 
     Cerrah, Sivas Emniyet Müdürlüğü görevi sırasında Cumhuriyet'in 75. kuruluş yıldönümü kutlamalarında Anıtkabir'e uçakla ''Kamikaze'' dalışı yaparak, törene katılan devletin üst düzey yönetimine karşı eylem hazırlığında olan ve altyapı çalışmalarını Sivas'ta yürüten yasadışı AFİD örgütüne yönelik operasyonları İstanbul Emniyet Müdürlüğü'yle birlikte yürütmüştü. 
     Sivas kırsalında faaliyet gösteren yasadışı örgütlerin şehir odaklanmalarına karşı da çok sayıda operasyona imza atan Emniyet Müdürü Cerrah, atanmasıyla ilgili A.A muhabirine yaptığı açıklamada, polisin görev yaparken hız ve başarısını arttıran en önemli faktörün halkın desteği olduğunu kaydetti. 
     Cerrah, şunları söyledi 
     ''Polis vatandaşa hizmet ederken, bilişim teknolojilerinin sunduğu tüm imkanlardan yararlanarak, hedeflediği mükemmel hizmetleri 24 saat kesintisiz sürdürecektir. Bilginin güç olduğu günümüzde kamu güvenliğinden sorumlu teşkilatımız, bilginin iyi değerlendirilmesiyle halkımıza daha hızlı, doğru ve etkin hizmet sunacağı inancındayım. Polisin başarısını artıran halk desteğidir.'' Sivas'tan yarın ayrılacağını ifade eden Cerrah, ertesi gün yeni görevine başlayacağını bildirdi. 
     





</TEXT>
</DOC>
