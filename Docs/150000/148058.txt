<DOC>
<DOCNO> 148058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun06.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika'da halkı, savaş stresini "paintball" ile atıyor... 
</HEADLINE>
<TEXT>

     ABD'de Irak savaşıyla birlikte oyuncak mağazalarında askeri konulu oyuncakların satışı patlarken, yetişkinler de savaş streslerini ''paintball'' ile atıyor. 
     New York'un komşusu New Jersey'de deniz kenarındaki yürüyüş yolunda kurulan ''paintball'' özel tüfeklerle atılan boyalı toplar poligonları hafta sonları,''Saddam Hüseyin'' makyajlı mankenlere ateş etmek isteyenlerle dolup taşıyor. 
     Özellikle hafta sonundaki güzel havanın da etkisiyle deniz kenarındaki tahta yürüyüş yolunu dolduran halk, ''Saddam'' gibi giyinmiş mankene 60 adet ''paintball'' mermisi atmak için 5 dolar yaklaşık 8,5 milyon TL ödüyor. 
     Irak savaşıyla birlikte artan ilgi sayesinde ABD'nin diğer kentlerindeki ''paintball'' poligonlarının da dolup taştığı belirtiliyor. 
     Indiana eyaletinin Louisville kentindeki bir yerel WTFX-FM radyosu, düzenlediği yarışmanın galiplerini kent dışındaki poligona götürerek, Saddam kıyafetli mankene ''paintball'' mermisi atma olanağı sağlıyor. 
     ABD'deki başka bazı yerel radyolar da geçen ay Londra'da Başkan George W. Bush'tan Irak savaşı kararı nedeniyle utandığını açıklayan country müzik grubu Dixie Chicks'in üyesi Natalie Maines'in benzeri mankenleri, poligonlarda hedef olarak kullanıyorlar. Maines, ülkesine döndüğünde özür dilemesine karşın, ABD'deki birçok hayranı, grubun CD'lerini çöpe atarak protestoda bulunmuştu. 
     ABD'de 11 Eylül 2001'de New York ve Washington'a girişilen terör saldırılarından sonra, Usame Bin ladin desenli tuvalet kağıtları piyasaya sürülmüş, silah satan mağazalar Bin Ladin'in yüzünün bulunduğu hedef tahtaları satmaya başlamıştı. Ayrıca, Bin Ladin'in basit bir hedef olarak kullanıldığı bilgisayar oyunları piyasaya çıkarılmıştı. 
     
     SAVAŞ OYUNCAKLARI SATIŞINDA ARTIŞ 
     Öte yandan, Irak savaşıyla birlikte ABD'deki oyuncak mağazalarında askeri konulu çocuk oyuncaklarının satışında büyük artış görülüyor. 
     Dünyanın en büyük oyuncak mağazalarından New York'taki Times Meydanı'nda bulunan ''Toys'r Us''ın yöneticileri, savaş sonrasında oyuncak silahlara artan talep nedeniyle yeni reyon açtılar. 
     Mağazanın yöneticileri, en çok ''G.I. Joe'' ve ''G.I. Jane'' adlı oyuncak bebeklerin satıldığını, ayrıca oyuncak uçak, helikopter, tank ve ciplere büyük ilgi olduğunu belirttiler. 
     ABD'de ''G.I. Joe'' ve ''G.I. Jane'' Türkiye'deki ''Mehmetçik'' gibi isimsiz kahraman anlamında kullanılıyor. 
     





</TEXT>
</DOC>
