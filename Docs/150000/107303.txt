<DOC>
<DOCNO> 107303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/guncel/gun08.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderin seçim yeri değişmemeli mi 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Partilerin Yüksek Seçim Kurulu’na teslim ettiği aday listelerinde iki genel başkanın daha önceki seçim bölgesini değiştirdiği dikkat çekti. DYP Genel Başkanı Tansu Çiller, CHP’nin barajı aşamaması sayesinde İstanbul 3. bölgeden güçlükle seçilerek TBMM’ne girmişti. Çiller, bu kez , baba memleketi Muğla’dan birinci sıra adayı. DSP’deyken Kayseri’den milletvekili adayı olan YTP lideri İsmail Cem’in tercihi ise İstanbul 3. bölge oldu. Liderin seçim bölgesini değiştirmesi tabanda olumsuz etki yapar mı 
     
     Güldal Okuducu CHP milletvekili adayı 
Güven sorunu olmalı      Eğer ben seçmen bölgemi değiştiriyorsam bunun bir gerekçesi olmalı. Biri o seçim bölgesinin oylarıyla başbakan olmuştur, diğeri ise o seçim bölgesinin oylarıyla dışişleri bakanı olmuştur. Aldıkları oylar onları sadece milletvekili yapmamıştır. Başbakan ve bakan yapmıştır. Aynı seçim bölgesinin güvenine kendini yeniden sunamamanın çok önemli nedenleri olması gerekir diye düşünüyorum. Ben seçmen olarak bunu düşünürüm, önemserim. Bu nedenle buna çok ciddi bir karardır diye bakarım. Seni denemiş olan bir seçmen bölgesinde güven sorunun varsa, senin için yeni olan bir seçmen bölgesiyle bu güven sorunu nasıl aşılabilir Herhalde bunun da cevabını vermek l zım. 
     
     Ahad Andican ANAP Milletvekili 
Olumsuz etki yapabilir      Yıllarca aynı bölgeden seçilmiş bir lider bölgesini haklı, çok anlamlı bir gerekçe olmadan değiştiriyorsa, sokaktaki vatandaş o bölgede büyük ölçüde seçim sıkıntısıyla hareket ediyor diye düşünür. Bir lider üç, beş seçim aynı bölgeden seçilmiş, daha sonra değiştiriyorsa olmaz. Oy kaybına neden olup olmayacağın söylemek zor ama liderin terk ettiği bölgedeki seçmen, demek ki liderin bu bölgeden de oy umudu yok anlayışıyla’ o partiden uzaklaşıp, partiye yönelik anlayışını değiştirmesi mümkün. Lider seçim bölgesini gerçekten haklı nedenlere dayalı olmaksızın değiştiriyorsa bu olumsuz etki yapar. 
     
     Ercan Karakaş YTP milletvetkili adayı 
İstedikleri yeri seçerler      Liderlerin seçim bölgelerini değiştirmesi tabanda olumsuz etki yapmaz. Liderler genel olarak uygun gördükleri yerden aday olurlar. Partiye en çok yarar sağlayacakları yerleri düşünürler. Liderler için aslında sabit seçim bölgesi pek yoktur gelenek olarak, istedikleri yerden aday olurlar. İsmail Cem’le ilgili olarak söyleyecek olursa, zaten ikametgahı İstanbul. Ondan önce Kayseri geçici bir durumdu. Çiller ise İstanbul’da oy bakımından sıkıntıları olduğu için Muğla’ya gidiyor. Yine de en doğru olanı kendi ikamet etttikleri, kendi bulundukları şehirlerden aday olmalarıdır. Milletvekilleri bir bölgeyi değil, tüm Türkiye’yi temsil ederler. 
     
     Ufuk Söylemez DYP Milletvekili 
Doğal karşılanmalı      Türkiye yerel adetlere, örflere kıymet veren bir ülkedir. Böyle bir sosyolojik yapıya sahiptir. Süleyman Demirel’le başlayan ve Isparta’yla bütünleşen bir yaklaşım, Anadolu’da sempati toplamıştır. İstanbul metropol bir kenttir, tüm illerin bir mozayiğidir. O anlamda tek başına yerellik ifade etmez. Çiller baba ocağı Muğla olduğu için adaylığını ordan koymuştur. Ayrıca Muğla’da yapılan kamuoyu araştırmalarında buradan aday olması halinde DYP’nin yüzde 42 - 43 oy çıkarabileceği yolunda araştırmalara sahibiz. Muğla’dan yoğun talep vardı. Yeni bir vitrin ve taze bir başlangıç yapmıştır. Çiller’in baba ocağıyla bütünleşmeşi doğal karşılanmalıdır. 
     



 GÜNCEL 



















</TEXT>
</DOC>
