<DOC>
<DOCNO> 136547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/yasam/yas02.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kiliselerin tarihi yandı 
</HEADLINE>
<TEXT>

Büyükada’daki Meryem Ana Kilisesi’nde çıkan yangında 17 kiliseye ait arşiv de kül oldu... 
     MUSTAFA KURTARAN 

     Büyükada’daki Meryem Ana Kilisesi’nin çatı katında bulunan misafirhanede dün gece saat 00.30’da başlayan yangın kısa sürede büyüdü. Olay yerine gelen Adalar itfaiyesi, merdiven olmaması yüzünden yangına müdahale etmekte güçlük çekti. Rüzgarın da etkisiyle kısa sürede büyüyen yangın yarım saat içinde orta katta bulunan arşiv kısmına ulaştı. Kilisenin alt kısmında bulunan işyerlerine de sıçrayan alevler çevre sakinlerine korkulu anlar yaşattı. Büyüyen alevler karşısında çaresiz kalan Adalar itfaiyesi diğer ilçe itfaiyelerinden yardım istedi. Bunun üzerine adaya Kartal, Ümraniye, Kadıköy ve Maltepe’den vapurla takviye ekipler sevkedildi. 
     Yangın, itfaiye ekiplerinin yaklaşık 5 saat süren çalışması sonucu diğer binalara sıçramadan söndürüldü. 
     
     Vapurla takviye 
     Misafirhanede kalan din görevlisi Patir Vasili, dumandan etkilenerek hastaneye kaldırıldı. Yangın sonrası üç katlı binanın çatısı çökerken, 17 kiliseye ait tarihi değeri olan belge ve fotoğraf arşivi kül oldu. 
     



 YAŞAM 














</TEXT>
</DOC>
