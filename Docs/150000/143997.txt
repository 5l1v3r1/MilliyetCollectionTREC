<DOC>
<DOCNO> 143997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sonspo28.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Efsaneler Tenis Turnuvası" Irak savaşı nedeniyle ertelendi... 
</HEADLINE>
<TEXT>

     İstanbul'da 22-23 Mart tarihlerinde gerçekleştirileceği duyurulan Uluslararası Efsaneler Tenis Turnuvası'nın, Irak Savaşı nedeniyle ertelendiği açıklandı. 
     Organizasyon komitesi tarafından yapılan açıklamada, TED Kulübü Kortları'nda gerçekleştirilecek ve katılanlar arasında dünyaca ünlü eski tenisçi Boris Becker'in de bulunduğu turnuvanın tarihi, Irak Savaşı nedeniyle değiştirildi. 
     Organizatörlerin, oyuncuların ve menejerlerinin de katıldığı toplantı sonunda turnuvanın ertelenmesine karar verdiği belirtilen açıklamada, ertelemenin bu turnuvanın kesinlikle iptali anlamına gelmediği, birkaç gün içinde yakın bir tarih saptanarak, turnuvanın İstanbul'da yapılması için çalışmaların yoğun biçimde süreceği kaydedildi. 
     
     ORGANİZATÖRDEN AÇIKLAMA 
     Organizasyonu gerçekleştirecek Alman Fame Company Veranstaltungs firması yetkilisi Hans Jorg Furrer, yaptığı açıklamada, Türkiye'de ilk kez yapılacak bu nitelikte bir turnuvanın, içinde bulunulan gergin ortamda gerçekleştirilmesine gönüllerinin razı olmadığını kaydetti. 
     Furrer, ''Oyuncuları tedirgin, seyircileri huzursuz bir ortamda sunulan bir spor etkinliği, anlamını yitirecektir. Bu nedenle, oyuncuların da bizim görüşümüze katılarak, yeni bir tarih kesinleştirmek için çaba gösterdiklerini biliyoruz. 1-2 gün içinde yeni tarihi Türk tenisseverlere duyuracağız. Savaşsız bir dünya dileğimizdir'' dedi. 
     
     BECKER ''BARIŞ, MÜMKÜN OLAN EN KISA ZAMANDA GELSİN'' 
     Tenis dünyasının efsanevi isimlerinden Boris Becker ise yaptığı açıklamada, barışın en kısa sürede sağlanmasını diledi. 
     Turnuvada yer alacağı duyurulan Becker, ''Bugünkü ortamda hiç kimse tenis, zevk ve eğlence düşünecek durumda değil. Organizatörün erteleme kararına katılıyoruz. Hep birlikte dileyelim ki, barış, mümkün olan en kısa zamanda gelsin'' dedi. 
     Bu arada, turnuva için bilet almış tenisseverlerin, satın aldıkları noktadan biletlerinin değiştirileceği veya isterlerse paralarını iade alabilecekleri bildirildi. 
     





</TEXT>
</DOC>
