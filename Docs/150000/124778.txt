<DOC>
<DOCNO> 124778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sondun18.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nepal'de halk seçim istiyor... 
</HEADLINE>
<TEXT>

     Nepal'de halk, parlamento seçimlerinin düzenlenmesi istemiyle gösteri yaptı. 
     Ülkedeki en büyük ikinci siyasi parti olan Birleşik Marksist-Leninist Komünist Partisi'nin başkent Katmandu'da düzenlediği gösteride, partinin kırmızı beyaz bayraklarını taşıyan 40 bini aşkın kişi, ülkede demokrasinin onarılması ve bir an önce parlamento seçimleri yapılması yönünde sloganlar attı. 
     Nepal Kralı Gyanendra, 11 Ekim'de ''yetersizlikle'' suçladığı Sher Bahadur Deuba'yı başbakanlık görevinden alarak, yerine monarşi yanlısı Lokendra Bahadur Chand'ı atamıştı. 
     Deuba, Maocu gerillaların yol açtığı güvenlik tehdidi nedeniyle 13 Kasım'da düzenlenmesi planlanan parlamento seçimlerini ertelemeye çalışmıştı. 
     Başbakan Chand ise dün Pokhara kentinde gazetecilere, seçimlerin 6 ay içinde düzenlenebileceği açıklamasını yaptı. 
     





</TEXT>
</DOC>
