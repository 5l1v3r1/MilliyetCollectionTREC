<DOC>
<DOCNO> 138510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/spor/spo15.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Hentbolda tek maç      ERKEKLER Hentbol Süper Ligi’ne tek maçla devam edildi, oynanması gereken iki karşılaşma ise ertelendi. Ankara’da Atatürk Spor Sarayı’ndaki maçta Milli Piyango, İzmit Büyükşehir Belediyesi’ni 36-23 yendi. Çankaya Belediyesi - Trabzon Belediyesi ve Taşköprü Belediyesi - Bafra Belediyesi karşılaşmaları ise ileri bir tarihe bırakıldı. 
     
TSYD’den kınama      TÜRKİYE Spor Yazarları Derneği TSYD , son günlerde spor yazarlığı mesleğinde yaşanan olaylarla ilgili bir kınama yayınladı. TSYD’den yazılı yapılan açıklamada, "Kişisel hesaplaşmaların mesleğimize ve derneğimizi kasıtlı olarak fatura edilmesini, spor yazarlığının kurumsal kimliğine saldırı olarak görüyor ve şiddetle kınıyoruz" denildi. 
     
Sociedad virajda      İSPANYA Ligi’nde Nihat ve Tayfun’un forma giydiği lider Real Sociedad, bugün TSİ 18.00’de evinde Osasuna’yı ağırlayacak. Cezası biten De Pedro’nun da forma giyeceği karşılaşma TRT1 ekranlarından naklen yayınlanacak. 
     
Alpay’dan kötü start      İNGİLTERE’DE Alpay’ın uzun aradan sonra görev yaptığı Aston Villa, Charlton’a deplasmanda 3 - 0 yenildi. Kulübü ile sorunlarını çözen milli futbolcumuz vasatı aşamadı. Tugay’ın forma giydiği Blackburn Rovers ise rakip sahada Chelsea’yi 2 - 1 yendi. 
     
Feofanova uçtu      RUS atlet Svetlana Feofanova, sırıkla yüksek atlamada salon dünya rekoru kırdı. İngiltere’deki yarışmalarda Feofanova, 4.77 metrelik derecesiyle, rekorunu 1 santimetre geliştirdi. Rus atlet, eski rekoru da 2 Şubat’ta kırmıştı. 
     
Romario’ya teklif      37 yaşındaki Romario’nun, Arabistan’a transfer olacağı iddia edildi. Fluminense Kulübü Başkan Yardımcısı M.Penha, takımda şans bulamayan Romario’ya bir Arap ekibinin 1.7 milyon dolarlık teklifte bulunduğunu açıkladı. 
     
Salonda olay      ZONGULDAK’TA oynanan Polisgücü - İstanbulspor Hentbol 1. Lig maçında kavga çıktı. Hakemler Serdar Özen ile Yunus Tokmak, sporcu ve seyircilerin saldırısına uğradı. İki hakem de vücudunun çeşitli yerlerinden yaralandı. 
     
Maraton günü      TRABZON’UN düşman işgalinden kurtuluşunun 85. yıldönümü etkinlikleri çerçevesinde düzenlenen 23. Uluslararası Trabzon Yarı Maratonu ve Halk Koşusu bugün yapılacak. 21.1 kilometrelik maraton saat 11.00’de start alacak. 
     



 SPOR 























</TEXT>
</DOC>
