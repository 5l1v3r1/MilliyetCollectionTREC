<DOC>
<DOCNO> 133553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/siyaset/siy02.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçiler için formül bulundu 
</HEADLINE>
<TEXT>

     UTKU ÇAKIRÖZER Lefkoşa 

     Dışişleri Bakanı Yaşar Yakış, hükümetin kamuda tasarruf için emeklilik yaşını 61’e indirmesi planından etkilenecek büyükelçilerin 65 yaşına kadar görevde kalmalarını sağlayacak "centilmenlik anlaşması" formülü geliştirdi. Öncelikle dışişleri mensuplarını kapsam dışına çıkarmayı hedefleyen Yakış, bu girişiminden sonuç alamazsa, Dışişleri Bakanlığı ile Maliye Bakanlığı arasında 61 yaşın üzerindeki büyükelçilerin görevlerinin devamını sağlayacak bir "centilmenlik anlaşması" imzalanmasını önerecek. Formül hakkında bilgi veren Yakış, "61 yaşını aşan ve yurtdışında görev yapan büyükelçilerin görev süreleri her seferinde birer yıl olmak üzere maksimum dört defa uzatılabilecek" dedi. Yakış, şunları kaydetti "Bir ülkenin bir diğer ülkeye büyükelçi ataması sırasında güven çok önemlidir. Bu durumda, bir ülkeye gönderdiğimiz büyükelçinin ikinci yıl orada olup olmayacağı kesin olarak belirlenemeyeceği için, o büyükelçiye onay veren ilgili ülke açısından sıkıntılı bir durum oluşacak. Bana kalırsa yine en iyisi dışişleri mensuplarını uygulamanın dışında tutmak." 
     
     



 SİYASET 












</TEXT>
</DOC>
