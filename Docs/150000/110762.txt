<DOC>
<DOCNO> 110762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/soneko18.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker ''Bazı taahhütlerin yerine getirilemeyeceğini söyledik'' 
</HEADLINE>
<TEXT>

     Devlet Bakanı Masum Türker, Washington'daki temasları sırasında Dünya Bankası ve IMF yetkililerine taahhütler içinde yer alan bazı konuların yerine getirilemeyeceğini açıkça söylediklerini bildirdi. 
     Türker, bazı konularda ''yaparız, ederiz'' yerine ''bunu şimdilik yapamayız'' dediklerini belirterek, ''Burada en önemlisi kamuda çalışan işçilerin azaltılmasıyla ilgili taahhüdün bu dönem yerine getirilemeyeceğini, sayının kendiliğinden ayrılan işçilerle kapatılacağını söyledik. Bazı yasalara bağlı taahhütlerin ancak seçimden sonra yeni hükümet tarafından yerine getirileceğini söyledik. Onlar da anlayışla karşıladılar'' dedi. Atatürk Havalimanı'nda yaptığı basın toplantısında, uygulanmakta olan ekonomik istikrar programının birçok kesimi mağdur etmiş bir program olduğuna değinen Türker, yılların biriktirdiği sorunları çözmeye çalıştıkça özellikle esnaf, sanatkar, sanayici, memur, emekli, işçi gibi toplumsal kesimlerin büyük sıkıntılar çektiğini kaydetti. 
     Bu sıkıntıların giderilmesi için programın içeriğinde yer alan sosyal nitelikli harcamaların devreye sokulması gerektiğine dikkat çeken Türker, bu konuda sosyal riski azaltma projesi çerçevesinde Dünya Bankası'ndan kullandırılması gündeme gelen 500 milyon dolarlık bir kredinin önemine değindi. 
     Türker, ''Bu 500 milyon dolarlık kredinin 100 milyon dolarlık ilk kısmı kullanılmıştır. Bundan sonraki dilimleri kullanmak biraz da seçim dolayısıyla ertelenmiş durumda'' dedi. 
     Bakan Türker, Washington'daki temasları sırasında Dünya Bankası ve IMF yetkililerine ''Taahhütler içinde yer alan bazı konuların yerine getirilemeyeceğini açıkça söylediklerini'' bildirdi. 
     Türker, şöyle devam etti 
     ''Bazı konularda 'yaparız, ederiz' yerine 'bunu şimdilik yapamayız' diye söyledik. Burada en önemlisi kamuda çalışan işçilerin azaltılmasıyla ilgili taahhüdün bu dönem yerine getirilemeyeceğini, sayının kendiliğinden ayrılan işçilerle kapatılacağını söyledik. Bazı yasalara bağlı taahhütlerin ancak seçimden sonra yeni hükümet tarafından yerine getirileceğini söyledik. Onlar da anlayışla karşıladılar. Zaten yıllık programlarında bu taahhütlerin bir kısmının, yapısal reform niteliğinde olanların gelecek döneme kalacağını da belirtmiş bulunuyorlar.'' 
     
     ''VERGİ İADESİ GÜNDEME GELMEDİ'' 

     Vergi iadesi konusunun kesinlikle gündeme gelmediğini anlatan Türker, ''Vergi iadesi tarihe karıştı gibi savlarla çalışanları üzmek doğru değil'' dedi. 
     IMF ve Dünya Bankası yetkilileri ile yapılan görüşmelerin tümünün olumlu geçtiğini vurgulayan Türker, Irak'a olası bir operasyon durumunda Türkiye'nin durumunun da ele alındığını söyledi. 
     Türker, şunları kaydetti 
     ''Dünya Bankası Başkanı ile yaptığımız görüşmede Irak'da olası bir savaş halinde Türkiye ekonomisi için ne yapılacağı kendileri tarafından gündeme getirilmiştir. Prensipte bir çalışma grubu şeklinde Türkiye'nin nasıl etkileneceğinin en azından bir rapor halinde hazırlanması konusunda görüş birliğine vardık. Hazine Müsteşarı Faik Öztrak bu çalışmaları yönlendirecek.'' Türker görüşmelerde, Türkiye'nin petrol fiyatlarındaki artıştan olumsuz etkilendiğine ve sadece Türkiye'nin değil, dünya ekonomisi açısından artışların yarattığı olumsuz etkiye dikkat çektiklerini, bu konuda IMF ve Dünya Bankası yetkililerinin kendilerine hak verdiklerini kaydetti. 
     Bir gazetecinin Türkiye'nin Irak'a operasyon yapılması halinde ne kadar etkileneceği ve bu konuda kendilerinin bir öngörüsü bulunup bulunmadığının sorulması üzerine de Türker, ''Bu konuda hiç kimsenin bir öngörüsü yok. Herkes kendi düşüncesini dayatmaya çalışıyor. Masa başına oturup birkaç kaleme bakıp 'biz şöyle etkileniriz' diyemeyiz. Bu konuda bir öngörüyü baştan paylaşmaya kalkmak hatayı baştan kabul etmektir'' dedi. 
     Daha sonra bir gazetecinin Türkiye'nin operasyondan nasıl etkileneceğine ilişkin rapor hazırlanması için geç kalınıp kalınmadığını ve 276 milyar dolarlık bilançonun hatırlatılması üzerine Türker, Irak'la ilgili rapor veya bilançonun ancak makro açıdan hazırlanabileceğini söyledi. 
     Türker, öyle dedi 
     ''Bir kısım arkadaşın, sivil örgütün yaptığı çalışmalar bizim hükümet olarak yapacağımız çalışmalara ışık tutar. Bu nedenle bu değerlendirmeleri, yapılan açıklamaları anlayışla karşılıyoruz. Bu konuda 1991 yılından bu yana o bölgede sıkıntı çekildiğini biliyoruz. Türkiye her soruna karşı hazırlıklı olup mevcut durumlara göre alternatif çalışmalar yapan bir devlettir. Bu konuda kuşkusuz bazı değerlendirmeler var. Ama biz bunu 'şu kadar maliyetimiz olur' sanki savaş ve para birbiriyle bağlantılı gibi ortaya koyduğumuz zaman devlet ve millet olarak herhangi bir toplumdan farkımız kalmaz. Büyük devlet dünya devleti olarak biz, tarafların da bunu görmesini bekledik ve gördüler. Bu konuda gerekli çalışmalar yapılacaktır.'' Türker, doğalgaz fiyatlarında yapılan indirime ilişkin sorulan bir soruya da kendisi yurtdışında olduğu için vekili tarafından imzalanmış olabileceğini söyledi. 

     
</TEXT>
</DOC>
