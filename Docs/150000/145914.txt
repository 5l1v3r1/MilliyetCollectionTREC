<DOC>
<DOCNO> 145914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun07.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''Sam Amca''dan sonra ''Saddam Amca'' çıktı.. 
</HEADLINE>
<TEXT>

     ABD'nin simgesi olan Sam Amca'dan sonra şimdi de ''Saddam Amca'' DVD'lerinin önümüzdeki hafta Amerika'da piyasaya çıkacağı bildirildi. 
     Saddam'ın garipliklerini gözler önüne seren çekimleri içeren DVD'lerin, Saddam aleyhtarı olan ve ABD'de yaşayan bir Fransız yapımcı tarafından hazırlandığı bildirildi. 
     Serbest çalışan Joel Soler adlı yapımcının bir süre önce ''Irak halkının BM ambargosu yüzünden çektiği sıkıntıları ekrana yansıtmak'' bahanesiyle Irak'a girdiği, Saddam Hüseyin'le görüşerek çekim yaptığı ve bunları başka amaçlarla kullanmak üzere Irak dışına kaçırdığı belirtiliyor. 
     Irak lideri hakkında belgesel nitelikte çekimleri içerdiği öne sürülen ''Saddam Amca'' filminde Saddam Hüseyin, koltuk altlarını dalkavuklarına öptürürken, geniş şapka koleksiyonunu iftiharla gösterirken, ya da bir gölde dinamitle balık avlarken görülüyor. 
     Filmi hazırlayan ''Xenon Pictures'' adlı firmanın yöneticisi Stephen Housden ise film hakkındaki görüşlerini ifade ederken, ''Kötü adamla başa çıkmanın en kolay yolu onu alaya almaktır'' diye konuştu. 
     


     




</TEXT>
</DOC>
