<DOC>
<DOCNO> 124210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo09.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Milli Futbol Takımı, dünya beşincisi seçildi... 
</HEADLINE>
<TEXT>

     İngiltere'nin ''World Soccer'' dergisi tarafından düzenlenen futbolda dünyada yılın en iyileri yarışmasında Brezilyalı Ronaldo, yılın futbolcusu seçildi. Oylamada dünya üçüncüsü olan Türk Milli Takımı, yılın takımı sıralamasında beşinci oldu. 
     3 yıl süren sakatlık döneminden sonra 17. Dünya Kupası'nda ortaya koyduğu performans ve kaydettiği 8 golle, özellikle finalde Almanya'ya attığı 2 golle Brezilya'ya kupayı kazandıran Ronaldo, oylamada birincilik ödülüne layık gösterildi. Ronaldo, İngiliz dergisinin 1982 yılından bu yana yaptığı organizasyonda okuyucuların oylarının yüzde 26'sını aldı. 
     Ankette, Almanya'yı Dünya Kupası'nda finale, kulübü TSV Bayer 04 Leverkusen'i Avrupa Şampiyonlar Ligi'nde finale ve ligde ikinciliğe taşıyan orta alan oyuncusu Alman Michael Ballack ikinci, Ronaldo'nun Real Madrid ve milli takımdan arkadaşı Brezilyalı Roberto Carlos üçüncü seçildi. 
     FIFA tarafından daha önce 2 kez dünyada yılın futbolcusu seçilen Ronaldo, 1996 yılında henüz 20 yaşındayken yine ''World Soccer'' dergisi tarafından bu ödüle layık görülmüştü. 
     Geçen yıl bu ödülü kazanan FC Liverpool'dan İngiliz futbolcu Michael Owen, bu kez 9. sırayı alabildi. 
     Dünya Şampiyonu Brezilya'nın birincilik tahtına oturtulduğu dünyada yılın takımı sıralamasında ise dünya üçüncülüğünü kazanan Türkiye, beşinci sırada gösterildi. 
     Güney Kore'yi Dünya Kupası'nda yarı finale taşıyan Hollandalı teknik adam Guus Hiddink de dünyada yılın teknik direktörü ödülüne layık görüldü. 
     Yılın en iyileri ödüllerinde ilk 5 sıra ve oyların oranı şöyle 
Dünyada yılın futbolcusu 
1-Ronaldo Brezilya yüzde 26.17 
2-Michael Ballack Almanya 17.69 
3-Roberto Carlos Brezilya 8.48 
4-Zinedine Zidane Fransa 5.95 
5-Oliver Kahn Almanya 4.87 
Dünyada yılın teknik direktörü 
1-Guus Hiddink Güney Kore Milli Takımı 28.33 
2-Luiz Felipe Scolari Brezilya Milli Takımı 16.78 
3-Arsene Wenger Arsenal 14.26 
4-Klaus Toppmöller TSV Bayer 04 Leverkusen 8.84 
5-Rudi Völler Almanya Milli Takımı 4.51 
Dünyada yılın takımı 
1-Brezilya 24.36 
2-Real Madrid CF 14.44 
3-Arsenal 11.73 
4-Güney Kore 10.46 
5-Türkiye 8.64 

     





</TEXT>
</DOC>
