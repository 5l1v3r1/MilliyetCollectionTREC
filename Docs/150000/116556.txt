<DOC>
<DOCNO> 116556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/soneko01.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Osman Birsen, yeniden İMKB başkanı... 
</HEADLINE>
<TEXT>

     Osman Birsen, İstanbul Menkul Kıymetler Borsası İMKB Başkanlığı görevine ikinci kez getirildi. 
     Birsen, 1945 yılında Ankara'da doğdu. 1968 yılında Siyasal Bilgiler Fakültesi Maliye Bölümü'nden mezun oldu. 1968 yılında Maliye Bakanlığı'nda Maliye Müfettiş Yardımcılığı görevine atandı. Daha sonra Maliye Müfettişliği ve Maliye Başmüfettişliği görevlerinde bulundu. 
     Mesleki stajını İngiltere'de tamamlayan Osman Birsen, 1979 yılında Hazine M.İ.İ.T Genel Sekreterliği'nde Banka Kambiyo Genel Müdür Yardımcılığı görevine atandı. Maliye Bakanı Özel Danışmanı görevinde bulunduktan sonra yurt dışına atandı. 
     1983-1986 yılları arasında T.C. Washington Büyükelçiliği'nde Ekonomi ve Maliye Müşavirliği görevinde bulunduktan sonra yurda döndü. 1987-1988 yılları arasında Hazine ve Dış Ticaret Müsteşarlığı'nda Kamu Finansmanı Genel Müdürü olarak çalıştı. Aynı süre zarfında Türkiye Elektrik Kurumu Yönetim Kurulu üyeliği görevinde bulundu. 
     1989-1993 yıllarında OECD Nezdinde Türkiye Daimi Temsilciliği'nde Daimi Temsilci yardımcısı olarak görev yaptı. 1993 yılı Ekim ayında Paris'ten döndükten sonra Başbakanlık Müsteşar Yardımcılığı görevine atandı. 
     1994 yılı Nisan ayında Hazine ve Dış Ticaret Müsteşarı olarak atanan Osman BİRSEN, bu Müsteşarlığın Hazine ve Dış Ticaret olarak ikiye bölünmesinden sonra bu görevinden ayrıldı. 1995-Ekim 1997 yılları arasında özel teşebbüsde, İktisat Bankası Yönetim Kurulu Üyesi ve Avrupa ve Amerika Holding Genel Koordinatörü olarak çalıştı. 
     25 Ekim 1997 tarihinde üçlü kararname ile İMKB Yönetim Kurulu Başkanı olarak 5 yıl süreyle atanan Osman Birsen'in görev süresi 24 Ekim 2002 tarihinde sona ermişti. 
     Osman Birsen'in görev süresinin dolmasının ardından İMKB Başkanlığına 25 Ekim'den bu yana Borsa 1. Başkan Yardımcısı Arıl Seren vekalet ediyordu. 
     
     İMKB'NİN BAŞKANLARI... 

     Borsa kuruluş tarihi olan 1985 yılından bu yana 4 başkan gördü. 
     İMKB Başkanlığı'na ilk olarak Mart 1985 tarihinde Muharrem Karslı atandı ve Borsa Karslı Başkanlığı'nda açıldı. Kurucu Başkan Muharrem Karslı, Mart 1990 yılına kadar bu görevi yürüttü. 
     Mart 1990-Nisan 1994 tarihleri arasında Yaman Törüner, Nisan 1994-Ağustos 1997 tarihleri arasında Tuncay Artun, Borsa Başkanı olarak görev aldı. 
     Tuncay Artun'un 6 Ağustos 1997 tarihinde geçirdiği ani rahatsızlık sonucu vefat etmesinin ardından, Borsa Başkanlığı'na Ekim 1997 tarihinde Osman Birsen getirildi. 
     





</TEXT>
</DOC>
