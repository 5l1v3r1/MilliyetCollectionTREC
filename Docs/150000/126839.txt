<DOC>
<DOCNO> 126839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sonspo26.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu Sağlık Kurulu'nun semineri... 
</HEADLINE>
<TEXT>

     Milli Takımlar Teknik Direktörü Şenol Güneş, bir takımın bünyesinde görev yapan sağlık ekibinin, teknik heyete öncelikle ilk müdahale ve teşhisler konusunda yardımcı olması gerektiğini söyledi. 
     Futbol Federasyonu Sağlık Kurulu tarafından İstanbul'da düzenlenen ''Kulüp Doktorları, Fizyoterapistleri ve Masörleri Gelişim Semineri''nde konuşan Şenol Güneş, sportif mücadelede ekip anlayışının önemine değindi. 
     Güneş, ''Dünya Kupası'nda büyük başarı elde ettik. Bunda teknik heyetin ve futbolcunun olduğu kadar, sağlık ekibinin de etkisi var. Ayrıca milli futbolcuları bize hazır gönderen kulüplerin sağlık çalışanları da bu konuda önemli bir katkıya sahip. Günümüzde sağlık komitesinin önceliği, sakatlığı iyileştirmekten önce, sporcunun hastalanmaması veya sakatlanmamasıdır'' diye konuştu. 
     Güneş, Türkiye'nin de sağlık konusunda eksikleri bulunduğunu belirterek, şöyle konuştu 
     ''Bu konuda da branşlaşma eksiğimiz var. İşin tekniğini bilmek lazım. Herşeyden önce model olmalıyız. Teknik heyet, öncelikle futbolcunun performansını artırmak için kendi sağlık ekibini kurmalıdır. Artık spor hekimliğinin yerine performans hekimliği gelişiyor. Doktorların futbolcunun sağlığı konusunda önemli bir konumu var. Ama bir futbolcuya 'Çık oyna' veya 'Çıkma' deme hakkına sahip değildir. Doktor ancak teknik direktöre bu konuda bilgi verir, teknik direktör de futbolcu hakkında kararını verir.'' 
     
     ''ÖZGÜVEN KAZANDIK'' 
     Güneş, futbolda başarıyı da toplumsal yaşamdaki değişimle gerçekleştirdiklerini, bu biçimde özgüvenlerinin arttığını dile getirdi. 
     Başarıya karşın eksiklerin bulunduğunu kaydeden Güneş, sözlerini şöyle sürdürdü 
     ''Türkiye daha amatör sporla, profesyonel spor arasındaki farklılığı oturtamadı. Antrenör bir eğitmendir. Sporcunun sosyal hayatında da yönlendirme yapmalı. Teknik direktör sporcunun kazandığı parayı nasıl değerlendirmesi gerektiği konusunda ona yardımcı olmalı. Artık dünya takımları arasındayız.'' 
     
     ''SAĞLIK EKİBİ, BİLDİĞİNİ SÖYLEMELİ'' 
     Bir takımda görev yapan sağlık ekibinin zaman zaman futbolcuyla ilgili bilgileri teknik heyete aktarmamasından yakınan Güneş, ''Sağlık ekibi sporcuyla ilgili ne biliyorsa, teknik heyete aktarmalıdır'' dedi. 
     Güneş, teknik heyete bilgi akışının olmamasının, antrenörü hataya zorlayacağını vurgulayarak, ''Bize terimsel bilgilerden çok teşhis ve ilk müdahale konusunda bilgiler verilmelidir'' diye konuştu. 
     Futbolcunun da yurtdışında tedavi görme isteğinin de tepkiyle karşılanmaması gerektiğini anlatan Güneş, şöyle konuştu 
     ''Milli takımda yer alan futbolcular yurtdışında tedavi olabilir. Bu normaldir. Ayrıca futbol bilimden yararlanmalıdır, ancak futbol bilim değildir. Futbolcunun sakatlığında psikolojik etkiler de vardır. Mesela Dünya Kupası'nda Güney Kore maçında Rüştü, maç içinde çıkmak istediğini söyledi. Biz ise O'nu çıkarmadık ve devam etmesini sağladık. Bilgi de herşey demek değildir, bilgiyi iyi kullanmak lazım.'' 
     
     DENİZLİ ''TIP, SPORUN GELİŞİMİNİ SAĞLADI'' 
     Milli takımın eski teknik direktörlerinden Mustafa Denizli ise, tıbbın sporun gelişimine büyük katkı sağladığını söyledi. 
     Denizli, kendi futbolculukları döneminde sağlıkla ilgili çalışmaların çağdışı olduğunu vurgulayarak, ''Ben İzmir'de futbol oynuyordum. Ancak sakatlandığımda tedavi için İstanbul'a gelmek zorunda kalıyordum. O günden bugüne tıp, hem sakatlıklar konusunda, hem de sporcunun performansını artırma konusunda önemli bir dal olmuştur'' diye konuştu. 
     Teknik direktörlük yaptığı sıralarda sağlık ekibiyle sürekli iletişim durumunda olduğunu kaydeden Denizli, şöyle konuştu 
     ''Görevlerim sırasında en sık ziyaret ettiğim yer sağlık odasıydı. Yardımcılarım dışında sporcunun durumuyla ilgili bilgi aldığım kişiler sağlık ekibidir. Artık memnuniyetle görüyorum ki, Türkiye sağlık konusunda uzman kişiler yetiştiriyor. Bir başarıda en büyük pay teknik heyetten sonra sağlık ekibinindir.'' Futbolcunun oynayıp oynamaması konusunda iki birimin önemli bir yere sahip olduğunu kaydeden Denizli, ''Teknik heyetin bir futbolcuyla ilgili karar vermesi hem sporcunun, hem de sağlık ekibinin bilgisine bağlıdır. Ayrıca doktor, sporcunun sağlığı konusunda yanılabilir. Sporcunun tepkisine göre karar verebilir. Maç saatine kadar futbolcunun durumu belli olacak diye birşey bizde yok. Bu medyada var. Ben 20 yıldır bu işin içindeyim. Artık kendimi pratisyen olarak görüyorum'' diye konuştu. 
     
     ''SPORCUNUN HAYATI SAĞLIK EKİBİNİN ELİNDEDİR'' 
     Denizli, sporcunun yaşamının da sağlık ekibinin elinde olduğunu bildirdi. 
     Tedavi yöntemleri konusunda her zaman sağlık ekibiyle, teknik direktör olarak tartışabileceğini vurgulayan Denizli, sözlerini şöyle sürdürdü 
     ''Sporcunun durumunu takip etmek çok önemlidir. Doktorlar, sporcuda yaşanacak önemli vakaların oluşumunu takip etmeli ve bilmelidir. Teknik direktör hata yaptığında, bu hata yalnızca 3 puana malolur. Bu da diğer maçta telafi edilebilir. Ancak sporcunun hayatı telafi edilemez. Türkiye, spor sağlığı konusunda her türlü hizmeti verecek düzeye gelmiştir. Ayrıca günümüzde tıp, hem sakatlıklar konusunda, hem de sporcunun performansı konusuda çok gelişti. Ancak bir ülkenin yurtdışında teknik direktör arayacağı gibi, sporcusu da yurtdışında tedavi için çözüm arayabilir.'' 
     
     ÖZARI ''ESKİSİ GİBİ DEĞİLİZ'' 
     Milli takımın eski teknik direktörlerinden Coşkun Özarı da, Türkiye'de herşeyin değiştiğini, eski günlerde yaşadıkları sıkıntıların günümüzde olmadığını anlattı. 
     Özarı, geçmiş dönemlerde yokluklar içinde olduklarını vurgulayarak, ''Eskiden futbolcular, kampa geldiğinde onlara birer tane kahve ve çay fişi verilirdi. Ben futbolculara portakal suyu verdim diye Ankara'dan bu konuyu araştırmak için müfettişler gelmişti. Günümüzde bunlar yok. Tıp da eskisi gibi değil. Sporcuya daha fazla hizmet verebiliyor'' diye konuştu. 
     





</TEXT>
</DOC>
