<DOC>
<DOCNO> 132366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sondun01.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
''Saddam silahları caddelerin altındaki tünellerde saklıyor'' 
</HEADLINE>
<TEXT>

     Irak lideri Saddam Hüseyin'in, BM silah denetçilerinin bir türlü bulamadığı yasaklı silahlarını, Bağdat caddelerinin altında inşa ettirdiği özel tünellerde sakladığı öne sürüldü. 
     Bu yoldaki iddia, internetten yayın yapan Debka Files adlı sitede yer aldı. 
     Saddam'ın eski korumalarından olan ve ''Casim Abdullah'' takma adını kullanan kişi, siteye yaptığı açıklamada silahların 3 yerde saklandığını söyledi. Dışarıya bilgi sızdırmakla suçlanan ve bu yüzden öldürülmekten korktuğu için Ürdün'e kaçan ''Casim Abdullah'', silahların, Bağdat caddelerinin altındaki tünellerde, Tikrit yakınlarındaki Avca'da bulunan çöllük bölgenin kumları altında ve Tikrit'in Havala bölgesinde saklandığını ifade etti. 
     ''Casim Abdullah'', Avca'da saklanan silahların seyyar koruganlar içinde muhafaza edildiğini ve uzaktan kumanda yöntemiyle kumların altına indirildiğini iddialarına ekledi. 
     Açıklamasında Saddam'ın inanılmaz derecede sıkı bir koruma altında tutulduğunu'' da kaydeden aynı kişi, Saddam'ın çok ciddi olduğunu, hemen hiç şaka yapmadığını belirtti ve ''Saddam, ancak kızgın olduğu zaman şaka yapar. O zaman kendinizi kollamalısınız'' diye konuştu. 
     Haberde, Saddam'ı korumak için canlı kalkan olarak seçilen 5-6 kişiden biri olan ''Casim Abdullah''ın 4 ay önce yabancılara bilgi sızdırmakla suçlandığı, öldürülmekten korktuğu için Ürdün'e kaçtığı ve halen orada yaşadığı kaydedildi. 
     





</TEXT>
</DOC>
