<DOC>
<DOCNO> 107675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/siyaset/siy10.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Küskünlerin gözü Erbakan’da 
</HEADLINE>
<TEXT>

     ABDULLAH KARAKUŞ Ankara 

     Seçim kararının iptali için 184 imzayı bulmaya çalışan küskünlerin gözü Necmettin Erbakan’a çevrildi. SP aracılığıyla, kendine adaylık izni verilmemesi halinde seçimleri erteletme girişimlerine destek verebileceğini ifade eden Erbakan, küskünlerle hareket edip etmemek için kendisiyle ilgili verilecek yarınki kararı bekliyor. 
     Önceki gece ikinci kez Erbakan’ı ziyaret eden küskünler, SP’den destek istedi. Erbakan ise kendisiyle ilgili kararı beklediğini ancak yeni kurulacak hükümette SP’nin de yer alması halinde öneriye sıcak bakabileceği mesajını verdi. 
     Seçimle ilgili tavırlarını Erbakan’dan gelecek talimatla belirleyecekleri sinyali veren SP yönetimi, Sezer’in "Meclis’i feshederim" sözüne tepki gösterdi. Yargıtay Başsavcısı Sabih Kanadoğlu’nun Erbakan’la ilgili başvurusunu değerlendiren SP Grup Başkanvekili Veysel Candan, "Bu haksızlıklar devam ederse, biz de seçim konusunu yeniden değerlendiririz" dedi. 



 SİYASET 



















</TEXT>
</DOC>
