<DOC>
<DOCNO> 118508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur22.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sisi'den mahkemeyi şaşırtan açıklama "Hamilelik...." 
</HEADLINE>
<TEXT>

     ''Sisi'' lakaplı organizatör Seyhan Soylu, eşinin açtığı boşanma davasının duruşmasında, 3 aylık hamile olduğunu ileri sürdü. Mahkeme, Soylu'nun hamile olup olmadığının belirlenmesi için Balıkesir Doğumevi'ne sevk edilmesine karar verdi. 
     Murat Cenk Kırımlı'nın, 5 yıllık eşi Seyhan Soylu hakkında Balıkesir 1. Asliye Hukuk Mahkemesi'nde açtığı boşanma davasına devam edildi. Duruşmada, Sisi Prodüksiyon A.Ş.'nin sahibi Seyhan Soylu hazır bulundu. 
     Soylu, mahkemede verdiği ifadede eşinin ''ihanet ve şiddetli geçimsizlik'' iddialarını reddetti. ''3 aylık hamileyim, eşimden boşanmak istemiyorum'' diyen Soylu, avukat tutmak üzere kendisine süre verilmesini istedi. 
     Soylu'nun eşi Murat Cenk Kırımlı'nın avukatı Sedat Marmaralı ise çiftin şiddetli geçimsizlik içinde bulunduğunu ileri sürerek, boşanmalarına karar verilmesini talep etti. 
     Mahkeme Başkanı Akın Bulut, Soylu'nun hamile olup olmadığının belirlenmesi için Balıkesir Doğumevi'ne sevk edilmesine karar vererek, duruşmayı erteledi. 
     
     ÇİFT CİNSİYETLİYİM, HAMİLE KALABİLİRİM'' 
     Soylu, duruşmadan sonra ''Çocuk sahibi olmanız tıbben mümkün mü '' şeklindeki sorusunu yanıtlarken, bunu daha önce hiç araştırmadığını, ancak şu anda hamile olduğunu öne sürdü. 
     Kendisinin Bülent Ersoy gibi bir operasyon geçirmediğinin altını çizen Soylu, ''Ben erkekken kadın olmuş biri değilim, hermafroditim yani çift cinsiyetliyim. Dolayısıyla hamile kalabilirim. Zaten hakim de beni doktora sevk etti. Bir hafta sonra tahlil sonucu belli olacak'' dedi. 
     Öte yandan, Balıkesir Doğumevi Kadın Hastalıkları ve Doğum Uzmanı Dr. Nurettin Serinkaya, çift cinsiyetlilerin hamile kalmasının tıbben mümkün olmadığını söyledi. 
     





</TEXT>
</DOC>
