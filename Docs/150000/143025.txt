<DOC>
<DOCNO> 143025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sonspo02.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de transfer hüsranı... 
</HEADLINE>
<TEXT>

     Birinci Süper Lig'in bitimine 10 hafta kala, sezon başında ortaya koyduğu hedeflerin oldukça uzağında kalan Fenerbahçe'nin derdine, ara transferde takıma dahil edilen futbolcular da derman olamadı. 
     Sezonun ilk bölümünde Ortega, Revivo, Rapaiç ve Washington ile yollarını ayıran sarı-lacivertli ekip, Vladimir Beschastnykh, Sergei Rebrov, Kemal Aslan ve Erhan Albayrak'tan beklediği verimi alamadı. 
     Sağlık sorunu nedeniyle takımdan ayrılan Brezilyalı forvet Washington'nun yokluğunda gol yollarında büyük sıkıntı çeken Fenerbahçe, Rus forvet Beschastnykh'te aynı başarıyı bulamadı. Sarı-lacivertli formayla 5 maça çıkan Rus oyuncu, henüz golle buluşamadı. 
     Fenerbahçe Teknik Sorumlusu Oğuz Çetin, Ankaragücü, Gaziantepspor, Malatyaspor ve Galatasaray maçlarında 90 dakika görev verdiği Rus futbolcuya, Elazığspor karşılaşmasında ilk yarıda şans tanıdı. 
     Gaziantepspor ve Ümit Milli Futbol Takımı'nda sergilediği performansla başarılı bir grafik çizen Kemal, aynı başarıyı sarı-lacivertli takımdaki performansına taşıyamadı. Kemal, forma giydiği 4 maçın hiçbirinde 90 dakikayı tamamlayamadı. 
     Ukraynalı futbolcu Sergei Rebrov da ortaya koyduğu performansla henüz istikrarlı bir grafik çizemezken, Erhan Albayrak yalnızca 1 maçta oynama şansı buldu. 
     





</TEXT>
</DOC>
