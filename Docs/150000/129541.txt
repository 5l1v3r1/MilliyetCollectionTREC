<DOC>
<DOCNO> 129541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko45.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, nemaların ödenmesiyle ilgili planı Komisyon'dan çekti 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, halen TBMM'deki, Çalışanların Tasarrufa Teşvik hesabı tasarısının komisyondaki görüşmelerinin durdurulması kararlaştırıldığını açıkladı. 
     Başbakan Yardımcısı Şener, Hazine Müsteşarlığı'nda yapılan ve yaklaşık 2.5 saat süren Hükümet-sendikalar zirvesi sonrası yaptığı açıklamada, bugünkü görüşmeler sonrası konuya ilişkin bir alt komisyon kurulmasının benimsendiğini söyledi. 
     Şener, çalışanların tasarruf hesabına ilişkin olarak sivil toplum örgütleriyle biraraya geldiklerini belirterek, şunları söyledi 
     ''Bu toplantıda, çalışanların tasarruf hesabı konusunda taraflar kendi görüşlerini ve beklentilerini ifade ettiler. Karşılıklı müzakerelerde bulunduk. Sivil toplum örgütleriyle diyaloğa önem veriyoruz, konuları karşılıklı müzakere ederek çözme taraftarıyız. Başta sendikalar olmak üzere sivil toplum örgütleri, temsil ettikleri kesimlerin taleplerini siyasilere, karar organlarına iletiyorlar.'' Şener, çalışanların tasarruf hesabına ilişkin tasarının TBMM'ye gönderildiğini ve müzakere edildiğini hatırlatarak, ''TBMM'de komisyondaki görüşmelerin durdurulması kanaatine ulaştık'' dedi. 
     Şener, sivil toplum kuruluşlarıyla uzmanların yeniden biraraya geleceğini ve bu çerçevede bir komisyon bulunduğunu, bu alt komisyonun 14 Ocak Salı günü toplanacağını kaydetti. 
     Öte yandan, DİSK Başkanı Süleyman Çelebi, toplantıda, hükümetin ortaya koyduğu ödeme planının kabul edilemeyeceğini, toplumun ve çalışanların tepkisinin olduğunu dile getirdiklerini ifade etti. 
     Hükümet kanadının ise dış gelişmeler Irak kaynaklı endişelerini dile getirdiğini anlatan Çelebi, ortaya konulacak ödeme planı konusunda kaygılarını ilettiğini ifade etti. 
     Devlet Bakanı ve Başbakan Yardımcısı Abdüllatif Şener, Maliye Bakanı Kemal Unakıtan ve Devlet Bakanı Ali Babacan'ın katıldığı toplantıda, Türk-İş, DİSK, Hak-İş, TİSK, BASK, Kamu-Sen ve KESK temsilcileri de yer aldı. 
     





</TEXT>
</DOC>
