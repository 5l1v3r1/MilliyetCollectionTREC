<DOC>
<DOCNO> 104158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/yasam/yas05.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk’ün güzeli tiraj getirir 
</HEADLINE>
<TEXT>

Almanya’da yaşayan Türkleri okurları arasına katmayı hedefleyen Bild gazetesi, yeni yazı dizisini ülkedeki güzel Türk kızlarına ayırdı 
     Alman Bild gazetesi, Almanya’da doğup büyüyen yeni kuşak Türk kadınlarının yaşantılarını anlatan yeni bir yazı dizisine başladı "Almanya’nın güzel Türkleri." 
     Dizide yeni kuşak Türk kızlarının ve kadınlarının kendilerine çok güvendikleri ve kariyer sahibi olmadan evliliği düşünmedikleri belirtildi. Haberde ayrıca, Almanya’da eğitim gören Türk öğrencilerin yüzde 42’sinin kız olduğu kaydedilerek, kendilerini mesleki alanda olduğu kadar özel hayatlarında da çok güçlü hissettikleri ifade edildi. 
     
     Kadının konumu değişti 
     Dizide görüşlerine başvurulan Türkiye Araştırmalar Merkezi TAM Direktörü Faruk Şen, gazeteye yaptığı açıklamada şunları söyledi "Almanya’da yaşayan Türk kadınlarının konumu tümüyle değişti. Eski kuşak kadınlar erkeklere bağımlıydı, neredeyse hiç Almanca konuşamıyor ve daha çok aileyle ilgileniyorlardı." 
     Dizinin kahramanlarından biri olan Arzu Bazman 24 yaşında. Tiyatro oyuncusu olan Bazman, "Köklerim Türkiye’de olmasına rağmen, Almanya benim vatanım" diyor. 25 yaşındaki Aynur adlı bir kadın polis aynı zamanda boks da yapıyor. Onun beklentisi farklı "Benim istediğim erkeğin güçlü bir kişiliği olmalı." 
     



 YAŞAM 





















</TEXT>
</DOC>
