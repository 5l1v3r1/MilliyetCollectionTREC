<DOC>
<DOCNO> 143835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sondun12.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Asıl savaş henüz başlamadı.." 
</HEADLINE>
<TEXT>

     ABD, uzun süredir hazırlandığı Irak Operasyonunu TSİ 04.31'de başlattı. İik hava akınında Hint Okyanusu'nda bulunan Diego Garcia üssünden havalanan F117 uçakları kullanlıdı. İkinci dalga, Basra Körfezi'ndeki gemilerden geldi. 4 Fırkateyn ve 2 denizaltıdan fırlatılan Tomahawk füzelerinin hedefi yine Bağdat oldu. 
     Operasyonu değerlendiren askeri uzmanlar, "Bu beklenen şok saldırı değil" ifadesini kullandı. 
     Şu ana kadar 40 bomba ve füzenin kullanıldığını, oysa Afganistan operasyonunda bile ilk bir saat içinde 150 bomba atıldığını belirten uzmanlar, "ABD önceden belirlenen nokta hedefleri vurdu. Şimdi bir süre duracak, durumu değerlendirecek ve asıl ağır hava saldırısı bundan sonra başlayacak" diye konuştular. 
     Bu arada, Amerikan ordusundan bir sözcü, başlatılan Irak savaşında güneydeki hedeflerin vurulduğunu bildirdi. 
     Irak hedeflerine karşı düzenlenen ilk saldırıların, savaşın bundan sonraki seyrini büyük ölçüde değiştirebileceğini söyleyen sözcü, saldırıların, "komuta ve kontrol noktalarına, başı uçurmaya yönelik saldırılar olduğunu, başarılı olması halinde işlerini yapma tarzlarını radikal biçimde değiştireceğini kaydetti. 
     
     "Çok yakında..." 

     Öte yandan İngiltere Savunma Bakanı Geoff Hoon, Irak'a karşı ''asıl operasyonun, bütün güçlükleri ve riskleriyle çok yakında başlayacağını'' söyledi. 
     Irak'a karşı sabaha karşı başlayan ''hazırlık niteliğindeki operasyonda'' ise Irak'ın kitle imha silahlarından sorumlu tutulan lider kadrosunun hedef alındığını belirten Hoon, savaşın çabuk bitmesi gibi bir beklentinin doğru olmayacağını vurguladı. 
     İngiltere'nin 45 bine yakın askeri, iki büyük savaş gemisi, deniz, kara ve hava güçleri, 100'e yakın uçağı, zırhlı birlikleri ve hava saldırı birlikleriyle bölgede bulunduğunu hatırlatan Hoon, ''Askerlerimiz bütün güçleriyle operasyona hazır'' dedi. 
     Sırası geldikçe ve gerek oldukça Avam Kamarası'na bilgi vereceğini belirten Hoon, operasyonun bütün unsurlarıyla başlamasının ardından, Başbakan Tony Blair'in ulusa sesleneceğini ifade etti. 
     

     
</TEXT>
</DOC>
