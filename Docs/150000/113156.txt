<DOC>
<DOCNO> 113156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/16/guncel/gun03.html </URL>
<DATE> 2002/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul bir cenaze 
</HEADLINE>
<TEXT>

Japon JICA kuruluşuyla ortak çalışmanın sonuçlarını açıklayan İstanbul Deprem Müdürü Mahmut Baş, "İstanbul 6.5’i kaldıramaz. Ortada bir cenaze var" dedi 
     ÖNAY YILMAZ İstanbul 

     İstanbul Büyükşehir Belediyesi Zemin ve Deprem Müdürü Mahmut Baş, Japon JICA ile birlikte yaptıkları araştırmanın sonuçlarını Milliyet’e değerlendirdi. İstanbul’u bir "cenazeye" benzeten Baş, "Ortada bir cenaze var, şimdi bunu nasıl kaldıracağımızın çalışmasını yapıyoruz" dedi. 
     
     Ölüm ilçesi Fatih 
     İstanbul’un "bıçak sırtında bir şehir" olduğunu ifade eden Baş, 6.5 büyüklüğünde bir depreme bile dayanamayacağını savundu. Kentin zemin yapısının yüzde 80 iyi olmasına karşılık binaların yüzde 80’inin kötü durumda olduğunu anlatan Baş, "ölüm ilçeleri"nin en başında Fatih’in geldiğini, bunu Bayrampaşa ve Bağcılar’ın izlediğini söyledi. 
     Tarihi yarımadanın zemin açısından sorunlu olduğunu vurgulayan Baş, sözlerini şöyle sürdürdü "Bu bölgede 15 - 30 metrelik antik dolgular var. Bu nedenle riskli bir yer. İtalyanlarla bu yapıların güçlendirilmesi için işbirliği yapıyoruz. Zeyrek Camii en kötü durumda. Ayasofya ile ilgili de çalışılıyor. Fatih Camii’nin zemini sorunlu. Sulu bir zemine sahip. Çökme olasılığı yüksek." 
     
     Büyük yangınlar olacak 
     Bu ilçelerin dar cadde ve sokak yapısı, çok katlı bina, nüfus yoğunluğu ve zemin açısından iyi durumda olmadığını kaydeden Baş, "Ayrıca buralarda yangın riski de çok yüksek. Yapılan tespitlere göre, kentin 16 noktasında büyük yangınlar çıkacak" diye konuştu. 
     Baş, Japonlarla birlikte sürdürdüğü çalışmalarla ilgili de şunları söyledi 
     "Bir kuruma giden Japonlar, "Afet planlarınızı görebilir miyiz " diye sormuşlar. Aldıkları yanıt "Onlar gizlidir, veremeyiz" olmuş. 

</TEXT>
</DOC>
