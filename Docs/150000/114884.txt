<DOC>
<DOCNO> 114884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo07.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in Galatasaray'ı Şampiyonlar Ligi'nde yine kayıp... 
</HEADLINE>
<TEXT>

     Galatasaray ile birlikte 1999-2000 sezonunda UEFA Kupası'nı Türkiye'ye getirerek tarihi bir başarıya imza atan teknik direktör Fatih Terim, sarı-kırmızılı takımla birlikte Avrupa Şampiyonlar Ligi'nde yine istenilenden uzak bir performans sergiliyor. 
     Avrupa Şampiyonlar Ligi'nde FC Barcelona, Club Brugge ve Lokomotiv Moskova takımlarıyla eşleşilmesi sonrası, sarı-kırmızılıların olabilecek en kolay gruplardan birine düştüğü kaydedilirken, ilk 4 maç sonrası çıkan sonuç tüm Galatasaraylı taraftarları düş kırıklığına uğrattı. 
     Belçika'nın Club Brugge takımına Galatasaray'ın İstanbul'da puan vermesinin ardından, deplasmanda yapılacak maçın önemi bir kat daha artarken, sarı-kırmızılı ekip, Brugge'da oynadığı kötü futbol ve elde ettiği 3-1'lik yenilgiyle gruptaki avantajını da rakibine kaptırmış oldu. 
     Sarı-kırmızılı takımın başında 4 kez Avrupa Şampiyonlar Ligi mücadelesi veren Terim, hiç üst tura çıkma başarısı gösteremezken, Terim'in döneminde yapılan 22 maçta, 6 galibiyet, 11 yenilgi ve 5 beraberlik elde edildi. 
     Ayrıca Terim'in ''Cim Bom'u'', rakip filelere bıraktığı 25 gole karşılık, kendi kalesinde 36 gol gördü ve 23 puan topladı. 
     





</TEXT>
</DOC>
