<DOC>
<DOCNO> 134971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/yazar/bila.html </URL>
<DATE> 2003/02/04/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Baykal’ın koşulu 
</HEADLINE>
<TEXT>

     Başbakan Gül, geçtiğimiz cuma günü kararlaştırıldığı gibi, dün CHP lideri Deniz Baykal’a bilgi verdi. Nasıl bir yol izlemeyi düşündüğünü anlattı. 
     Bugün ise ikinci adım atılacak. Başbakan Gül, AKP grubunu bilgilendirecek. 
     Çarşamba günü, ABD’nin Irak’la ilgili kanıtları BM’ye sunmasından sonra da, havaalanları ve limanlarda modernizasyon faaliyetleri için Meclis’ten yetki istenecek. 
     Yurtdışına asker gönderme ve yabancı asker bulundurmayla ilgili kararlar ise bayram sonrasına bırakılacak. Bu konuyla ilgili tezkerelerin Meclis’e gönderilmesi için de 14 Şubat’ta silah denetçilerinin açıklayacağı ikinci rapor beklenecek. 
     Başbakan Gül, atacağı bu adımlar hakkında dün CHP lideri Baykal’ı bilgilendirdi. 
     Gül - Baykal görüşmesinde, CHP liderinin, partisinin alacağı tutumu açıklarken, Türkiye’de yabancı asker bulundurmaya karşı olduğunu açık bir dille aktardığı kaydediliyor. 
     Baykal’ın Başbakan Gül’e, inşaat izni ile yabancı ülkeye Türk askeri gönderme konusunda destek olacaklarını, ancak, ABD askerlerinin gelmesi için düzenlenecek tezkereye "evet" oyu vermeyeceklerini ilettiği de gelen haberler arasında. Baykal, bu nedenle karar tezkerelerinin ayrı ayrı Meclis’e getirilmesini de Başbakan Gül’den istemiş durumda. Asker gönderme ile bulundurma izinlerine ilişkin tek tezkere gönderilmesi halinde, CHP’nin tavrının olumsuz olacağını da Başbakan’a yansıtan Baykal’ın yabancı askere neden karşı olduklarını da şöyle aktardığı belirtiliyor 
     "Türkiye’nin çıkarları için Türk askerinin yurtdışına gitmesi gerekiyorsa, elbette buna destek oluruz. Ancak, yabancı askerlerin Türk topraklarına gelmesi ve buradan bir savaşa yönelmelerine evet diyemeyiz. Eğer buna destek verilirse, o zaman, Türkiye, ABD ile birlikte savaşa giriyormuş gibi bir görüntü doğar. İkincisi Türkiye, muhtemel bir savaşta cephe ülkesi konumuna gelir. Oysa, Türkiye’nin bir savaşı yoktur." 
     Başbakan Gül’ün, Baykal’ın bu önerisini olumsuz karşılamadığını belirtebiliriz. Gül de adımların tek tek atılmasından yana. Hem gelişmeleri gün gün değerlendirmek, hem de önünü görebilmek amacıyla Meclis kararlarının bir defada değil aşama aşama alınması Başbakan’ın da eğilimi. Ancak, koşullarda olağanüstü bir değişiklik olması halinde daha hızlı adım atabilir. 
     Başbakan Gül, MGK, Genelkurmay, Dışişleri ve anamuhalefetle uyumlu bir çalışma anlayışı içinde bir yandan askeri seçeneğe göre adımlar atarken, bir yandan da barışçı yol arayışını sürdürecek. Bölge ülkeleriyle oluşturduğu zemini daha da yaymak ve güçlendirmek amacıyla Avrupa’ya yönelme isteği de var. Koşullar uygun olursa, Başbakan bu yönde de adımlar atacak. 
     
     







Kıbrıs ak-kara değil... 


Yücel tedirgin... 


Baykal’ın koşulu 


Özal’la Demirel, Gül’le Baykal... 


ABD Mars’tan... 


Goodbye Mr. Pearson 


Altan Öymen ile dünden bugüne 


Enflasyondaki düşüş bu yıl zorlanacak görünüyor 


Takvim ayarı... 


Bağımsızlık iyi de çalınan paralar nasıl geri gelecek 


Irak ve Arapların geleceği 


Özkan DYP’ye girecek olursa şaşırmayın 


İşçiler döviz göndermez oldu 


Tayyip’e denizci düğümü 


</TEXT>
</DOC>
