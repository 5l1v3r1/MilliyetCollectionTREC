<DOC>
<DOCNO> 103537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sondun13.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Yaşlanan bir toplumuz, genç göçmenlerden vazgeçmeyiz" 
</HEADLINE>
<TEXT>

     Federal Hükümet'in Yabancılar Danışmanı Marieluise Beck, Alman toplumunun yaşlanan bir toplum olduğunu, bu nedenle genç göçmenlerden vazgeçemeyeceğini söyledi. 
     Beck, bugün başkent Berlin'de, Almanya'da yaşayan yabancıların durumuna ilişkin olarak hazırlanan ve her 2 yılda bir yayınlanan raporun tanıtımını yaparken, raporun yabancıların hukuki ve sosyal durumu hakkında bilgiler içerdiğini ve mevcut sorunlara çözüm önerileri getirdiğini kaydetti. 
     Federal hükümetin, 1 Ocak 2000 tarihinde yürürlüğe soktuğu yeni Vatandaşlık Yasası'yla Almanya'da doğan yabancı çocukların da doğrudan Alman vatandaşlığına geçirildiklerini hatırlatan Beck, son 2 buçuk yılda Alman vatandaşlığına geçenlerin sayısının 480 bine ulaştığını, bunun da 1995-2000 yılları arasında Alman vatandaşlığına geçen yabancıların sayısına eşit olduğunu belirtti. 
     Beck, uyum politikasını yabancılara sadece Almanca öğretmek olarak görmediklerini ifade ederek, ''Uyum politikası, vatandaşlığa geçmek isteyenlerin teşvik edilmesi anlamına da gelmektedir'' dedi. 
     Mültecileri istihdam piyasasına sokmayı da başardıklarına işaret eden Beck, Federal Meclis eski Başkanı Rita Süssmuth'un başkanlığını yaptığı Göç Komisyonu'nun çalışmalarının da çok önemli olduğunu, bu sayede Almanya'nın bir göç ülkesi olduğunun kabul edildiğini belirtti. 
     Almanya'ya işçi olarak gelen ilk nesil yabancıların yaşlandığını ve iyi Almanca konuşamadıkları için de emeklilik ve sağlık alanlarında bir çok anlaşmazlığın ortaya çıktığını da kaydeden Beck, bu nedenle bu alanlarda daha fazla yabancı dil konuşan kişilere de ihtiyaç duyulduğunu söyledi. 
     Beck, ''Uyum demek yabancıların Alman toplumu içersinde sindirilmesi demek değildir. Herkesin farklı olarak kalma hakkı vardır. Alman toplumunun da bunu kabullenerek, yabancılara daha açık olması gerekir'' diye konuştu. 
     Beck tarafından açıklanan raporda 2000 yılında Almanya'ya göç eden yabancıların sayısının ülkeden yurtdışına çıkan yabancılardan yaklaşık 50 bin 800 daha az olduğuna dikkat çekilerek, Yugoslav, Bosnalı, Yunan, İtalyan, Portekiz ve İspanyol göçmenlerin sayısı azalırken, Türklerin, Makedonların, Hırvatların, Faslıların ve Tunusluların sayısının ise arttığı ifade edildi. 
     
     MÜSLÜMANLARIN DURUMU 
     Almanya'daki Müslümanların durumuna da değinilen raporda, 11 Eylül olaylarından sonra Müslümanlara yönelik hakaret ve saldırı olaylarının arttığına işaret edildi. 
     ''Kara ses'' olarak bilinen Cemalettin Kaplan'ın oğlu Metin Kaplan tarafından yönetilen İslami Cemiyet ve Cemaatleri Birliği'nin İCCB yasaklandığı hatırlatılan raporda, Federal hükümetin diğer ılımlı dini derneklere karşı gösterdiği hassasiyetin memnuniyet verici olduğu kaydedildi. 
     Raporda ayrıca, Türkiye Araştırmalar Merkezi'nin TAM yaptığı bir araştırmaya göre, Almanya'da yaşayan Müslümanların, Müslümanlar için mezarlıklar kurulmasını, İslam dersi verilmesini ve ezan okunmasına izin verilmesini istedikleri belirtildi. 
     Almanya'daki yabancıların medyayla ilgili tutumlarına da yer verilen raporda, kablo ve uydu yayıncılığının son yıllarda daha da gelişmesi ile birlikte, yabancılar için sunulan yayın kanalı seçeneklerinin büyük ölçüde arttığı belirtilerek, gittikçe artan yabancı, özellikle de Türk radyo yayınlarından dolayı da medyanın uyum konusunda oynadığı rolün gittikçe daha yoğun şekilde gündeme geldiğine dikkat çekildi. 
     Türk toplumun en fazla izlediği medya aracının televizyon oluğuna işaret edilen raporda, gazete okuyan ve radyo dinleyen yabancıların oranının ise Almanlara göre çok daha az olduğu belirtildi. 
     





</TEXT>
</DOC>
