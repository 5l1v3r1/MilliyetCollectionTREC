<DOC>
<DOCNO> 139029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur40.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı "Türkiye'nin Irak için gizli gündemi yok" 
</HEADLINE>
<TEXT>

     Dışişleri Bakanlığı Sözcüsü Büyükelçi Yusuf Buluç, Türkiye'nin Irak için gizli bir gündeminin olmadığını söyledi. 
     Buluç, bazı Kuzey Iraklı Kürt parti yöneticileri tarafından Türkiye'nin Irak'a ilişkin tutumu hakkında yapılan beyanlara yönelik bir soru üzerine verdiği yanıtta, ''Türkiye'nin Irak'ın toprak bütünlüğünün ve ulusal birliğinin korunması ve geleceğini bu esaslar üzerine belirlemesi hususundaki ilkeli tutumundan kimsenin kuşku duymaması gerektiğini'' belirtti. 
     Irak'a yönelik olası bir harekat durumunda, kendi güvenliğinin ve olası göç dalgası karşısında insani yardımın etkin şekilde sağlanması amacıyla alacağı askeri önlemlerin, Irak üzerinde herhangi bir emel ya da hesabının bulunduğu yönünde yorumlanmasının ''yanıltıcı ve haksız'' olacağını ifade eden Buluç, ''Türkiye'nin Irak için gizli bir gündemi bulunmamaktadır'' dedi. 
     Irak'ın ulusal birliğinin korunmasını savunan Türkiye'nin, Irak halkının tüm kesimlerine dostça yaklaştığına işaret eden Buluç, şöyle devam etti 
     ''Türkiye, tutum ve davranışlarıyla kanıtlamış olduğu bu yaklaşımını sürdürürken elbette bölgede yaşanmış tecrübeleri de dikkate almakta, bu ülkenin bütünlüğünü tehlikeye düşürebilecek gelişmelere dikkati çekmeyi, her şeyden önce bir komşuluk görevi olarak görmektedir.'' ''Kimsenin, Türkiye'nin açıklıkla ortaya koyduğu politikasına yersiz tepkiler göstermek suretiyle bir tahrik havası yaratma ve öncelikli konum sağlama uğraşına girmemesi gerekir'' diyen Dışişleri Bakanlığı Sözcüsü Büyükelçi Yusuf Buluç, önümüzdeki dönemde herkesin söylediklerine ve yapacaklarına büyük özen göstermesi gerektiğini kaydetti. 
     





</TEXT>
</DOC>
