<DOC>
<DOCNO> 130561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo02.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybol liglerinde liderler değişmedi... 
</HEADLINE>
<TEXT>

     Voleybol Birinci Liglerinde erkeklerde Ziraat Bankası, bayanlarda da Eczacıbaşı'nın liderliği sürüyor. 
     Erkeklerde, en yakın rakibinden 2 maç fazlası bulunan Ziraat Bankası, deplasmanda Fenerbahçe'yi 3-1 yenerek, ilk sıradaki yerini korudu. Yine deplasmanda İstanbul Büyükşehir Belediyesi'ni 3-0 mağlup eden Arçelik, 3. sıradan 2. sıraya çıkarken, bir önceki hafta 2. sırada bulunan Erdemirspor, haftayı maç yapmadan geçince 3 basamak birden aşağı inerek 5. sırada yeraldı. İstanbul'da Galatasaray'ı zorlu bir mücadeden sonra 3-2 yenmeyi başaran Ankara SSK Spor, bir basamak yukarı çıkarak, 3. sırayı aldı. 
     Ligin sonunda yeralan Beşiktaş ise Maltepe Üniversitesi Marmara Koleji'ni 3-2 yenerek, ligde 3. galibiyetine imza attı ancak bu sonuç, siyah-beyazlıların yerini etkilemedi. 
     Bayanlarda ise 75. Yıl'ı 3-0 yenen Eczacıbaşı, tek yenilgiyle liderliğini korurken, 2. ve 3. sıradaki takımlar, sürpriz yenilgiler aldı. 2. sıradaki Vakıfbank Güneş Sigorta, 13. sıradaki Beşiktaş'a 3-2 yenilerek ligdeki 3. yenilgisine uğradı. Eczacıbaşı ve Vakıfbank Güneş Sigorta'yı deviren ligdeki tek takım 3. sıradaki İller Bankası da Türk Telekomspor'a 3-0 mağlup oldu. Bu sonuçlar, Vakıfbank Güneş Sigorta ve İller Bankası'nın sıralamadaki yerini etkilemedi. 
     Ligin son sıradasında yeralan İstanbul Işıkspor ise Kocaelispor'a 3-0 yenilince son sıradan kurtulamadı. 
     





</TEXT>
</DOC>
