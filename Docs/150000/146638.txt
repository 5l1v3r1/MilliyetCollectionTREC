<DOC>
<DOCNO> 146638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/dunya/adun.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika’yı eleştirdi, kovuldu... 
</HEADLINE>
<TEXT>

     SEMA EMİROĞLU New York 

     1991’deki Körfez Savaşı’nı CNN adına izlerken Bağdat’ta kalmasına izin verilen tek Amerikalı gazeteci olan ve zamanın ABD yönetimi tarafından Irak lehine propaganda yapmakla suçlanan Peter Arnett, Irak televizyonuna verdiği mülakat nedeniyle işini kaybetti. NBC, MSNBC ve National Geographic adına Bağdat’ta bulunan Arnett’in, "ABD’nin savaş planları, Irak’ın direnişi yüzünden başarısız oldu şimdi yeni bir plan çizmeye çalışıyorlar" açıklaması, Washington yönetiminin de tepkisini çekti. 
     
     AZINLIĞIN SESİYİM’ 
     Arnett, röportajında "Bush’a hem savaşın yürütülüşü, hem de savaşa muhalefet konularında meydan okuyuş olduğu ortada. Dolayısıyla buradaki sivillerin can kaybı ve direnişle ilgili geçtiğimiz haberler, savaş muhaliflerine yardımcı oluyor" dedi. Kendisini "azınlığın sesi" olarak nitelendiren Arnett, "Şu açık ki Irak’ın kararlılığı yanlış değerlendirildi. Ben ve benim gibi düşünen kimseleri kimse dinlemedi" diye konuştu. 
     
     IRAK TV’YE BOMBA 
     Bazı Kongre üyeleri "Arnett’in yaptığı delilik" derken NBC, MSNBC ve National Geographic’ten yapılan açıklamada ise "Arnett artık bizim için haber geçmeyecek" denildi. Bu arada röportajın yayımlanmasının ardından Irak televizyonu bombalara hedef oldu. Sabah yayın yapamayan Irak TV, öğleden sonra yeniden yayına başladı. 
     


DÜNYA 











</TEXT>
</DOC>
