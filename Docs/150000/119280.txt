<DOC>
<DOCNO> 119280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/16/son/sontur15.html </URL>
<DATE> 2002/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül'ün Kayseri'deki evinde sevinç... 
</HEADLINE>
<TEXT>

     Cumhurbaşkanı Ahmet Necdet Sezer tarafından hükümeti kurmakla görevlendirilen AK Parti Kayseri Milletvekili Abdullah Gül'ün Kayseri'deki yakınları, kararı sevinçle karşıladı. 
     Alparslan Mahallesi'ndeki evinde görüştüğümüz Abdullah Gül'ün babası Ahmet Hamdi Gül 80 , kararın memleket için hayırlı olmasını diledi. 
     Oğluyla ilgili verilen kararın kendi yaşantısını değişikliğe uğratmayacağını ifade eden Gül, ''Bizim hayatımızda hiçbir değişiklik olmayacak. Organize Sanayi Bölgesi'nde bulunan torna atölyesine her gün gider çalışırım. Bundan sonra da çalışmaya davam edeceğim. Oğlum başbakan oldu diye çalışmayı bırakmam. İnsan, gücü yettiği kadar çalışması lazım. Bu yaşımda sağlıklı olmamı, sürekli çalışmama bağlıyorum'' diye konuştu. 
     Kendisinin 1973 yılında Milli Selamet Partisi'nden MSP milletvekili adayı olduğunu belirten Gül, oğulları Abdullah ve Macit Gül'ün, politikaya atılmalarından sonra siyaseti bıraktığını anlattı. 
     Kayseri'de yarım kalan yatırımlar olduğunu belirten Gül, bu yatırımların hızlanarak, kısa sürede Kayserililerin hizmetine sunulmasını arzuladığını kaydetti. 
     Yeni kurulacak hükümetin iyi işler yapacağına inandığını dile getiren Gül, ''Ülkenin belli başlı sorunları var. Bunlara en kısa sürede çözüm bulunması gerekiyor. Oğlum deneyimli bir siyasetçi ve devlet adamı. Ona güveniyorum. Başaracağına yürekten inanıyorum. Dualarımız sürekli onunla olacak'' diye konuştu. 
     Abdullah Gül'ün annesi Adeviye Gül 75 de oğlunun küçük yaşlardan beri başarılı biri olduğunu belirterek, ''Maksat makam değil. Tabii ki hayırlı olsun. Başarılı olmasını ümit ediyorum. Ahlakıyla, terbiyesiyle sevilen bir evladımız. Daima dua ediyorum. Çocukluğundan beri çok başarılıydı. Bizim yanımızda yüksek sesle konuştuğunu hiç duymadım. Bütün ekibiyle birlikte Allah işlerinde kolaylık versin. Kayserili hemşehrilerimize de teşekkür ediyorum. Allah herkesten razı olsun'' dedi. 
     





</TEXT>
</DOC>
