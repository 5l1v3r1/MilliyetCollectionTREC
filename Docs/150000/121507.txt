<DOC>
<DOCNO> 121507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/spor/spo07.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehtap ağlıyor 
</HEADLINE>
<TEXT>

Tunus’taki Akdeniz Oyunları’nda maratonda şampiyon olan Mehtap Sızmaz, sakatlık nedeniyle unutulduğunu söylüyor ve "Hayatımı geri istiyorum" diyor 
     FUAT ERCAN 

     Kabus dolu günler 
     AKDENİZ Oyunları şampiyonluğu ile Türk atletizminin yüzünü güldüren ve uzun mesafede aradığı yıldız olmanın sinyallerini veren Mehtap Sızmaz, sakatlığın pençesinde kabus dolu günler yaşıyor. Ay - Yıldızlı forma ile bir yıla sığdırdığı üç maratonun ardından kariyerinin en parlak günlerinde yakasına yapışan sakatlıkla adeta hayata küsen Sızmaz, atletizme dönebileceği ve tekrar koşabileceği günlerin özlemiyle yanıp tutuşuyor. 
     
     "Kenara atıldım" 
     TUNUS’TAKİ Akdeniz Oyunları’nda boynuna taktığı altın madalyanın ardından Uluslararası Belgrad Maratonu’nda üçüncü, Avrasya Maratonu’nda ikinci olarak kürsüye çıkma başarısı gösteren Mehtap Sızmaz, kendisini "kullanılıp bir kenara atılmış" gibi hissettiğini belirtti. Sızmaz "Milli takım için koştum ve sakatlandım. Bugün ne arayanım, ne de soranım var. Bırakın koşmayı yardımsız yürüyemiyorum bile. Hayatımı geri istiyorum" diyor. 
     
     "Çifte standart" 
     GENÇLİK ve Spor Genel Müdürülüğü ile Atletizm Federasyonu’nu vefasızlıkla suçlayan Sızmaz, çifte standarta anlam veremediğini söyleyerek, şunları ekledi "Süreyya Ayhan’ı kontrole göndermek için 20 milyar veren, Ebru Kavaklıoğlu’nu Rusya’da ameliyat ettiren Genel Müdürlük benim için kılını bile kıpırdatmadı. Federasyon’dan da ses çıkmıyor. Hedeflerim, umutlarım ve hayallerim vardı, hepsi rüyada kaldı." 
     



 SPOR 



























</TEXT>
</DOC>
