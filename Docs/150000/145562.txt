<DOC>
<DOCNO> 145562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo26.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da hedef 3 puan... 
</HEADLINE>
<TEXT>

     İkinci Futbol Ligi A Kategorisi takımlarından Konyaspor, hafta sonunda Antalyaspor ile yapacakları maçta 3 puanı hedefliyor. 
     Teknik direktör Hüsnü Özkara, takımın havasının yerinde olduğunu, çalışmaların oldukça istekli ve hırslı geçtiğini söyledi. 
     Ligin sonlarına yaklaşıldıkça tüm takımların çok farklı futbol ortaya koyduklarını belirten Özkara, kalan maçların oldukça zorlu geçeceğinin altını çizdi. 
     Şampiyonluk yolunda puan kaybını en aza indirerek hedeflerine ulaşmak istediklerini vurgulayan Özkara, ''İlk önce Antalyaspor maçını düşünüyoruz. Hedefimiz, kendi sahamızda oynayacağımız maçta seyircinin de desteğiyle 3 puan almak'' dedi. 
     Antalyaspor'un iyi bir ekip olduğunu ve etkili futbol oynadığını ifade eden Özkara, ''Takım olarak Antalyaspor'u yenecek güce sahibiz. Birinci Süper Lig hedefine kilitlenen futbolcularımın bu maçtan galibiyetle ayrılacaklarına eminim'' diye konuştu. 
     




</TEXT>
</DOC>
