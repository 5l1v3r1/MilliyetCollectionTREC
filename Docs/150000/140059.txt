<DOC>
<DOCNO> 140059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun03.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski CIA yetkilisi Türkiye'nin desteği siyasi açıdan önemliydi 
</HEADLINE>
<TEXT>

     Amerikan Merkezi Haberalma Teşkilatı'nın CIA eski yetkililerinden, Washington'daki Brookings Institute adlı düşünce kuruluşunun uzmanı Ken Pollack, TBMM'nin hükümet tezkeresini kabul etmemesinin, ABD için askeriden çok siyasi açıdan önemli olduğunu söyledi. 
     Pollack, CNN televizyonunda yaptığı yorumda, Amerikan askerlerinin Türkiye'de konuşlandırılmasına ilişkin kararın kabul edilmemesinin önemli bir gelişme olduğunu belirtti. 
     Ken Pollack, ''ABD askeri açıdan şu ya da bu şekilde amacına ulaşacaktır. Türkiye'nin desteği, askeri açıdan çok, siyasi olarak önemliydi. Irak'a karşı, Türkiye gibi Müslüman bir komşu ülkenin desteğini almanın sayısız yararı olacaktı'' dedi. 
     Pollack ve askeri uzmanlar, ABD Genelkurmay Başkanı Orgeneral Richard Myers'ın, ''şu veya bu şekilde'' ABD kuvvetlerinin Kuzey Irak'ta bulunacağına işaret ettiğini hatırlattılar. 
     Myers, operasyonel detaylara girmeden, Kuzey Irak'ın ABD için önem taşıdığını belirterek, Türkiye ile müzakerelerin bu yüzden yapıldığını söylemişti. 
     Richard Myers, ABD Merkez Komutanı Tommy Franks'in, birçok seçenek üzerinde çalıştığını belirterek, ''şu veya bu şekilde Kuzey Irak'ta Amerikan kuvvetleri olacak'' demişti. 
     





</TEXT>
</DOC>
