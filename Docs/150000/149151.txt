<DOC>
<DOCNO> 149151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo22.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor ya tamam ya devam diyecek... 
</HEADLINE>
<TEXT>

     Denizlispor Teknik Direktörü Rıza Çalımbay, Samsunspor maçının, UEFA Kupası'na katılma şansını sürdürme açısından çok önemli olduğunu belirterek, ''Bu karşılaşmanın sonucunda ya tamam, ya devam diyeceğiz'' dedi. 
     Kendi sahasında yarın Samsunspor ile yapacağı karşılaşmanın hazırlıklarını tamamlayan yeşil-siyahlı takım, maç saatini kampta bekliyor. 
     Kart cezalıları Ali Tandoğan, Serdal ve Bülent Ertuğrul'un önemli eksikler olduğunu belirten Çalımbay, şöyle konuştu 
     ''Ancak bu saatten sonra kim oynayacak, kim oynamayacak diye düşünemeyiz. Onların yerine oynayacak arkadaşlarımızın görevlerini en iyi şekilde yapacağından kuşkum yok. Çünkü Samsunspor karşılaşması üst sıralar için son şansımız. Sahadan 3 puanla ayrılırsak şansımız devam edecek. Bu nedenle kesinlikle kazanmamız gereken bir maç. 90 dakikanın sonucunda UEFA Kupası şansı ya tamamen bitecek, ya da devam edecek.'' Denizli Atatürk Stadı'nda yarın saat 16.30'da başlayacak karşılaşmanın maraton ve kale arkası tribünleri biletleri 3, alt kapalı tribün biletleri 5, üst kapalı tribün biletleri de 10 milyon liradan satılacak. 
     





</TEXT>
</DOC>
