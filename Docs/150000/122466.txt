<DOC>
<DOCNO> 122466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sondun17.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Ta Nea gazetesinin iddiası... 
</HEADLINE>
<TEXT>

     AB üyesi ülkelerin Brüksel'deki daimi temsilciliklerinin bürolarında Kıbrıs Rum Kesimi'nin üyeliğe Nisan 2003'ten sonra kabul edilmesini öngören bir belgenin dolaştırıldığı haberi Atina'yı karıştırdı. 
     Atina'da yayımlanan Ta Nea gazetesi, ''belgenin'' Kıbrıs'ın, 12 Aralık'a kadar taraflar arasında bir ilk anlaşma sağlanamaması halinde Nisan 2003'ten sonra ve yalnızca siyasi sorunun çözümü halinde AB üyeliğine kabulünü öngördüğünü iddia etti. 
     Gazete, ''çalışma metni'' olarak tanımladığı, Rum Kesimi'ni AB genişlemesinden dışlayan, belgenin ilk önce daimi temsilciler düzeyinde, 9 Aralık Pazartesi günü de Dışişleri Bakanları toplantısında ele alınacağını öne sürdü. 
     Belgede, Türkiye-AB ilişkileri konusunun da yer aldığını savunan Ta Nea, ''Türkiye konusu için 2 senaryo var. Kopenhag'da Türkiye ya reformlara devam etmesi için cesaretlendirilecek ya da 2004 yılı içinde ilerlemesine bakılarak, üyelik takviminin belirlenmesi kararı alınacak'' dedi. 
     
     ''BELGE YOK'' 
     Bu arada, Yunanistan Hükümet Sözcüsü Hristos Protopapas, '' Rum Kesimi'nin AB üyeliğini Kıbrıs sorununun çözümüne bağlayan bir belgenin kesinlikle mevcut olmadığını'' söyledi. 
     Protopapas, basın toplantısında, ne Atina'ya ne da başka bir AB ülkesine böyle bir belgenin geldiğini ve AB Dışişleri Bakanları toplantısında ''Mevcut olmayan bir belge üzerinde görüşme yapılmasının'' söz konusu olmadığını vurguladı. 
     Atina'nın Kopenhag öncesi Kıbrıs'ta adil ve kalıcı bir çözüm istediğini ve zamanın darlığına rağmen bir ilk anlaşmanın yapılabileceğine inandığını kaydeden Protopapas, ''Ancak hiçbir biçimde Kıbrıs'ın Rum Kesimi içinde yer almadığı bir AB genişlemesi söz konusu olamaz'' dedi. 
     Yunanistan Dışişleri Bakanlığı Sözcüsü Panos Beglitis de Yunan Devlet Televizyonu Net'e yaptığı açıklamada, ''Ortada, Rum Kesimi'nin üyeliğini Kıbrıs'ta çözüme bağlayan bir AB çalışma metni bulunmadığını'' söyledi. 
     





</TEXT>
</DOC>
