<DOC>
<DOCNO> 110425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur35.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Arseven ''Seçim kanunu yapma zorunluluğu bugün var'' 
</HEADLINE>
<TEXT>

     Çalışma ve Sosyal Güvenlik Bakanı Nejat Arseven, yeni oluşacak parlamentonun Seçim Kanunu'nda yapacağı değişikliklerin, yapılacak ilk seçimde uygulanamayacağını belirterek, ''Onun için bugün, siyasi partiler ve seçim kanunu yapma zorunluluğu, anayasal olarak var'' dedi. 
     Arseven ile ANAP Grup Başkanvekili Nihat Gökbulut, Kırıkkale SSK Hastanesi'nin yenilenen ünitelerinin açılışının ardından Kırıkkale Üniversitesi'ne geldiler. 
     Arseven ve Gökbulut, Mühendislik Fakültesi Dekanı Prof. Dr. İlhan Kocaarslan'ın makamında, işadamı Sakıp Sabancı ile biraraya gelerek bir süre sohbet ettiler. 
     Sabancı, sohbette, TBMM'nin yarın açılacağına işaret ederek, ''Yarın kritik bir gün. Hayırlar olur inşallah'' dedi. 
     Gökbulut ise yarının kritik bir gün olacağını sanmadığını söyledi. Bunun üzerine, Sabancı'nın beklentilerini sorduğu Gökbulut, ''milletvekillerinin küskün olmaya hakları olmadığını'' ifade ederek, ''Milletin vekili milletine küser mi Onlara 'küskünler' demek de yanlış. 29 kere böyle küskünler hareketi oldu'' diye konuştu. 
     Sabancı'nın, bu hareketlerin sonuçlarının ne olduğunu sorması üzerine de Gökbulut, ''küskünlerin'' hiçbir zaman başarılı olamadığını, seçimi erteletemediklerini belirtti. 
     Sohbete katılan Arseven de ''Siyasi Partiler Kanunu'nun şu veya bu partinin değil, Türkiye Cumhuriyeti Devleti'ne ait olması gerektiğini'' kaydederek, şöyle konuştu 
     ''Bunu bir hükümet tasarısı olarak getirmek de fevkalade yanlış. Seçilmiş partilerin yanı sıra dışarıda kalan partilerin de temsil edilmelerini, bir uzlaşma ortamında sağlamak gerek. Biz, anayasa değişikliği yaparken, yarın şu veya bu şekilde gelecek iktidarın kendine uygun bir Seçim Kanunu yapmasının da önüne geçtik. Şu seçim hariç. Bundan sonra yeni bir parlamento, yeni Seçim Kanunu yaparsa bundan sonraki seçimde uygulanamayacak. Bu sıkıntının kimse farkında değil. Şimdi seçilecek partiler, uzlaştığı bir kanun yaptı farz edelim... Bu, bundan sonraki seçimde de uygulanamayacak. Onun için bugün, siyasi partiler ve seçim kanunun yapma zorunluluğu, anayasal olarak var.'' Sabancı da Kırıkkale Belediye Başkanı Mustafa Pekdoğan'dan bilgi aldığını belirterek, ''Başkanı dinledim. Dinamizmi gördüm. Bu dinamizm, Türkiye'de var. Çok etkilendim. Başkaları da etkilenmeli. Ama sonunda el ele verip aş yapmamız lazım'' dedi. 
     Sohbetin ardından Sabancı, Arseven ve Gökbulut, Kırıkkale Üniversitesi Rektörü Prof. Dr. Tahsin Nuri Durlu ile birlikte üniversitenin, inşaatı yeni tamamlanan Mühendislik Fakültesi'nin açılışını yaptılar. 
     Fakülteyi gezerek Rektör'den bilgi alan Arseven, Sabancı ve beraberindekiler, daha sonra, ikram edilen yemeği yediler. 
     
     DURMUŞ'UN TEPKİSİ 

     Bu sırada, yeni öğretim yılının açılış törenine katılmak üzere Kırıkkale Üniversitesi'ne gelen Sağlık Bakanı Osman Durmuş, salona girdiğinde Rektör Prof. Dr. Durlu'ya tepki gösterdi. 
     Durmuş, Arseven ve Sabancı'nın yanındaki Prof. Dr. Durlu'ya, ''Saat kaç 10 dakikadır sizi arıyorum. Bizi niye karşılamıyorsunuz En azından oraya bir hademe, bir müstahdem koyun'' dedi. 
     Prof. Dr. Durlu'nun, Sabancı ve Arseven ile ilgilendiğini, karşılamaya rektör yardımcılarından birinin gelmiş olması gerektiğini belirtmesi üzerine, Durmuş, ''Gelmedi efendim. Nerede rektör yardımcısı Yapmayın öyle şey. Devleti küçültmeyin, devleti onore edin'' diye konuştu. 
     Durmuş, daha sonra, Sabancı ve Arseven ile bir süre sohbet etti. 
     Sabancı, Arseven, Durmuş ve beraberindekiler, daha sonra, Kırıkkale Üniversitesi'nin yeni öğretim yılının açılış törenine katıldılar. 
     





</TEXT>
</DOC>
