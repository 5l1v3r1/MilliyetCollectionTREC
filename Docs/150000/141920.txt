<DOC>
<DOCNO> 141920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/siyaset/siy03.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazbata uçakla getirildi 
</HEADLINE>
<TEXT>

AKP lideri Erdoğan’ın milletvekili mazbatası dün jet hızıyla Ankara’ya ulaştırıldı. Bu kulislerde, Hemen yemin edip Başbakan olmak istiyor’ yorumuna neden oldu 
     ABDULLAH KARAKUŞ Ankara 

     AKP Genel Başkanı Recep Tayyip Erdoğan’ın milletvekili mazbatası dün Ankara’ya jet hızıyla ulaştırıldı. Erdoğan’ın eski avukatı İstanbul Milletvekili Hayati Yazıcı aracılığıyla aldırdığı mazbata, Ankara’ya özel uçakla getirildi. 
     
     Yapılan işlem tamamen yasal’ 
     Erdoğan, dün mazbatayı almak için önce Siirt’e gitmeyi düşündü ancak, kurmayları YSK kararı olmadan gitmemesi gerektiğini vurguladı. Bunun üzerine Yazıcı’yı Siirt’e gönderen Erdoğan, YSK ile kurmayları aracılığıyla sürekli iletişim kurdu. Öğle saatlerinde alınan mazbata, Fenerbahçe yöneticisi Hakan Kutlualp’in özel uçağıyla Ankara’ya getirildi. Kutlualp ve Yazıcı, mazbatayı Erdoğan’a birlikte verdi. 
     Yazıcı yaptığı açıklamada, "Yapılan işlem tamamen yasal. İtiraz olsa dahi mazbata verilebilir. Zaten itiraz da yok" dedi. Siirtlilere Erdoğan adına teşekkür de eden Yazıcı, yemin töreninin bu hafta içinde yapılabileceğini ifade etti. AKP’nin yüzde 84.75’lik oy oranıyla birinci parti olduğu Siirt seçiminin geçici sonuçları, bugün 17.00’a kadar bir itiraz yapılmazsa kesinleşecek ve Resmi Gazete’de yayımlanacak. 
     
     1991’de geri vermişti 
     Erdoğan’ın mazbatayı jet hızıyla almak istemesi biran önce yemin edip Başbakanlığı devralma arzusuna bağlandı. Erdoğan, 1991’de RP’den İstanbul milletvekili seçilerek mazbatasını almış, ancak daha sonra tercihli oy sistemi nedeniyle yapılanan itirazlardan dolayı mazbatasını geri vermek zorunda kalmıştı. 
     
Sıra yeminde      AKP lideri Recep Tayyip Erdoğan, bugün ya da yarın TBMM’de yemin ederek 59. Hükümet’in kurulması için ilk adımı atacak. Başbakan Abdullah Gül, Erdoğan’ın yemininin ardından Cumhurbaşkanı Ahmet Necdet Sezer’e istifasını sunacak. Köşk’e çıkarak hükümeti kurma yetkisini alacak Erdoğan’ın yarın kabine listesini Sezer’e onaylatması bekleniyor. Siirt İl Seçim Kurulu’ndan milletvekilliği mazbatasını avukatı aracılığıyla alan Erdoğan olağanüstü bir gelişme olmazsa bugün ya da yarın TBMM’de milletvekili yemini edecek. Aynı saatlerde Gül, Köşk’e çıkarak 58. Hükümet’in istifasını Sezer’e sunacak. Bu aşamadan sonra 59. Hükümet’in kurulma süresi Sezer’in tavrına bağlı olacak. Cumhurbaşkanı, Gül’ün istifasının hemen ardından Erdoğan’ı çağırarak yeni hükümeti kurmakla görevlendirirse 59. Hükümet, Erdoğan’ın listesini büyük olasılıkla bugün ya da yarın onaylatmasıyla kurulmuş olacak. 
     
     



 SİYASET 














</TEXT>
</DOC>
