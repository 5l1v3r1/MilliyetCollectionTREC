<DOC>
<DOCNO> 100272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sondun02.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'a "Irak'a müdahale" brifingi verildi... 
</HEADLINE>
<TEXT>

     ABD'nin Irak'a müdahale etmesi durumunda bu harekatın komutasını üstlenecek olan Merkez Bölgesi Komutanı Orgeneral Tommy Franks, Başkan George Bush'a askeri planlar konusunda yeni bir brifing verdi. 
     Beyaz Saray'da düzenlenen brifinge, Başkan'ın Ulusal Güvenlik Konseyi'nin üyesi olan üst düzey danışmanları da katıldı. 
     Brifingin içeriğiyle ilgili olarak açıklama yapılmadı. Ancak Afganistan harekatına da komuta eden Orgeneral Franks'in, Irak planlarıyla ilgili olarak Bush'u düzenli aralıklarla bilgilendirdiği ve yeni gelişmeleri aktardığı belirtiliyor. 
     Washington'daki gözlemciler, Irak harekatının kısa sürede başlayacağına ilişkin belirti bulunmadığını ve beklentilerin kış aylarında yoğunlaştığını belirtiyor. 
     Irak'ta 6 muhalefet grubunun temsilcileri, ABD Dışişleri ve Savunma bakanlıklarının temsilcileriyle 9 Ağustos'ta biraraya gelecek. ABD Dışişleri Bakanlığı Sözcüsü Phil Reeker, 9 Ağustos tarihini doğrularken, toplantının nerede gerçekleştirileceği ve diğer ayrıntılar konusunda bilgi vermedi. Toplantıya, Kuzey Iraklı Kürt liderlerin de katılması öngörülüyor. 
     Öte yandan, Bağdat yönetiminin, ülkede kitle imha silahları üretildiği iddialarının yerinde araştırılması amacıyla, ABD Kongresi üyelerine Irak'ı davet etmeleri için yaptığı davet, Kongre tarafından reddedildi. 
     Demokrat Parti'nin Senato Çoğunluk Grubu Lideri Tom Daschle, açıklamasında, bu davetin, Irak tarafından ''uluslararası kamuoyunun dikkatinin dağıtılması'' amacıyla yapıldığını ve kabul edilemeyeceğini söyledi. 
     Savunma Bakanı Donald Rumsfeld de, Kongre üyelerinin, Bağdat sokaklarında 50 yıl dolaşsalar bile bilgi edinemeyeceklerini belirterek, Irak'ın davetini ''gülünç'' olarak nitelendirdi. 
     





</TEXT>
</DOC>
