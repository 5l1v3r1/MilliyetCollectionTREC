<DOC>
<DOCNO> 141754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/spor/yersen.html </URL>
<DATE> 2003/03/10/ </DATE>
<TIME>  </TIME>
<AUTHOR> CEMAL ERSEN  </AUTHOR>
<HEADLINE>
İşte eseriniz 
</HEADLINE>
<TEXT>

     Ezeli rekabeti, ebedi düşmanlığa çevirenlere bir kez daha lanet olsun. Bir futbol maçını dünkü ayıplanacak görüntülerle "meydan muharebesine" dönüştürenlere de yazıklar... Bu görüntülerin mimarları, futbol sevgisiyle tribünlere koşan o minicik çocuklara, sporun kardeşlik, barış olduğuna inananlara, çıkıp hesap versin şimdi. Attıkları kin - nefret tohumlarının yeşerdiğini görüp el ovuşturmak yerine, Türk Futbolu’nu getirdikleri bu noktadan sonra, bataklıktan nasıl çıkaracaklarını düşünsünler artık. 
     Biz, Türkiye Cumhuriyeti’nin göbeğinde, bir futbol maçı öncesi ve sonrasında yaşananları ancak bu sözcüklerle izah edebiliyoruz. Farklı anlatacak biri varsa beri gelsin, açıklasın 
     Maçtan fazlaca söz etmeye gerek yok. Tam 60 dakika dokuz kişi kalmasına karşın, yürekleriyle, enerjilerinin son damlasına kadar mücadele eden, direnen ve alnının akıyla üç puanı kazanan Gençlerbirliğili futbolculara alkışlar. Zirve mücadelesinde çok önemli bir engeli üç puanla aşmak, böylesi bir atmosferden çıkmak kolay değildi. 
     Ankaragücü’ne gelince. Adeta içi boşalmış, nefes almakta zorlanan, ayakları bedenlerinin ağırlığını çekemeyen bir futbolcu topluluğu görüntüsündeydi. Gerçek performanslarının çok altında kalan Sarı - Lacivertli ekip, rakibin iki eksikle oynamasının verdiği avantajı kullanamadı. Gol yollarında etkisiz kaldı, iki ciddi pozisyon buldu, bunlar da Gençlerbirliği savunmasının iki büyük hatasından geldi. 
     Son sözümüz ise hakem Mutlu Çelik ve MHK’ya. Son yıllarda eski alışkanlıklarından kurtulup yepyeni bir jenerasyonla yol aldığını düşündüğümüz MHK, böylesi bir maça, öylesi yanlış bir tercih kullanmıştı ki sormayın. Çelik sadece gerginleşen ortamın fitilini ateşlemekle kalmadı, kararları, yanlış kart uygulamaları, dialogları ve "benzersiz" yönetimi ile "kendisine güvenenleri" mahçup etti 
     
     



 SPOR 






























</TEXT>
</DOC>
