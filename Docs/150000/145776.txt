<DOC>
<DOCNO> 145776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/27/son/sonspo12.html </URL>
<DATE> 2003/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Yönetimle bir sorunum yok... 
</HEADLINE>
<TEXT>

     Trabzonspor Teknik Direktörü Samet Aybaba, bordo-mavili kulübün yönetim kuruluyla ilgili bir sorununun bulunmadığını söyledi. 
     Samet Aybaba, bordo-mavili oyuncular Gökdeniz ve Mehmet Yılmaz ile birlikte düzenlediği basın toplantısında, kendisinin sezon sonunda 3 veya 4 oyuncu transfer isteğinin yönetim kurulu tarafından kabul edilmediği ve yönetimle bir sorun yaşadığı biçimindeki haberin gerçeği yansıtmadığını belirterek, şöyle devam etti 
     ''Yönetim kuruluyla sağlıklı bir ileşitim var. Herhangi bir sorunum yok. 3-4 oyuncuya ihtiyacımız var. Şu anda Türkiye'nin en iyi takımlarından birine sahibiz. Ancak, takımın başarısını nereye getiririz bunu düşünüyorum. Bu da benim görevim. Yönetim kuruluyla da bir kopukluk yok. Bu yılda ligde ilk 4 takım arasına girmek ve Türkiye Kupası'nı almak istiyoruz. Asılsız transfer haberleriyle de kimse takıma zarar vermesin.'' 29 Mart Cumartesi günü bordo-mavili takımın eski futbolcusu olan İsmail Gökçek'in jübile maçında Galatasaray ile karşılaşacaklarını hatırlatan Aybaba, ''Bu futbolcu amansız bir hastalığa yakalandı. Taraftarlar, bilet alarak maçı izlesinler ve futbolcuya katkı yapsınlar. Biz de takım olarak İsmail'e destek sağlayacağız'' diye konuştu. 
     Aybaba, İkinci Futbol Ligi A Kategorisi lideri Akçaabat Sebatspor'un başarısıyla gurur duyduklarını ve başarılarının devamını dilediklerini de sözlerine ekledi. 
     
     GÖKDENİZ ''SEZON SONUNDA GÖRÜŞECEĞİZ'' 
     Trabzonspor'un yıldız oyuncusu Gökdeniz Karadeniz de toplantıda Galatasaray ile anlaştığı biçimindeki haberlerin yalan ve asılsız olduğunu söyledi. 
     Gökdeniz, bordo-mavili takımla 2 yılı opsiyonlu olmak üzere 4 yıllık sözleşmesinin bulunduğunu belirterek, şöyle devam etti 
     ''Sezon sonunda ilk 2 yıl doldurulmuş olacak. Maddi konularda anlaşırsam, takımda kalacağım. Gönlüm de takımımda kalmaktan yana. Ancak yönetim kurulundan şu ana kadar bir görüşme teklifi gelmedi. Şu an erken olabilir. Sezon sonunda oturup konuşacağız.'' Gökdeniz, kaptanlığı Fatih Tekke'ye vermesiyle ilgili olarak, ''Fatih ağabey benim büyüğümdü. Takıma gelmesinin ardından kaptanlığı o hakediyordu. Şimdi performansımda yükseldi. Kendimi buldum'' diye konuştu. 
     
     MEHMET YILMAZ ''SEZON SONU NE OLUR BİLMİYORUM'' 
     Trabzonspor'da kiralık olarak forma giyen ve bonservisi Sadettin Saran'da bulunan forvet oyuncusu Mehmet Yılmaz, sezon sonunda durumunun ne olacağını bilmediğini söyledi. 
     Mehmet Yılmaz, bir kulübün malı olmamasının kendisini rahatsız ettiğini de ifade ederek, '' Trabzonspor'da çok mutluyum. Bonservisim konusunda gelecek sezon ne olacak bilmiyorum'' dedi. 
     Ligde 5, Türkiye Kupası'nda da 6 gol attığını, ancak istediği gol sayısına ulaşamadığını kaydeden Mehmet Yılmaz, şunları söyledi 
     ''İkinci ligde 25 gol atmıştım. Geçen yıl da ligden düşme mücadelesi veren Samsunspor'da 10 gol attım. Bu yıl ise istediğim sayıya ulaşamadım. Futbolcu bir makine değil. Her sezonu birbirine uymuyor. Bir uyum sorunu yaşadım. Takım arkadaşlarım ve hocam bana çok destek oldular. Bu yıl şansız bir sezon geçirdim. Takım olarak da ligde layık olduğumuz yerde olmadığımızı düşünüyorum.'' Mehmet Yılmaz, kendisinin A 2 Milli Takımı'na çağrıldığını, daha sonra geçen yıl Ümit Milli Takım'da forma giyerken Yunanistan maçında aldığı ceza nedeniyle son anda kadrodan çıkarıldığını da sözlerine ekledi. 
     




</TEXT>
</DOC>
