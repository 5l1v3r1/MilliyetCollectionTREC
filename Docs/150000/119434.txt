<DOC>
<DOCNO> 119434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/guncel/gun03.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet Fadıl’ın gözü turizm sektöründe 
</HEADLINE>
<TEXT>

     YAŞAR ANTER Muğla DHA 

     Siirt Bağımsız Milletvekili Fadıl Akgündüz, Bodrum’da gezerken İstanbul’daki yarım kalan evleri ve teslim edilmeyen otomobilleri soran bir vatandaşa "Kimseye verilemeyecek hesabım yok. Dokunulmazlık zırhına bürünmüyorum. Görüyorsunuz, Türkiye’nin her toprağında serbestçe dolaşabiliyorum" yanıtını verdi. 
     Akgündüz dün eşi, annesi, Türk ve yabancı konuklarından oluşan 15 kişilik grupla günübirlik tatil için Didim ve Bodrum’a geldi. İskele meydanında yürüyüş yapan Akgündüz, vatandaşların, Jet - Pa’nın dağıtmadığı araba ve evlerle ilgili sorularıyla karşılaştı. Ev ve otomobilleri teslim edeceğini iddia eden Akgündüz, otomobil sektöründen sonra turizm sektörüne de el atmak istediğini söyledi. Akgündüz, "Siirt’te yapacağım otomobil fabrikası nedeniyle bölgeye gelen giden çok olacak. Bu yüzden önümüzdeki yıllarda Siirt’e beş yıldızlı otel yapacağım" dedi. 
     



 GÜNCEL 











</TEXT>
</DOC>
