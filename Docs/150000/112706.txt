<DOC>
<DOCNO> 112706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/yazar/tamer.html </URL>
<DATE> 2002/10/13/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Politikacı, reklamcı için bir üründür 
</HEADLINE>
<TEXT>

     İlahi Reklamcılar Derneği 
     İlahi Reklamcılar Vakfı 
     İlahi Kalite Derneği 
     Ya işiniz yok, ya vaktiniz çok olmalı ki hiç üşenmeyip dünyaca ünlü siyasi iletişim gurularını Türkiye’ye davet etmişsiniz, Politik Reklama Yeni Bakışlar konulu panel düzenlemeye kalkışıyorsunuz. 
     
Blair’i pazarlamak      Neymiş efendim, son seçimlerde İngiliz İşçi Partisi ve Başbakan Tony Blair’in seçim kampanyalarına yön veren siyasi iletişim danışmanı Denis Kavanagh, panelde "Blair’i pazarlamak" başlıklı bir konuşma yapacakmış. Güney Afrika Cumhurbaşkanı Nelson Mandela’nın seçilmesinde büyük rol oynayan reklamcı Reg Lascaris’in konu başlığı "Politikacıların marka yöneticilerinden öğrenecek nesi var " imiş. 
     Salı günü Conrad Oteli’ndeki panelde ayrıca Middlesex Üniversitesi’nden Paul Baines, bir politikacının dikkat etmesi gereken en temel iletişim kurallarını ele alacak, başarıya ulaşmış siyasi kampanyalardan örnek vererek "tüketici davranışı - siyasi davranış" ilişkisini yorumlayacakmış. 
     Hele panelin yegane Türk konuşmacısı eski Adalet Bakanı Hasan Denizkurdu’nun konu başlığını duysanız gülmekten yerlere yatarsınız Politikacıların seçim öncesi vaadleriyle seçim sonrası yaptıklarını karşılaştırarak "Söylediğinin arkasında durmak" temasını işleyecekmiş. 
     
Dekor olarak vekil      Yıllardan beri benim gözümde politikacı, seçim öncesinde bol keseden atar, seçim sonrasında da kendi cebini doldurmak için saman altından su yürütür. En tepedekinin mutlaka cebini doldurmak gibi bir derdi olmayabiliyor tabii. Ancak hemen altındakilerden bu açığı kapatan, onun ruhu bile duymadan bu görevi üstlenen mutlaka bulunur. 550 kişilik Parlamento’da musluğun başını tutan 100 kişinin bu kumaştan olması k fidir. Geri kalan 450 milletvekilinin fonksiyonu dekor ve fon müziği oluşturmaktan ibarettir. 
     Hasan Denizkurdu, TBMM’nin pek sık rastlayamayacağı türden saygın ve birikimli bir politikacıydı. Zaten bu yüzden de ancak bir dönem milletvekilliği yapabildi. Salı günkü panelde de önümüze zengin içerikli, titiz bir çalışma koyacağından kuşkum yok. 
     
Genç Parti olayı      Pekiyi senin derdin de diyeceksiniz Benim derdim tek kişilik Genç Parti Lideri Cem Uzan ve reklamcısı Ali Taran, aklı başında herkesin şapkasını uçurtacak bir seyir izlettiriyorlar bize. Başlangıçta tiyatro zannetmiştik, giderek belgesele dönüştüğünü fark ediyoruz. Daha 3 ay önce 9 Temmuz günü TV kanallarından siyasete gireceğini açıkladığında herkesin gülüp geçtiği acemi siyasi çaylak, bugün barajı geçmesi kesinleşmiş, hatta koalisyon ortağı olarak hükümete girmesi muhtemel bir siyasi lider olarak karşımızda. 
     Eminim Ali Taran ve Genç Parti olayı, dünya literatürüne geçecek bir örnek vaka olacaktır. Ve insan içine çıkmaktan hiç hoşlanmayan Ali Taran, eğer paşa gönlü isterse dünyaca ünlü siyasi iletişim guruları arasına adını altın harflerle yazdırabilecektir. Tabii Taran’ın performansına kokuşmuş mevcut siyasetçilerimiz ve ucuz menfaatçılık peşindeki halkımız da hatırı sayılır katkılarda bulunmuşlardır. 
     
Tutulan vaad var mı      Toplumun alt kesimlerini yakalamaya dönük bütün kampanyalarda olan, Genç Parti’nin seçim kampanyasında da karşımıza çıkıyor. Lümpen takımının en ilkel avantacılık duygusuna hitap ediliyor. Hamasetin altından ucuz menfaatçılık fışkırıyor. Bir yanda KDV tümüyle kaldırılıyor, Hazine arazileri bol keseden dağıtılıyor, tüm öğrencilere bedava ders kitabı veriliyor ve kimse de bu desteksiz vaadler nasıl yerine getirilecek diye sorgulamıyor. Çünkü daha önce de politikacılar vaadlerini zaten hiç yerine getirmemişler ki... Dolayısıyla vaad destekli olmuş, desteksiz olmuş ne fark eder 
     Dahası "Bu adamın kulağı kesik. Motorola’yı bile dolandırmış. IMF’yi de dolandırır ve biz de avantamızı buluruz" diyerek Genç Parti’nin saflarına geçenler bile var. 
     Hal böyleyken Conrad Oteli’ndeki toplantının gerek politikacılar, gerekse siyasi iletişimle ilgilenenler için ufuk açıcı olacağını düşünüyorum. 
     Panelle ilgili ayrıntılı bilgi için 0212 263 03 36 263 03 41 
     
     







Vur vur inlesin salyangozlar dinlesin... 


Genelgeye bak 


Gelişmeler bizi savaşa sürüklüyor 


Umudu dişleri arasına alanlar 


Guru Collina 


Türkiye ABD’yi uyaracak 


Medyada görünmek seçim kazandırır mı 


Pratik zek nıza güveniyorsanız hodri meydan 


Herkesin gözü önünde... 


Kıssadan hisse... 


Seçim sonrası Irak 


Politikacı, reklamcı için bir üründür 


Aşk ideolojiyi affeder mi 


Seçimden sonra her şey iyi olacak 


38 kuşağından Cahit Kayra 


Bozüyük zirvesi değil, Eskişehir festivali 


</TEXT>
</DOC>
