<DOC>
<DOCNO> 114169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/yasam/ayas.html </URL>
<DATE> 2002/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı moladan sıkıldı 
</HEADLINE>
<TEXT>

Amerikan başkentinde korku salan ve son 5 gündür vukuatı olmadığı için tatil yaptığı’ ya da cinayetleri sonlandırdığı’ düşünülen azılı katil, bir can daha almaya teşebbüs etti... 
     SEMA EMİROĞLU New York 

     Amerika’nın Virginia eyaletinde cumartesi akşamı, bir kişi daha, tek el ateşle vurulup yaralandı. Ve bu son olay, Washington ve çevresindeki banliyölere 2 Ekim’den bu yana korku salan ancak son 5 gündür saldırılarına en uzun arayı veren keskin nişancının hafta sonu tatili’ yapmadığını ortaya koydu. Keskin nişancı, dokuzuncu kurbandan önce de sadece 3 gün tatil’ yapmıştı. 
     Polis olayın, Washington’un 145 kilometre güneyindeki Ashland’da meydana geldiğini açıkladı. Henüz bir kovan ya da başka bir delil bulunmadığı, ancak aksi kanıtlanıncaya kadar olayın keskin nişancıyla bağlantılı olduğunun kabul edildiği bildirildi. 
     
     Bu defa karnından vurdu 
     Son kurban 37 yaşında bir erkekti ve karnından vurulduğu sırada, eşiyle birlikte yerel saatle 20.00 sıralarında Ponderosa adlı et lokantasından çıkıp park yerindeki otomobiline doğru yürüyordu. Hastaneye kaldırılırken şuuru yerinde olan ve ameliyata alınan kurbanın durumunun ciddiyetini koruduğu açıklandı. Bazı görgü tanıkları, kurşun sesinin park yerinin hemen ucundaki ormanlık bölgeden geldiğini belirtirken nişancıyı yine kimse görmedi. Keskin nişancının bu kez 30 metre mesafeden ateş açtığı sanılıyor. 
     
     Beyaz minibüs avı 
     Olaydan hemen sonra Interstate 95 ve diğer çevre yolları trafiğe kapatıldı polis, olay yerinden uzaklaştığı belirtilen beyaz minibüsü aramaya başladı. Operasyon kapsamında bölgede görülen tüm beyaz kamyonet ve minibüsler durdurularak arandı. 
     Bu olayın da keskin nişancıyla bağlantılı olduğunun doğrulanması halinde, iki haftayı aşkın bir süredir 11 kez tetik çekerek 9 can alan ve iki kişiyi yaralayan insan avcısının, hafta sonunda yaptığı ilk vuruş olacak. 
     
Saraybosna taktiği      Washington’da, keskin nişancının bir numaralı avlanma bölgesi’ sayılan benzin istasyonlarına ve bazı büyük caddelere dev perdeler çekiliyor. Amaç, nişancının hedef almasını önlemek için benzin pompalarını gizlemek... Aynı yöntem, iç savaş yıllarında Sırp keskin nişancıların av sahası olan Bosna’nın başkenti Saraybosna’da da kullanılmıştı.. Keskin nişancının kurbanlarından 5’i benzin pompası başında vuruldu. 
     



 YAŞAM 


















</TEXT>
</DOC>
