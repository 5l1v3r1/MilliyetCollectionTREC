<DOC>
<DOCNO> 136066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sondun06.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, Fransız-Alman ittifakına yanaşıyor... 
</HEADLINE>
<TEXT>

     Rusya'nın, Irak'la ilgili Fransız-Alman planını, BM Güvenlik Konseyi desteklediği takdirde destekleyebileceği bildirildi. 
     Rusya Savunma Bakanı Sergei İvanov, Güvenlik Konferansı için bulunduğu Almanya'nın Münih kentinde düzenlediği basın toplantısında, Güvenlik Konseyi bu planı ele aldığı takdirde, Rusya'nın bunu destekleyeceğinden şüphe duymayacağını söyledi. 
     İvanov, Irak'taki BM silah denetimleri desteklenecekse bir Rus uzman grubunun kitle imha silahlarını aramak için bu ülkeye gidebileceğini ve keşif uçakları gönderebileceklerini söyledi. 
     Rus Savunma Bakanı, BM silah denetçilerinin Irak raporunu beklemek gerektiğini de belirtti. 
     Almanya Savunma Bakanı Peter Struck, bugün yaptığı açıklamada, Berlin ve Paris'in, ortak planını Güvenlik Konseyi'ne sunacağını teyit etmişti. 
     İngiltere Savunma Bakanı Adam Ingram da, konferansta yaptığı konuşmada, Irak Devlet Başkanı Saddam Hüseyin'in, güç kullanılarak silahsızlanmak istemiyorsa, davranışlarını değiştirmesi için ''ayları değil, yalnızca günleri'' olduğunu söyledi. 
     Saddam Hüseyin'in işbirliği yapmamaya devam etmesi halinde, İngiltere'nin güç kullanma konusunda kararlı olduğunu yineleyen Ingram, BM silah denetçilerine daha fazla zaman verilmesinin, ''Saddam'ın saklambaç oyununu sürdürmesine fırsat'' olacağını kaydetti. 
     





</TEXT>
</DOC>
