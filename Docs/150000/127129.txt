<DOC>
<DOCNO> 127129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/ekonomi/eko02.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret 223.7 milyon lira 
</HEADLINE>
<TEXT>

Asgari ücret, 1 Ocak’tan geçerli olmak üzere yüzde 21.4’lük artışla net 184.3 milyon liralık düzeyden 223.7 milyon liraya çıkarıldı. Bu miktar aylık gıda harcamalarının sadece yüzde 59’una yetiyor 
     ANKARA Milliyet 

     Asgari ücrete 39 milyon 497 bin lira zam yapıldı. Asgari Ücret Tespit Komisyonu hükümet ve işveren kesiminin oy çokluğu ile 2003 başından geçerli olacak asgari ücreti yüzde 22 artırarak brüt 306 milyon liraya çıkardı. Çalışanın eline geçecek olan net asgari ücret ise yüzde 21.4 arttı ve 223 milyon 749 bin liraya çıktı. 
     2003’ün tamamı için geçerli olacak asgari ücret 16 yaşını dolduran işçiler için brüt 250 milyon 875 bin liradan 306 milyon liraya yükseltildi. Asgari ücretin neti ise 184 milyon 252 bin liradan 223 milyon 749 bin liraya çıktı. Brüt asgari ücretten, 42 milyon 840 bin lira SSK primi, 3 milyon 60 bin lira İşsizlik Sigortası işçi payı, 34 milyon 515 bin lira gelir vergisi, 1 milyon 836 bin lira damga vergisi kesiliyor. İşverenler ise işçi için toplam 66 milyon 900 bin lira SSK primi işveren payı ve SSK alt sınır prim farkı, 6 milyon 647 bin lira İşsizlik Sigortası işveren payı ödeyecekler. Asgari ücret 16 yaşını doldurmamış işçiler için net 188 milyon 282 bin 50 lira olarak belirlendi. Kapıcıların eline de net 258 milyon 264 bin lira geçecek. 
     223.7 milyon lira olarak belirlenen asgari ücret, Türk - İş’in belirlemelerine göre 380 milyon lira olan aylık gıda harcamalarının yüzde 59’una yetiyor. Asgari ücret, 1 milyar 155 milyon liralık yoksulluk sınırının ise yalnızca yüzde 19.4’üne karşılıyor. 
     Asgari Ücret Tespit Komisyonu Başkanı Ömer Benokan, son günlerde hükümet temsilcilerine yönelik hakarete varan ağır eleştiriler yapıldığını belirterek, Asgari Ücret Tepsit Komisyonu’nun ücreti vergi dışında bırakma gibi bir yetkisinin bulunmadığını söyledi. Benokan, kamu görevlilerine yönelik bu yayınlar nedeniyle kişisel tazminat davası açacaklarını ifade etti. 
     
     Sendrom devam ediyor 
     Türk - İş Başkanı Salih Kılıç da belirlenen ücrete sıcak bakmadıklarını belirterek, "Üç yıl önce yaşadığımız sendromu bugün yine yaşadık. Yeni ücrete muhalefet ediyoruz" dedi. Hak - İş Başkanı Salim Uslu ise artışın "çok düşük ve komik" olduğunu, bunu kabullenmelerinin mümkün olmadığını kaydetti. 
     



 EKONOMİ 






















</TEXT>
</DOC>
