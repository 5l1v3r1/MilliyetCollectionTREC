<DOC>
<DOCNO> 107641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/ekonomi/aeko.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KASIRGA DİNDİ PARALAR GİTTİ 
</HEADLINE>
<TEXT>

Yahya Murat Demirel’in tahliyesi ile tutuklu banka patronu kalmadı. 24 katrilyon lira yutan batıktan yeni bir kara delik çıktı 
     NEDİM ŞENER 

     Yahya Murat Demirel’in tahliyesi ile birlikte, devletin 24.3 katrilyon lira aktararak temizlemeye çalıştığı banka batıkları dolayısıyla tutuklu patron da kalmadı. 22 Aralık 1999’da Egebank, Yurtbank, Yaşarbank, Sümerbank ve Esbank’ın Tasarruf Mevduatı Sigorta Fonu’na Fon devredilmesiyle başlayan bankacılık operasyonu kapsamında, ilk tutuklanan Egebank’ın sahibi Yahya Murat Demirel, en son tahliye edilen patron oldu. 
     2000 yılında fiilen göreve başlayan Bankacılık Düzenleme ve Denetleme Kurumu Başkanı Zekeriya Temizel’in Ankara Devlet Güvenlik Mahkemesi’ne yaptığı suç duyurusuyla başlayan Kasırga 1 Operasyonu sonucunda Demirel, 28 Eylül 2000 tarihinde Swissotel’in suitinde gözaltına alınmıştı. 
     
     Dört operasyon yapıldı 
     Kasırga 2 Operasyonu ile Sümerbank’ın sahibi Hayyam Garipoğlu, Kasırga 3 Operasyonu’yla Yurtbank’ın sahibi Ali Balkaner ve Kasırga 4 Operasyonu’yla da Bank Ekspres’in sahibi Korkmaz Yiğit tutuklandı. İnterbank ve Etibank davalarından aranan Devlet eski Bakanı Cavit Çağlar ise ABD’da yakalanarak Türkiye’ye getirildi. Etibank yolsuzluğundan tutuklanan en önemli isim ise Sabah Gazetesi ve ATV’nin sahibi Dinç Bilgin oldu. 
     Tutuklanan patronlar, cürüm işlemek amacıyla teşekkül oluşturmak, dolandırıcılık, zimmet ve çıkar amaçlı suç örgütü kurmak’ gibi fiillerle suçlandı. Toplam altı banka sahibi cezevine girdi. Ancak patronların yargılandığı Türk Ceza Kanunu’nun 313’üncü maddesinin 2001 yılı sonunda DGM’lerin görev alanından çıkarılması ile tahliyeler de başladı. 
     
     Hacizlerden sonuç yok 
     DGM’deki davalar Ağır Ceza Mahkemeleri’ne gönderildi. İnfaz yasasından da yararlanarak batık patronlarının tümü hakkındaki tutukluluk kararları kaldırıldı. Hükümet daha sonra el konulan bankaların sahipleri hakkında operasyon yerine ticari davalar ve haciz yolunu seçti. 
     BDDK, 12.6 milyar dolarlık hortumlamaya karşın, şu ana kadar sadece 1.5 milyar dolar tahsilat yapabildi. Milyarlarca dolar borcu bulunan eski banka patronları, yatlı, uçaklı lüks yaşamlarına döndüler, şirketlerinin başına geçtiler. BDDK ise ihtiyati haciz koyduğu mallarını bile yasal süreç tamamlanmadığı için satıp paraya çeviremiyor. 
     
     Banka Adı İnterbank 
     Sahibi Cavit Çağlar 
     El koyma tarihi 7 Ocak 1999 
     Zararı 1 milyar dolar 
     Sahibinin durumu Cavit Çağlar 17 Nisan 2001’de ABD’de yakalandı. 26 Nisan’da Türkiye’ye getirildi. 9 ay 9 gün sonra 7 Şubat 2002 tarihinde tahliye edildi. Boğazda yalısı, Bursa’da fabrikaları bulunuyor. 
     
     Banka Adı Bank Kapital 
     Sahibi Mahmut Ceylan 
     El koyma Tarihi 27 Ekim 2000 
     Zararı 350 milyon dolar 
     Sahibinin durumu 7 Eylül 2001’de İstanbul DGM tarafından tutuklanan Mahmut Ceylan, 3 Mart 2002’de serbest bırakıldı. Turizm, inşaat ve tekstilde yatırımları bulunan Ceylan Grubu Taksim’deki Ceylan Intercontinental Oteli de işletiyor. 
     
     Banka Adı Bank Ekspres 
     Sahibi Korkmaz Yiğit 
     El koyma tarihi 12 Aralık 1998 
     Zararı 380 milyon dolar 
     Sahibinin durumu Korkmaz Yiğit, 7 Ocak 2001 tarihinde İstanbul DGM tarafından tutuklandı. 11 Mayıs 2001 tarihinde hapisten çıktı. Hacizlere rağmen gayrimenkul krallığını elinde tutuyor. 
     
     Banka Adı Yurtbank 
     Sahibi Ali Balkaner 
     El koyma tarihi 22 Aralık 1999 
     Zararı 650 milyon dolar 
     Sahibinin durumu 22 Kasım 2000 tarihinde tutuklanan Ali Balkaner, 27 Temmuz 2001 tarihinde serbest bırakıldıktan sonra işlerinin başına döndü. 
     
     Banka Adı Yaşarbank 
     Sahibi Selçuk Yaşar 
     El koyma tarihi 22 Aralık 1999 
     Zararı 1 milyar dolar 
     Sahibinin durumu Hakkında BDDK tarafından dava açılan ve mallarına tedbir konan Yaşar, halen İzmir’de şirketlerinin başında yöneticilik yapıyor. 
     
     Banka Adı Bayındırbank 
     Sahibi Kamuran Çörtük 
     El koyma tarihi 9 Temmuz 2001 
     Zararı 100 milyon dolar 
     Sahibinin durumu Demirel’e yakınlığı ile bilinen Kamuran Çörtük hakkında ticaret mahkemesine dava açıldı. Halen şirketlerinin başında bulunuyor. 
     
     Banka Adı İktisat Bankası 
     Sahibi Erol Aksoy 
     El koyma tarihi 15 Mart 2001 
     Zararı 1.200 milyar dolar 
     Sahibinin durumu Hakkında ticari davalar açılan ve malvarlığına haciz konan Aksoy, halen Cine5’in sahibi. Haciz uygulanan mallar arasında bir süre önce Aksoy’un kapısına "Doğuş Çelik Cıvata" tabelası astığı tarihi Tahsin Bey Yalısı, tabloları ile iki yatı da bulunuyor. 
     
     Banka Adı Kentbank 
     Sahibi Mustafa Süzer 
     El koyma tarihi 9 Temmuz 2001 
     Zararı 711 milyon dolar 
     Sahibinin durumu Herhangi bir tutuklama ile karşılaşmayan Süzer, Gökkafes’in sahibi. 
     
     Banka Adı Toprakbank 
     Sahibi Halis Toprak 
     El koyma tarihi 30 Kasım 2001 
     Zararı 675 milyon dolar 
     Sahibinin durumu Hakkında 1.3 katrilyon liralık alacak davası açılan Toprak, Yeniköy yakınlarındaki villasında yaşıyor. 
     
     Banka Adı Esbank 
     Sahibi Yavuz Zeytinoğlu 
     El koyma tarihi 22 Aralık 1999 
     Zararı 1 milyar 500 milyon dolar 
     Sahibinin durumu Zeytinoğlu, bir yandan ticaret davalarıyla uğraşırken bir yandan da iş yaşamı sürüyor. 
     
     Banka Adı Pamukbank 
     Sahibi M. Emin Karamehmet 
     El koyma tarihi 19 Haziran 2002 
     Zararı 2 milyar 773 milyon dolar 
     Sahibinin durumu Pamukbank yanında Yapı Kredi Yönetimi’nden de çıkarılan Karamehmet’in, Turkcell de dahil onlarca şirketi faaliyette. 
     
Tarihe karıştılar      İnterbank ile birlikte 1997 - 2002 döneminde TSMF kapsamına alınan Egebank, Yurtbank, Yaşarbank, Bank Kapital ve Ulusal Bank, Sümerbank çatısı altında birleştirilerek Oyak Bank’a satıldı. İnterbank ve Esbank’ı içine alan Etibank ile Kentbank ve İktisat Bankası’nın bankacılık lisansları kaldırıldı. Bu bankalarda tasfiye süreci devam ediyor. 
     EGS Bank, Bayındırbank ile birleştirildi. Bu banka Varlık Yönetim Şirketi’nin bankası olacak. 
     Toprakbank için nihai kararın yarın verilmesi bekleniyor. Pamukbank da 19 Temmuz’a kadar alıcı bekledi. Talip çıkmadı. Bu banka için de yarın karar verilmesi bekleniyor. 
     Sitebank, Novabank ile hisse devir sözleşmesi imzaladı. Bank Ekspress, Tekfenbank’a satıldı. Demirbank HSBC’ye satıldı. Türk Ticaret de tasfiye sürecinde. Tarişbank’ın Denizbank’a satışı gündemde. 
     
20 batık banka 24.3 katrilyon lira yuttu      Batık bankaları bünyesine alan Tasarruf Mevduatı Sigorta Fonu’nun TMSF Fon görev zararı 14.3 katrilyon liraya ulaşıyor. Batık bankalardan kaynaklanan zararları karşılamak amacıyla Hazine’den haziran sonuna kadar 22.7 katrilyon lira kredi, Merkez Bankası’ndan kısa vadeli avans olarak 1.6 katrilyon lira alan Fon’un kullandığı toplam kaynak 24.3 katrilyona ulaştı. 
     
     Fon 10 katrilyon açık verdi 
     TMSF’nin Hazine ve Merkez Bankası’ndan aldığı krediler nedeniyle önemli bir faiz yükümlülüğü de doğdu. Fon’un Hazine’den aldığı krediler için yılın ilk altı ayında 3.2 katrilyon lira, Merkez Bankası’ndan kullandığı avans için de 34.1 trilyon lira faiz ödedi. Fon’un bu yılın ilk altı ayındaki giderleri, gelirlerinde 3.8 katrilyon lira daha fazla oldu. TMSF’nin 2001 yılındaki toplam gelirleri de giderlerinin 6.8 katrilyon lira altında kalmıştı. 
     
     14.6 katrilyonluk görev zararı 
     Fon’un 30 Haziran 2002 tarihli bilançosuna göre görev zararları, 14.6 katrilyon lira olarak gerçekleşti. TMSF bu zararın sadece 302 trilyon liralık bölümü için karşılık ayırdı. Bu nedenle net görev zararı 14.3 katrilyon lira olarak gerçekleşti. Bu zararın 6 katrilyon liralık bölümü kesinleşen zararlardan, kalanı ise TMSF’nin bünyesindeki bankaların devraldığı zararlarına karşılık olarak verilen ihtiyatlardan oluşuyor. TMSF’nin halen tasfiye halinde bulunan ortaklıklarından kaynaklanan zarar ise 455 trilyon lira seviyesinde. TMSF bünyesine aldığı bankalardan devraldığı batık kredi miktarı ise 4.1 katrilyon lira olarak gerçekleşti. 
     



 EKONOMİ 














</TEXT>
</DOC>
