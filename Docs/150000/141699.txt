<DOC>
<DOCNO> 141699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/ekonomi/aeko.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tazminat 10 yıl sonra... 
</HEADLINE>
<TEXT>

Çalışma Bakanlığı’nın hazırladığı, "Kıdem Tazminatı Fonu" yasa taslağına göre işçi, adına en az 10 yıl prim ödendikten sonra kıdem tazminatı almaya hak kazanacak 
     Çalışma Bakanlığı, Kıdem Tazminatı Fonu kurulmasına ilişkin yasa taslağı hazırladı. 
     Bakanlıkların görüşüne sunulan taslağa göre Kıdem Tazminatı Fonu, 1475 sayılı İş Kanunu, 854 sayılı Deniz İş Kanunu ve 5953 sayılı Basın İş Kanunu’na bağlı çalışan işçi, gemi adamları ve gazetecilerle, bunları çalıştıran işverenleri kapsayacak. 
     Taslağa göre, işveren kurulacak fona her ay çalıştırdığı her işçi adına giydirilmiş brüt ücretinin yüzde 3’ü oranında prim ödeyecek. İşveren, kıdem tazminatına hak kazanan işçi veya hak sahiplerini, hak kazandıkları tarihten itibaren 7 gün içerisinde fona bildirmek zorunda. 
     
     SSK toplayacak 
     İşsizlik Sigortası’nda olduğu gibi, Kıdem Tazminatı Fonu’na ödenecek primler SSK tarafından toplanacak. SSK topladığı primleri, gecikme zammı, faiz ve cezaları 1 ay içinde Kıdem Tazminatı Fonu’na aktaracak. 
     
     Fondan yararlanma 
     Kıdem Tazminatı Fonu kapsamına giren işçiler, bağlı oldukları kurum veya sandıklardan yaşlılık, emeklilik, malullük aylığı bağlanması yahut toptan ödeme almak amacıyla hizmet akitlerini feshetmeleri, işverence hizmet akdinin feshedilmesi durumunda işçinin hak kazandığı yaşlılık, emeklilik, malullük aylığı veya toptan ödeme amacıyla ilgili kuruma veya sandığa başvurması, adına en az 10 yıl fona prim ödenen işçinin isteği ve işçinin ölümü hallerinde kanuni mirasçıları kıdem tazminatına hak kazanacak. 
     
     Haklar kaybolmayacak 
     TBMM’ye sevkedilen yeni iş yasası tasarısına göre de, kanunun yürürlüğe gireceği tarihe kadar işçilerin kıdemleri için 1475 sayılı İş Kanunu hükümlerine göre kıdem tazminatı hakları saklı tutuluyor. 
     



 EKONOMİ 

















</TEXT>
</DOC>
