<DOC>
<DOCNO> 125343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/yasam/yas00.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirlenen pantolona çamur tazminatı 
</HEADLINE>
<TEXT>

İzmirli muhasebeci, selde çamurlanan pantolonu için İzmir Büyükşehir Belediyesi ve İZSU’dan 35 milyon lira tazminat almaya hak kazandı... 
     BAHRİ KARATAŞ İzmir DHA 

     İzmirli muhasebeci Hakan Çağlar Ülkü, geçen yıl 14 Kasım’daki sel baskınında sular altında kalan otomobili ve evinin önünü temizlemeye çalışırken elbiselerinin çamurlandığı iddiasıyla İzmir Büyükşehir Belediyesi ve İZSU Genel Müdürlüğü’ne açtığı davadan 35 milyon lira maddi tazminat kazandı. Mahkeme, iki kurumun bu parayı ortak ödemesini kararlaştırırken, 1 milyar liralık manevi tazminat istemini reddetti. 
     
     Belediye sorumlu 
     İzmir 1. İdare Mahkemesi’ndeki davada Hakan Çağlar Ülkü, avukatı Murat Fatih Ülkü aracılığıyla verdiği dilekçesinde yaşadıklarını şöyle anlattı 
     "Evimin yanındaki Poligon deresi taştı. Arabamın içi çamur içindeydi. Onu temizleyip evime girmek istedim. Ama evimin önü de çamur doluydu. Komşuların yardımıyla çamuru temizledik. Üzerimdeki yeni giyeceklerim kullanılamayacak haldeydi. Uzun süre hasta yattım. 1.5 gün elektrikler kesik kaldı. Anaokulunda okuyan kızımı gece ilerleyen saatlerde alabildim. Selden çok mağdur oldum. İZSU derenin taşmasından sorumludur. Belediye altyapı çalışmalarında yetersiz kalmıştır. Manevi zararım parayla ölçülemez." 
     
     İtiraz edecek 
     Mahkeme, 35 milyon lira maddi tazminata hükmederken, manevi tazminat talebini reddetti. Ülkü, Bölge İdare Mahkemesi’ne başvurarak, manevi tazminatın reddine itiraz edeceklerini söyledi. 
     



 YAŞAM 















</TEXT>
</DOC>
