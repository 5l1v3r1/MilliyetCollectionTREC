<DOC>
<DOCNO> 131303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo26.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo Bonservisimi aldım, artık serbestim... 
</HEADLINE>
<TEXT>

     Fenerbahçe ile yollarını ayıran İsrailli futbolcu Haim Revivo, bonservisini sarı-lacivertli kulüpten aldığını ve artık resmen serbest kaldığını açıkladı. 
     Hilton Oteli'nde düzenlediği basın toplantısında, Fenerbahçe'den ayrılışıyla ilgili yaşanan gelişmeler hakkında bilgi veren Revivo, medyada yer aldığı gibi Galatasaray ile herhangi bir sözleşme imzalamadığını söyledi. 
     Sarı-kırmızılı kulüple, bugüne kadar sadece aracılar yoluyla temas kurduğunu ifade eden Revivo, ''Galatasaray'la sözleşme imzalamadım. Şu ana kadar bana resmi bir teklif yapılmadı. Eğer bir teklif gelirse düşünüp değerlendiririm'' dedi. 
     Sözleşmesinin feshi amacıyla, Fenerbahçe Futbol Şubesi Sorumlusu Sadettin Saran ile sarı-lacivertli kulübün menfaatleri doğrultusunda uzlaştıklarını anlatan İsrailli futbolcu, Türkiye'de istediği kulüpte futbol oynayabileceğini, bunun aksine bir koşul olmadığını kaydetti. 
     Bu gece İsrail'e gideceğini belirten Revivo, basın mensuplarının Galatasaray ile ilgili ısrarlı soruları üzerine, ''Galatasaray yönetimi benimle ilgilendi. Ama ben serbest olmadığım için ilgilenemedim'' diye konuştu. 
     
     ''KİMSEYE KIRGIN DEĞİLİM'' 
     Geleceğini düşünmek zorunda olduğu için Fenerbahçe'den ayrılmak istediğini belirten Revivo, kimseye kırgın olmadığını söyledi. 
     Fenerbahçe Kulübü Başkanı Aziz Yıldırım ve transferini isteyen Teknik Direktör Mustafa Denizli'ye de teşekkür eden Revivo, şöyle konuştu 
     ''Fenerbahçe sayesinde Türk insanını tanıdım. Burada çok güzel günlerim geçti. Yönetime, kontratımın uzatılması için birkaç kez ısrar ettim. Ama aynı ilgiyi Fenerbahçe'den göremedim. Uzun bir süre de ödemelerim yapılmadı. FIFA'ya başvurup bonservisimi istedim ve aldım. Sadettin Saran ile alacağımın büyük bir bölümünü kulübe bırakarak anlaştık ve Fenerbahçe'den ayrıldım. Türkiye'yi ben ve ailem çok sevdik. Futbol hayatımı burada sürdürmek istiyorum.'' Fenerbahçe taraftarlarına da mesaj gönderen Revivo, sarı-lacivertli takımda forma giydiği 2,5 yıllık sürede kendisine gösterdikleri ilgiye teşekkür etti. 
     Bu arada, Revivo'nun basın toplantısını izleyen Galatasaraylı birkaç taraftar, İsrailli oyuncuya tezahürat yaptı. Taraftarlardan biri, Revivo açıklama yapmak için kürsüye yöneldiği sırada boynuna sarı-kırmızı kaşkol taktı. Revivo, kaşkolu kısa bir süre sonra boynundan çıkardı. 
     





</TEXT>
</DOC>
