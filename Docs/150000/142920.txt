<DOC>
<DOCNO> 142920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/guncel/gun06.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, 2 milyar euro yardım önerdi mi 
</HEADLINE>
<TEXT>

Simitis’in Erdoğan’ı kutlarken AB’nin yardım önerisini iletmesi, Ankara kulislerini hareketlendirdi 
     ANKARA Milliyet 

     Türkiye’nin ABD askerlerine Irak’a geçiş izni vermemesi halinde AB’nin 2 milyar euro yardımda bulunacağı önerisi, Ankara kulislerini hareketlendirdi. AKP yönetimi bu yönde çıkan haberleri yalanlamazken, doğru veya yanlış olduğuna ilişkin açıklama da yapmadı. 
     AB Dönem Başkanı Yunanistan Başbakanı Kostas Simitis, Erdoğan’ı milletvekili seçilmesinden dolayı kutlamak üzere yaptığı telefon görüşmesinde AB olarak ABD askerlerinin Irak’a geçişine izin verilmemesi ve hava sahasının kullandırılmaması karşılığında Türkiye’ye 2 milyar euro yardımda bulunabileceğini iletti. Simitis, Erdoğan’a bu önerinin AB yönetiminin ortak görüşü olduğunu da belirtti. 
     Bu arada benzer bir önerinin Japonya’dan da yapıldığı kamuoyuna yansıdı. 2. Dünya Savaşı’nda ABD’nin atom bombası saldırısına maruz kalan Japonya, bölgede savaş istemediğini Türk hükümetine bildirdi. Bu amaçla Türkiye’ye "insani yardım" adı altında nakit yardım yapılabileceğini ileten Japonya, bu yardımın 900 milyon dolar civarında olacağını kaydetti. 
     
Muş Havalimanı uçuşlara kapatıldı      NATO’ya ait Muş Havalimanı, önümüzdeki salı gününe kadar sivil uçuşlara kapatıldı. Yetkililerden alınan bilgiye göre, Ankara bağlantılı İstanbul - Muş seferlerinin yapıldığı havalimanı, "görülen lüzum" üzerine önceki gün ulaşıma kapanırken, THY’nin Muş - Ankara seferi de gerçekleşmedi. Pazar günü yapılacak olan yine THY’nin aynı seferi de ertelendi. Muş Havalimanı’nda herhangi bir hareketlilik gözlenmezken, sivil seferlerin salı gününden itibaren başlatılabileceği belirtildi. 
     
     



 GÜNCEL 















</TEXT>
</DOC>
