<DOC>
<DOCNO> 103164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/soneko27.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Türker ''Programın hızlanarak sürmesine çabalayacağım'' 
</HEADLINE>
<TEXT>

     Ekonomiden sorumlu Devlet Bakanı Masum Türker, ''Bundan sonra da programın aynen uygulanması ve mümkün olduğunca hızlandırılarak sürdürülmesi konusundaki çabalarımı aynı kararlılıkla sürdüreceğim'' dedi. 
     Türker, bugün gerçekleştirilen Bakanlar Kurulu Toplantısı'nda Türkiye'nin ekonomik durumu ile ilgili bir sunuşta bulundu. Türker'in yapmış olduğu sunuşun bir özeti basın mensuplarına dağıtıldı. 
     Bakan Türker, sunuşunda göreve geldiği günden beri hükümet adına programın siyasi sorumluluğunu üstlendiğini belirterek, üstlendiği bu sorumluluğu kamuoyu ile de paylaşarak yapmış olduğu çalışmalar sonrasında ekonomik durum ile ilgili bir değerlendirmede bulunacağını bildirdi. 
     Türkiye ekonomisinin 2001 yılındaki daralmadan sonra 2002 yılı içinde canlanma sürecine girdiğini belirten Türker, 2002 yılı için öngörülen yüzde 3'lük büyüme hedefine ulaşılması, hatta bu hedefin bir miktar aşılmasının mümkün görüldüğünü kaydetti. 
     Ekonomik programın sürdürülmesi ile birlikte büyümenin 2003 yılında yüzde 5 mertebesinde gerçekleşmesinin beklendiğini ifade eden Türker, yılın ilk aylarında olumsuz seyreden iç talebin takibeden aylarda göreceli olarak canlandığını, dış talebin ise canlı seyretmeye devam ettiğinin görüldüğünü bildirdi. Türker, yılın kalan döneminde bu eğilimin sürmesinin beklendiğini söyledi. 
     
     "TOPLAM İÇ BORÇ SERVİSİ 116.7 KATRİLYON LİRA" 

     Devlet Bakanı Masum Türker'in Bakanlar Kurulu'nda yaptığı ve daha sonra basına da dağıtılan sunuşunda, şu ana kadar yapılan borçlanmalar üzerinden yapılan hesaplamalarla, yılın tümü itibarıyla, 75.8 katrilyon lirası anapara ve 40.8 katrilyon lirası da faiz olmak üzere, toplam 116.7 katrilyon liralık iç borç servisi tahmin edildiğini de belirtti. 
     Bakan Türker, yılın kalan döneminde de iç borçlanma programı aylık itfalar dikkate alınarak gerçekleştirileceğini ifade ederek, hali hazırda Hazine'nin iç borç çevirme konusunda bir problemi gözükmediğini kaydetti. 
     
     İÇ VE DIŞ BORÇ STOKU 

     Temmuz ayı sonu itibarıyla Türkiye'nin iç borç stokunun 130.4 katrilyon lira, dış borç stokunun ise Mart ayı sonu itibarıyla 117.5 milyar dolar olduğunu belirten Türker, şu bilgileri verdi 
     ''İç borç stokunun yarısından fazlasının kamuya ait olması borcun sürdürülebilirliği açısından avantaj teşkil etmektedir. 2002 yılı Haziran ayı itibarıyla, iç borç stokunun yüzde 20.5'i Merkez Bankası'nın, yüzde 18.9'u kamu bankalarının, yüzde 6.8'i TMSF kapsamındaki bankaların ve yüzde 10'u ise diğer kamu kuruluşlarının portföyündedir. 
     Yılbaşında yüzde 70'ler seviyesinde olan iskontolu ihale bileşik faiz oranı piyasalarda oluşan güven sayesinde Nisan ayı sonunda yüzde 52 seviyesine inmiştir. Ancak, iç borçlanma faiz oranları Mayıs ayı ortalarından itibaren gündeme getirilen belirsizlik ortamı olgusu ile birlikte artmaya başlamış ve Haziran ayı itibarıyla yüzde 80'lere kadar ulaşmıştır. Bugün itibarıyla piyasayı etkileyen bu belirsizlik ortamı olgusunun aşılması ile söz konusu faizler yüzde 68 mertebesine gerilemiştir.'' Bakan Türker, 2001 yılı genelinde 4.8 ay olan iç borçlanmanın vadesinin de 2002 yılı Ocak-Temmuz döneminde 9 aya yükselerek, borçlanma vadesinin uzadığını bildirdi. 
     Dış borç servisi konusunda da bilgiler veren Bakan Türker, yılbaşından bugüne kadar 20 Ağustos itibarıyla dış borç servisinin 6 milyar 117 milyon dolar, yılsonuna kadarki dönemde de 1 milyar 984 milyon dolar olmak üzere toplam 8 milyar 101 milyon dolar olarak beklendiğini kaydetti. 
     Alınan tedbirler sayesinde ve borcun döndürülmesinde herhangi bir sorun yaşanmaması nedeniyle piyasaların, programdan bir sapma yaşanmadığını ve aynen uygulanmaya devam edileceğini gördüğünü belirten Bakan Türker, ''Böylece borçlanmanın yükselen risk ve likidite primi düşmeye başlamıştır'' dedi. 
     Bakan Türker, çıkarılan Borçlanma Kanunu ile daha etkin bir borç yönetimi sağlanacağına da dikkat çekerek, ayrıca, Eylül ayında piyasa yapıcılığı sistemine geçilmesi ile borcun çevrilebilirliği açısından Hazine'ye daha büyük bir esneklik sağlanmış olacağını kaydetti. 
     
     PROGRAMDAN SAPMA MÜMKÜN DEĞİL 

     Bakan Türker, IMF ile olan ilişkilerin programlandığı gibi devam ettiğini ve 1999 sonundan itibaren uygulanan ekonomik programlar çerçevesinde, IMF kaynaklarından, farklı tanımlar altında toplam 28.2 milyar dolar kullanım sağlandığını bildirdi. 
     Yapılan taahhütler çerçevesinde önümüzdeki dönemde kullanımlar toplamının 3.8 milyar dolar civarında bulunduğunu belirten Bakan Türker, ''IMF kaynaklarından yapılan kullanımların 2001 ve 2002 yıllarındaki geri ödemeleri toplamı 7.5 milyar dolar olup, bu çerçevede net kullanım 20.6 milyar dolardır'' dedi. 
     Bakan Türker, şöyle devam etti 
     ''Programdan sapma olmaması borçlanma faizleri üzerindeki risk priminin artmaması açısından özel önem arzetmektedir. Programlananın üzerinde yapılacak harcamalar, hem borç yönetimi açısından planlanmayan ek borçlanma ve dolayısı ile ilave faiz yükü hem de nakit yönetimi açısından borcu döndürme riski yaratacağından ödeneği olmayan harcamaların yapılmaması son derece önemlidir. 
     Esas itibarıyla bu zamana kadar alınan kararlar ve uygulamaya başlanan yapısal reformlar,programdan sapmayı mümkün kılmamaktadır. Programın kararlılıkla uygulanması en iyi ekonomi politika seçeneğidir. Bu uygulamaların tavizsiz ve kararlılıkla sürdürülmesi gerekmektedir. Ekonomik birimler arasındaki koordinasyon son derece büyük önem taşımakta olduğundan bu konuda azami titizlik gösterilmektedir.'' 
     





</TEXT>
</DOC>
