<DOC>
<DOCNO> 125281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur33.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Güney Kıbrıs Rum Devleti gayrı meşrudur" 
</HEADLINE>
<TEXT>

     DSP Genel Başkanı Bülent Ecevit, BM Genel Sekreteri Kofi Annan'ın Kıbrıs ile ilgili hazırladığı raporun uygulanması durumunda ''Kıbrıs'ta yeniden zulüm ve kanlı hareketlerin başlayacağını'' kaydetti. 
     Ecevit, Afyon Kocatepe Üniversitesi'nde, ''Kıbrıs'' konulu bir konferans verdi. 
     Konferans öncesinde Ecevit'e törenle üniversitenin fahri doktora unvanı verildi. Özerler Kampusü Sultan Divanı Salonu'nda düzenlenen törende, Üniversite Rektörü Prof. Dr. Şan Öz-Alp, Ecevit'e fahri doktora unvanını simgeleyen bir belge verdi ve cüppesini giydirdi. 
     Ecevit, törenin ardından verdiği konferansta, Kıbrıs'ın, tarihsel kökeni dikkate alınmadan geleceğiyle ilgili bazı kararlar alınmak istendiğini ifade ederek, Kıbrıs'ın bir AB sorunu haline getirildiğini söyledi. 
     ''Kıbrıs, Yunanistan, Türkiye ve İngiltere dışında hiçbir Avrupa ve dünya devletini ilgilendirmez'' diyen Ecevit, Kıbrıs'ın ''maalesef'' AB'nin temel sorunlarından biri haline getirildiğini ve çözümünün güçleştirildiğini kaydetti. 
     Ecevit, ''AB, Kıbrıs konusunu gündeminden çıkartırsa orada çözüm bulunur'' dedi. 
     Kıbrıs adasının yıllarca Osmanlı İmparatorluğu idaresinde çok iyi yönetildiğini anımsatan Ecevit, Osmanlılar'ın adayı Venedikliler'den aldıktan sonra bazı topraklarını Rum-Ortodoks Kilisesi'ne verdiğini belirtti. 
     Ecevit, Osmanlı yönetiminin daha sonra zor durumda kalınca adayı geçici olarak İngiltere'ye bıraktığını ifade ederek, İngiltere'nin 1. Dünya Savaşı sırasında Kıbrıs'a el koyduğunu anlattı. 
     Ecevit, Kıbrıs'ta Rum-Türk devleti kurulduğunu, ancak Rumlar'ın Türkler'e soykırım yapmaları üzerine bu devletin 1963 yılının Aralık ayında çöktüğünü kaydetti. 
     ''Güney Kıbrıs Rum Yönetimi, gayri meşrudur ve adayı temsil etmemektedir'' diyen Ecevit, Rum devletinin şimdi ''yasadışı'' olarak AB'ye alınmak istendiğini bildirdi. 
     DSP Genel Başkanı Ecevit, Türk askerinin Kıbrıs'a harekat düzenlediği 1974 yılında Afyon'da haşhaş üretimi ile ilgili bir konuşma yaptığını kaydetti. 
     ABD'nin o yıllarda Türkiye'de haşhaş ekimine yasak getirdiğini anımsatan Ecevit, büyük çabalar neticesinde yeniden kontrollü olarak haşhaş üretimini sağladıklarını kaydetti. 
     Ecevit, 1974 yılında Yunanistan'da cunta rejiminin iktidarda bulunduğunu ve Güney Kıbrıs'ı da bu cunta rejiminin idare ettiğini belirterek, Türkiye'nin Kıbrıs Barış Harekatı ile hem Kıbrıs'a barış getirdiğini hem de Yunan halkını cunta rejiminden kurtardığını ifade etti. 
     Ecevit, Kıbrıs Barış Harekatı ile adada kesintisiz bir barış, demokrasi ve kalkınmada gelişme sağlandığını ifade ederek, ''Halen günümüzde Kıbrıs'ta 5 üniversite var ve bu okulların diplomaları bütün dünyada kabul ediliyor. Bir Kıbrıs gerçeği, bütün dünyanın engellemelerine karşın orada varlığını sürdürüyor'' diye konuştu. 
     ''Annan Raporu iki taraf tarafından da desteklenecek olursa hakça düzen kurulacak deniliyor'' diyen Ecevit, BM Genel Sekreteri Kofi Annan'ın Kıbrıs ile ilgili hazırladığı raporun, uygulanması durumunda Kıbrıs'ta yeniden zulüm ve kanlı hareketlerin başlayacağını ifade etti. 
     Barış harekatından sonra güneye göç etmenin zorunluluğunu kabul etmeyen Kıbrıslı Rumlar'ın, Kuzey Kıbrıs'ı elde etmek, işgal etmek için yeniden çaba göstereceklerini savunan Ecevit, Annan Planı ile 60 bin Türk'ün yerinden olacağını ve bunun kabul edilemeyeceğini bildirdi. 
     Ecevit, sözlerini şöyle tamamladı 
     ''Türkiye'de çok bilmiş gazeteciler 'Ecevit'in söyledikleri saçma. Rumlar aynı zulmü yeniden yapmazlar' diyorlar. 'Yeniden zulüm olmaz' demek kendi kendini aldatmadır ve bunu düşünmek bilgisizliktir. 
     Annan Planı kabul edilirse, Yunanistan ve Rum Yönetimi iki ayrı devlet gibi görünecek ancak tek devlet olarak AB içinde daha güçlü olacaklardır. Bize Almanya örneğini söylüyorlar. Orada birleşme kolaydı çünkü aynı ırktan, dinden, dilden insanlardı. Ancak adada durum farklı. Onları zorla birleştirmek mümkün değildir ve buna direneceğiz. Kıbrıs'ta ayrı devlet varlığını sürdürecektir. Kıbrıs sadece Türkiye'nin değil, tüm bölgenin barış güvencesidir. 
     Dışişleri Bakanı'nın sözlerini umarım 58. Hükümet bir an önce düzeltir. KKTC, kendi vatanımızın bir ucudur. Türkiye topraklarını nasıl koruyorsa Kıbrıs'taki topraklarımız da korunmalıdır.'' Öte yandan, Bülent Ecevit'in eşi ve DSP Genel Başkan Yardımcısı Rahşan Ecevit, 79. yaşgünü için üniversite öğretim görevlileri tarafından getirilen pastayı, aynı günde doğan ve son milletvekili seçiminde Balıkesir'den DSP adayı olan Prof. Dr. Hüseyin Pazarcı ile birlikte kesti. 
     Törende, Bülent Ecevit'in hayatının anlatıldığı bir sinevizyon gösterisi de sunuldu. 
     Tören sırasında salonda görevli üniversite öğrencisi bir kız, baygınlık geçirdi. 
     Törene, Afyon Valisi Ahmet Özyurt, Belediye Başkanı Hayrettin Barut, eski bakanlar Şükrü Sina Gürel, Nami Çağan, Zeki Sezer, Suat Çağlayan, DSP Genel Sekreteri Süleyman Yağız, üniversite öğretim üyeleri ile öğrenciler katıldı. 
     Bülent Ecevit, eşi Rahşan Ecevit ile birlikte üniversitedeki törenin ardından DSP İl Örgütü'nü ziyaret etti. 
     İl Başkanı Mevlüt Çolakoğlu, Ecevit'e 2 tane duvar saati hediye etti. Burada ayrıca, il örgütünce hazırlanan doğum günü pastası kesilerek, Rahşan Ecevit'in doğum günü kutlandı. 
     





</TEXT>
</DOC>
