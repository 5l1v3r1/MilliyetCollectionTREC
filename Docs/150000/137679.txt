<DOC>
<DOCNO> 137679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sondun05.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları Gazze'de... 
</HEADLINE>
<TEXT>

     İsrail askerlerinin 40 kadar tank, buldozerler ve saldırı helikopterlerinin desteğiyle girdiği Gazze kentinde, Filistinlilerle çıkan çatışmalarda 4'ü İsrail askeri olmak üzere 15 kişinin öldüğü, 20 Filistinlinin de yaralandığı bildirildi. 
     Aşırı dinci Müslüman Hamas örgütünden yapılan açıklamada, Filistinli bir intihar eylemcisinin, bir İsrail tankını havaya uçurarak, tankın içindeki 4 İsrail askerini öldürdüğü öne sürüldü. 
     Hamas tarafından yapılan açıklamada, Gazze kentinden 21 yaşındaki Kerim Batron'un bir tankı havaya uçurarak intihar ettiği duyuruldu. Ancak söz konusu haber, İsrail ordusunca doğrulanmadı. 
     Gazze hastane yetkilileri, çatışmalarda, intihar eylemcisi Filistinli de dahil olmak üzere 11 Filistinlinin öldüğünü, 20 Filistinlinin de yaralandığını belirttiler. 
     İsrail askerlerinin, dün gece Gazze kentine yaptıkları saldırıda Sacaiyeh yöresine 3 koldan girdikleri, ayrıca birkaç tankın yakındaki Tufah bölgesinde Hamas'a ait bir ilkokulu kuşattığı Filistinlilerce ifade edildi. İsrail askerlerinin kentin en büyük metal atölyelerinden birini havaya uçurdukları belirtildi. Görgü tanıkları, İsrail askerlerinin yerel saatle 04.00'da TSİ 04.00 büyük tahribat yaptıktan sonra kentten çekildiklerini kaydettiler. 
     Öte yandan Hamas yetkilisi Abdül Aziz Rantisi, İsrail'in son saldırısına ilişkin yaptığı açıklamada, İsrail liderlerine uyarıda bulunarak Gazze'nin İsrail askerlerine mezar olacağını söyledi. Rantisi, ''Hamas bu toprakları Gazze ve Batı Şeria kurtarmak için yaptığı kutsal mücadelesine devam edecektir'' diye konuştu. 
     





</TEXT>
</DOC>
