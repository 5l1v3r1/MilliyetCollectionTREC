<DOC>
<DOCNO> 135477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko14.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar Süt - Sodiaal birleşmesinde imzalar atıldı... 
</HEADLINE>
<TEXT>

     Pınar Süt, Sodiaal firması bünyesindeki Fransa'nın ünlü markası ''Yoplait'' ile üretim, dağıtım ve pazarlamayı kapsayan işbirliği anlaşması imzaladı. 
     Anlaşma kapsamında, Yoplait marka hazır tatlı, meyveli yoğurt ve yoğurtlu içeceklerin Türkiye'deki üretimi, dağıtımı ve pazarlamasını Pınar Süt üstlendi. 
     İşbirliği ayrıntılarının verilmesi amacıyla düzenlenen basın toplantısının ardından Yoplait Grup Başkanı Lucien Fa ve Yaşar Holding İcra Başkanı Hasan Denizkurdu tarafından anlaşmaya imza atıldı. 
     1946 yılında 6 tarım kooperatifi tarafından ulusal bir marka yaratmak amacıyla kurulan, 4 yıl sonra da dünyaya açılmak amacıyla franchise sistemini kuran Yoplait, bugün 3 bin 400 çalışanı ve dünya çapındaki 50 iş ortağı ile dünyada süt ve süt ürünleri sektörünün liderleri arasında yer alıyor. 
     Yüzde 50 tarım kooperatifleri, yüzde 50 ise Sodiaal firması ortaklı olan ve dünyadaki 48 pazarın 16'sında pazar lideri durumundaki Yoplait'in ürünleri, Avrupa'nın yanısıra ABD, Güney Amerika ülkeleri, Uzakdoğu ve Avustralya pazarlarında satılıyor. 
     





</TEXT>
</DOC>
