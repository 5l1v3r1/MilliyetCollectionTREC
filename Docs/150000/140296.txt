<DOC>
<DOCNO> 140296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko13.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Pastırmanın dilimi 600 bin lira... 
</HEADLINE>
<TEXT>

     Kayseri pastırması ve sucuğu zamlandı. Bir dilim pastırma, 600 bin lira oldu. 
     Birinci kalite olarak adlandırılan kuşgömü, sırt, tütünlük ve antirkot cinsi pastırmanın kilosu 25 milyon liradan 30 milyon liraya, eğrice, mehle, dilme, şekerpare, omuz, kürek ve kapak cinsi pastırmanın kilosu 20 milyon liradan 25 milyon liraya yükseldi. 
     Yapılan son zamdan sonra, yaklaşık 20 gram ağırlığındaki bir dilim pastırma 600 bin lira oldu. 
     Kilosu 12 milyon liradan satılan birinci kalite sucuğun fiyatı 15 milyon liraya, 10 milyon liraya satılan ikinci kalite sucuğun kilosu ise 12 milyon liraya yükseldi. Salam, sosis, kavurma, hamburger köftesi, dil füme gibi diğer et ürünlerinin fiyatları da değişik oranlarda arttı. 
     
     KİLOYLA DEĞİL GRAMLA 
     Pastırma ve sucuk satıcılarından Abdullah Akçakoyunlu, yapılan zamlardan sonra dar gelirlilerin artık pastırma alamaz hale geldiğini belirterek, ''Pastırmayı eskiden bir bütün olarak satardık. Fiyatların çok yüksek olması sonucu artık pastırmayı gramla satıyoruz. Bizden 50 gram, 100 gram pastırma isteyenler oluyor. El ile ince ince dilimlediğimiz pastırmaları, artık küçük kutulara koyup satış yapıyoruz'' dedi. 
     Pastırma ve sucuk üreticilerinden Şaban Ünlü ise Kurban Bayramı nedeniyle canlı hayvan fiyatlarının aşırı derecede yükseldiğini, canlı büyükbaş hayvan bulmada sıkıntı çektiklerini, bunun sonucunda pastırma ve sucuk fiyatlarının artış gösterdiğini belirtti. Ünlü, ''Besiciler, bayramda yükselen fiyatın altında mal satmıyor. Elindeki malın, yüksek fiyattan alıcı bulmasını bekliyor. Et fiyatları artınca, et ürünlerinin fiyatı da arttı'' diye konuştu. 
     





</TEXT>
</DOC>
