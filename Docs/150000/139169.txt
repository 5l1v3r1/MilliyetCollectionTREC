<DOC>
<DOCNO> 139169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/soneko17.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş çıkmazsa 15.2 milyon turist bekleniyor... Ya çıkarsa 
</HEADLINE>
<TEXT>

     Irak'ta olası bir müdahalenin, bu yıl Türkiye'nin turizm gelirlerinde yaklaşık 5 milyar dolarlık, turist sayısında ise 6 milyonluk bir düşüşe yol açabileceği bildirildi. 
     Türkiye Seyahat Acentaları Birliği TÜRSAB , Türk turizminin, bölgede olası bir müdahale durumunda 2003 yılında uğrayacağı tahmini kayıpları içeren çalışma yaptı. 
     ''Savaş olması ve olmaması'' şeklinde iki ayrı senaryonun yer aldığı çalışmaya göre, ''savaş çıkmazsa bu yıl Türkiye'ye 15 milyon 234 bin 50 turist gelmesi bekleniyor, savaş çıkarsa bu sayı 9 milyon 140 bin 430'a gerileyecek.'' Geçen yıl Türkiye'ye gelen yabancı ziyaretçi sayısı, 13 milyon 247 bin olmuştu. 
     Geçen yıl 11 aylık veriler üzerinden, 12 aylık tahmini 8 milyar 503 milyon 248 bin dolar olan turizm gelirinin, müdahale olmaması durumunda 2003 sonunda yüzde 22'lik artışla 10 milyar 359 milyon 154 bin dolara ulaşması, olması durumunda ise neredeyse yarı yarıya azalarak 5 milyar 484 milyon 258 bin dolara inmesi öngörülüyor. 
     2003 yılında beklenen kişi başı turizm gelirinin, müdahale olmazsa 680 dolar, olursa 600 dolar olarak gerçekleşeceği var sayılıyor. 
     Bu rakam, 2002 yılında 650 dolar olarak gerçekleşmişti. 
     TÜRSAB Başkanı Başaran Ulusoy yaptığı açıklamada, turizm sektörü olarak, ''Türkiye'nin burnunun dibinde bir savaşı hiçbir şekilde arzulamadıklarını'' söyledi. 
     Turizm ile savaş ortamı arasında tersine bir ilişki bulunduğunu, turizmin aynı zamanda farklı kültür ve inançların kaynaşmasına yol açarak dünyada barışa katkıda bulunan bir sektör olduğunu ifade eden Ulusoy, ''Bu gerçeklere rağmen içinde bulunduğumuz günlerde özellikle de ABD'li yetkililerin konuyla ilgili yaptıkları açıklamalardan bir savaş olasılığının çok güçlü olduğu görülüyor'' dedi. 
     Ulusoy, bu duruma rağmen Türkiye'nin, 2002 yılında olduğu gibi 2003 yılı için de hemen hemen bütün önemli Batı Avrupa pazarlarında ve Yunanistan, Bulgaristan ile İran gibi komşu pazarlarda, hali hazırda güçlü bir talep dalgası yakalamış olduğunu söyledi. 
     
     TUR OPERATÖRLERİ TEDİRGİN 
     ''Üyelerimizden şimdiye kadar gelen, ciddi düzeyde bir rezervasyon iptali de olmamıştır'' diyen Ulusoy, şunları kaydetti 
     ''Ancak üyelerimizden ve pazarlarımızdaki turizm endüstrisi ileri gelenleri ve medyasından edindiğimiz izlenimlerle endüstri içinde savaş tedirginliğinin had safhaya vardığını gözlemliyoruz. Bu noktada, özellikle de Türkiye'yi ülkelerinde turizm destinasyonu olarak satan tur operatörlerinin tedirginliğinin arttığını, savaşla ilgili haberleri dikkatle takip ettiklerini ve her an bir planlama değişikliğine hazırlandıkları izlenimi ediniyoruz. Türkiye turizm endüstrisi, Irak savaşına katılsa da katılmasa da bu savaştan olumsuz etkilenecektir. Ancak bu etki, savaşa doğrudan katılım gerçekleşirse çok daha derin boyutlarda olacaktır.'' Olası bir müdahaleye doğrudan katılım olmaz ise etkinin daha sınırlı ve iyi bir kriz yönetimi ile en azından yıkıcı olmayabileceğini kaydeden Ulusoy, Türkiye katılmasa bile Irak ile ABD arasında cereyan edecek bir savaş durumunun turizm talebini küresel ölçekte etkileyeceğini ve Türkiye'nin bundan mutlaka payını alacağını ifade etti. 
     





</TEXT>
</DOC>
