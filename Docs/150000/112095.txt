<DOC>
<DOCNO> 112095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur34.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD "İlerleme raporu gerçekleri yansıtıyor" 
</HEADLINE>
<TEXT>

     İnsan Hakları Derneği Genel Başkanı Hüsnü Öndül, AB Komisyonu'nun Türkiye için hazırladığı İlerleme Raporu'nun gerçekleri yansıttığını söyledi. 
     İlerleme Raporu hakkında açıklamada bulunan Öndül, Türkiye'nin Ulusal Program'da taahüt ettiği değişikliklerin bir çoğunu yerine getirmediğine işaret etti. 
     Tam üyelik müzakerelerine başlayabilmek için, Kopenhag siyasi ölçütlerini yerine getirmenin ön koşul olduğunu kaydeden Öndül, "Bunun anlamı, sizin önce demokratik bir ülke olarak nitelenmeye hak kazanmanız gerektiğidir" dedi. 
     Türkiye'nin demokratikleşme konusunda gerekli adımları atmadığını, işkencenin ve düşünce özgürlüğü önündeki engellerin devam ettiğini belirten Öndül, bu konudaki rakamların da AB İlerleme Raporu'nu doğruladığını savundu. 
     Türkiye'de yalnızca 2002'nin ilk 6 ayında 381 kişinin işkence gördüğünü öne süren Öndül, yetkililerin işkence konusunu "münferit olay" diye nitelendirmesini de eleştirdi. 
     Öndül, "1999'da 594, 2000 yılında 594 ve 2001 yılında 892 kişi münferit işkence muamelesine maruz kaldı. Demek ki, son üç buçuk yılda, Ankara'da, İstanbul'da, Diyarbakır'da, İzmir'de ve başka yerlerde, münferiden 2 bin 461 kişi işkence görmüş. Taşocağında 2 bin 461 taş kırılmamış, insan onuru kırılmıştır" diye konuştu. 
     Hüsnü Öndül, düşünce özgürlüğü önündeki engellerin de henüz kaldırılmadığını bildirerek, şu bilgileri verdi 
     "Özellikle üniversite öğrencilerine Kürtçenin seçmeli ders olarak okutulmasını isteyenlere, 169'uncu maddeden davalar açıldı. 169'uncu madde, "çeteye yardım ve yataklık" suçunu düzenliyordu. 1 Ocak -1 Ağustos tarihleri arasında dilekçe verdiği verenlerden 3 bin 621 kişi gözaltına alındı. 
     Bu kişilerden 3'ü tutuklandı. Toplam 446 kişi hakkında 169'uncu maddeden dava açıldı. TBMM Başkanlığına Anayasa'nın 
     42'nci maddesinin değiştirilmesini talep eden dilekçe 
     verdikleri için 386 kişi gözaltına alındı, bunlardan 39'u tutuklandı." 
     





</TEXT>
</DOC>
