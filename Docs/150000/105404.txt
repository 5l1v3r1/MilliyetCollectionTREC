<DOC>
<DOCNO> 105404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/siyaset/siy01.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraj altı solda ittifak tamam 
</HEADLINE>
<TEXT>

SHP - HADEP - ÖDP ittifak için anlaştı. "Tek çatı" formülüne göre üç parti seçime DEHAP Demokratik Halk Partisi çatısında girecek 
     EZELHAN ÜSTÜNKAYA Ankara 

     DSP - YTP - CHP cephesinde gerçekleştirilemeyen ittifak, Meclis dışı sol partilerde sağlandı. SHP, HADEP ve ÖDP, "tek çatı altında bir araya gelme formülü" üzerinde uzlaştı. SHP Genel Başkanı Murat Karayalçın ve HADEP Genel Başkanı Murat Bozlak, dün akşam buluşarak tek çatı formülünün ayrıntılarını konuştu. 
     SHP, HADEP ve ÖDP genel merkezleri dün ittifak turlarına sahne oldu. Alevi - Bektaşi örgüt temsilcilerinin de katıldığı görüşmelerde "baraj altındaki sol partilerin tek çatı altında toplanması önerisi" konusunda uzlaşmaya varıldı. Tek çatı formülüne İP dışındaki Meclis dışı sol partilerin katılacağı, TKP ve EMEP’in de bu birliktelikte yer almasının gündemde olduğu belirtildi. 
     ÖDP’li yöneticilerin dün sabah ziyaret ettiği Bozlak, akşam da Karayalçın ile bir araya geldi. SHP MYK, dün gece olağanüstü toplanarak "tek çatı formülünü" ele aldı. 
     Alternatif solun görüştüğü önerilerden biri de, solun DEHAP Demokratik Halk Partisi çatısı altında buluşması oldu. HADEP’in kapatılması davasının seçimden önce sonuçlanabileceği ve SHP’nin seçimlere katılma hakkı bulunmamasının bu öneriyi gündeme getirdiği ifade edildi. ÖDP’li yöneticilerse, "Tek çatı formülü"nün ÖDP çatısı altında sağlanabileceğini ifade etti. 
     
     



 SİYASET 
















</TEXT>
</DOC>
