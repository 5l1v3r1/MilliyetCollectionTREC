<DOC>
<DOCNO> 111750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/spor/spo07.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizlik başlıyor 
</HEADLINE>
<TEXT>

Teknik Direktör Şenol Güneş, Makedonya ve Liechtenstein maçlarını kazanarak, Avrupa Şampiyonası yolunu temizleyeceklerini söyledi 
     MİLLİ Takım Teknik Direktörü Şenol Güneş, Avrupa Şampiyonası Grup Elemeleri’nde üç maçta dokuz puan hedeflediklerini hatırlattı. Güneş, "Üç puanı aldık. Şimdi iki maçtan alınacak altı puan daha var. Makedonya ve Liechtenstein ile iki de iki yaparak, yolumuzu temizleyeceğiz. Dünya Kupası’nda üçüncü olan ekip, hiçbir rakibi büyük ya da küçük göremez" dedi. 
     MAKEDONYA ile Dünya Kupası Grup Elemeleri’nde iki kez karşı karşıya geldiklerini anımsatan Güneş şöyle devam etti "Hiçbir maç oynanmadan kazanılmıyor. Makedonya daha önce oynadığımız iki maçta da bizi zorlamıştı. Şimdi takımı gençleştirdiler. Oyun disiplini, anlayışı ve tempoları iyi olan genç oyuncuları var. İki maçta da başarılı olmak zorundayız." 
     GÜNEŞ, Türk futbolunun ileri gidebilmesi için birlikteliğe ihtiyaç olduğunu da kaydetti. Milli hoca, "Maalesef Dünya Kupası’nda gördüğümüz güzellikleri Türkiye’de göremiyoruz. Elazığ ve İzmir’de izlediğim maçlarda, Milli Takım oyuncularına, kulüp başkanlarına küfür edilmesi, yetkililerinin çaresiz kalması bizi üzdü. Bu hepimizin ayıbı olmalıdır" diye konuştu. 
     



 SPOR 




























</TEXT>
</DOC>
