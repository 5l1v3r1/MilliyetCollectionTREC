<DOC>
<DOCNO> 142518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sontur02.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebru Gündeş'in Erzurum konserinde izdiham... 
</HEADLINE>
<TEXT>

     Erzurum'da düzenlenen Ebru Gündeş'in konserinde izdiham yaşandı. Alkollü bir kişi, Büyükşehir Belediyesi çalışanları tarafından tartaklandı. 
     Erzurum'un düşman işgalinden kurtuluşunun 85. yıldönümü nedeniyle Cemal Gürsel Spor Salonu'nda düzenlenen ünlü sanatçı Ebru Gündeş'in konseri büyük ilgi gördü. 5 bin kişilik salonda verilen konsere 3 saat önce gelen 15 bine yakın vatandaş, büyük mücadele sonucu salona girmeyi başardı. 
     Zaman zaman görevlilerle vatandaşlar arasında tartışma yaşanan konser öncesi yapılan anonslarda, sanatçı Gündeş'in daha önceki rahatsızlığı anımsatılarak, herhangi bir taşkınlık yapılmaması istendi. 
     Erzurum Büyükşehir Belediye Başkanı Mahmut Uykusuz, bir süre önce evlenen Gündeş'e düğün hediyesi olarak yöresel giysi bindallı ve nalın olarak bilinen gümüş takunya hediye etti. 
     Konser sırasında, alkollü olduğu için 22 yaşındaki Erdal Topçu, salondaki Büyükşehir Belediyesi çalışanları tarafından tartaklandı. Yumruk ve tekme darbeleriyle salondan dışarı çıkarılan Topçu'yu, belediye personelinin elinden Emniyet Müdürlüğü ekipleri kurtardı. 
     





</TEXT>
</DOC>
