<DOC>
<DOCNO> 110821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur16.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan ''Sonuna kadar birlikteyiz'' 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''Barajlar meselesi, umarım başımıza ciddi sorunlar açmaz. Böyle bir öfke ortamında bizdeki gibi yanlış bir baraj sistemi, son derece anormal sonuçlar yaratabilir'' dedi. 
     Cem, beraberinde YTP Genel Başkan Yardımcısı Hüsamettin Özkan ve Genel Sekreter İstemihan Talay ile birlikte, parti genel merkezinde basın toplantısı düzenledi. 
     TBMM'nin tatile girmesiyle bütün milletvekillerinin bugünden sonra enerjilerini kendi seçim bölgelerine vereceklerini belirten Cem, bazı siyasi çevrelerin çıkardığı asılsız haberlere ve söylentilere rağmen bu seçimlere bütün güçleri ve iddialarıyla hazırlandıklarını bildirdi. 
     Türkiye'nin suni bir şekilde kutuplaşmaya götürüldüğünü, bunun tehlikeli bir gelişme olduğunu kaydeden Cem, bunu yanlış bulduklarını söyledi. Cem, ''İki kutup var ya oradasın, ya buradasın. Bu kutuplaşmayı yanlış görüyoruz'' dedi. 
     ''Bizim görüşümüze göre, dün bir fırsat kaçmıştır.'' diyen Cem, şöyle devam etti 
     ''Çünkü, bu toplantıda oyladığımız konu Meclis'in açık kalması ya da kalmamasıydı. Açık kalsaydı, Yüksek Seçim Kurulu'nun da bu konuda görüşü var barajların düşürülmesi için önemli bir adım atılacaktı. Barajların değişmesi bir seçimi erteleme gerekçesi de olmuyordu. Bütün bunlar oldu, bitti. Artık geriye dönmüyoruz. Umarım, bizim çok uzun süredir savunduğumuz bu barajlar meselesi, birtakım demagojik cevaplarla adeta bastırılmak istenen barajlar meselesi, umarım başımıza ciddi sorunlar açmaz. Çünkü, böyle yanlışlar her seçimde yanlış olduklarını ortaya koymazlar.'' Cem, partisinin 4 Kasım sabahı Meclis'te seçim ve siyasi partiler yasalarının değişmesi için girişim başlatacağını belirtti. 
     
     ÖZKAN VE TALAY'IN SÖZLERİ 

     İsmail Cem'in konuşmasının ardından söz alan Hüsamettin Özkan da ''Hep soruyorsunuz, Hüsamettin Bey niye yok diye, niye konuşmadı diye... Ben hiçbir zaman konuşmadım, onun için yokum'' dedi. 
     Hep birlikte olduklarını ifade eden Özkan, ''Dokuzunda verdiğimiz söz, 109 da olsa değişmez. Hiçbir değişen koşulda bizim sözümüz değişmez'' diye konuştu. 
     Birlikte yola çıktıklarını ve sonuna kadar birlikte olacaklarını bildiren Özkan, bunun tartışılmasının bile ''abes'' olduğunu söyledi. 
     Özkan, ''Troyka mı diyordunuz İşte 3 arkadaş, kardeşçe yola çıktık'' diyerek, halkın güvenine talip olduklarını kaydetti. 
     İstemihan Talay da Cem ve Özkan ile eskilere dayanan ve sınavlardan geçmiş bir birlikteliklerinin olduğunu belirterek, Cem ile çalışmalarını yürüteceklerini söyledi. 
     
     ''SEÇİM BİLDİRGESİ HAZIRLANIYOR'' 

     Genel Başkan İsmail Cem, bir soru üzerine, partisinin seçim bildirgesi üzerindeki çalışmaları sürdürdüklerini ve bir iki gün içinde açıklanacak noktaya gelebileceğini ifade etti. 
     YTP'nin bundan sonra Meclis'i olağanüstü toplantıya çağırıp çağırmayacağına yönelik bir soru üzerine, bu konunun gündemlerinde bulunmadığını ifade etti. 
     Bir gazetecinin, '' Baraj, başımıza iş açar derken neyi kastettiniz '' sorusuna Cem, şu yanıtı verdi 
     ''Türkiye, çok büyük bir öfke, tepki birikimini ekonomik koşullara karşı yaşıyor. Bu olağan bir durum değil. Demokrasi tarihimizde seçim öncesi böylesine bir havasını belki son 30 yıldır yaşamadık. Bugün böyle bir durum var. Olağandışı bazı sonuçlar çıkabilir. Böyle bir öfke ortamında bizdeki gibi yanlış bir baraj sistemi, son derece anormal sonuçlar yaratabilir. Eğer Meclis, saygı ile karşılıyoruz, ama daha dirayetli olsaydı, dün o imkan vardı. O imkanla baraj sorunu çözülürdü.'' İktidarda oldukları dönemde, barajı düşürme, Siyasi Partiler ve Seçim kanunlarını değiştirme imkanı bulup bulmadıklarına yönelik bir soru üzerine, iktidardayken parti genel başkanı olmadığını vurguladı. 
     
     ''YÖNETİMDE İSTİKRAR YOK'' 

     Genel Başkan Yardımcısı Hüsamettin Özkan ise aynı soruya şu yanıtı verdi 
     ''Anayasa gereği, temsilde adalet ve yönetimde istikrar olması gerekir. Yönetimde istikrar geçmiş zamanlarda olabilir, ama bugün yok. Yönetimde istikrar için temsilde adalet ilkesini yok sayamayız. Bu yapılabilirdi. Hükümetteyken bizim bulunduğumuz partinin temel ilkesi, barajın çok yüksek olduğuydu. Küçükken bizi korkuturlardı, 'aman oradan öcü gelecek, oraya gitme', şimdi, 'öcü gelecek oraya oy verme, buraya oy ver' diyorlar. Ben size oy vermek istiyorum, niye yönlendiriyorsunuz oyumu. 10 yıl önce yapılan seçim düzenlemesiyle seçimlerin yapılmasının ne derece doğru olduğuna hep birlikte bakalım.'' Bir gazetecinin, ''Bir parti tek başına Anayasa'yı değiştirecek şekilde iktidara gelirse rejim sorunu olacağından mı kaygılanıyorsunuz '' sorusuna Cem, rejim sorunu demek istemediğini söyledi. Bir partinin yüzde 30 oyla TBMM'de yüzde 55-60 sandalyeye sahip olabileceğini belirten Cem, ''Normal zamanda dersiniz ki hiç böyle şey olur mu Nasıl olsa olmayacak bir ihtimal. Fakat bir toplumda öfke, tepki birikimi bugünkü ölçülere vardığı zaman o olabiliyor'' diye konuştu. 
     Konuşmaların ardından Cem, Özkan ve Talay, beraber fotoğraf çektirdiler. Bir gazetecinin, ''Meydanlara da beraber mi ineceksiniz '' sorusuna karşılık Özkan, ''Benim meydanlarda olduğumu gördünüz mü '' dedi. 
     





</TEXT>
</DOC>
