<DOC>
<DOCNO> 142438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun22.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post Türkler, ABD'ye bir engel daha çıkardı 
</HEADLINE>
<TEXT>

     The Washington Post gazetesi, ''Türkler, ABD'nin savaş planlarına bir engel daha ekledi hava sahasının kullanımı için parlamento onayı gerekiyor'' başlığıyla verdiği haberde, Türkiye'nin, hava sahasını açmada ''isteksizliğinin'', özellikle Pentagon'da problem yarattığını yazdı. 
     Ankara çıkışlı ve Philip Pan imzalı haberde, ''ABD'nin her yerde askeri hazırlıklarını artırmasına rağmen, Türk liderlerin, parlamentoda yeni bir oylama için acele eder görünmedikleri'' ifade edildi. 
     Haberde, ''Türk liderlerin, Türkiye'siz Irak'a müdahalenin daha riskli, uzun ve çok kayıplı olacağı endişesiyle Türkiye'yi bekleyeceğini düşünmesine karşın, Amerikalı yetkililerin bu görüşe katılmadığı'' belirtildi. The Washington Post haberinde, ''ABD Başkanı George Bush yönetiminin Irak'a karşı hızla harekete geçme kararlılığının Türk hükümeti tarafından doğru anlaşılamadığı ve Amerikalı yetkililerin, Türkiye'nin katılımına, artan şekilde kötümser baktığı'' ileri sürüldü. 
     Haberde, Amerikalı yetkililerin, ''Başkan Bush saldırı emrini vermeden önce tam işbirliği yapmazsa ABD'nin önerdiği milyarlarca dolarlık yardımı kaybetme ve kilit müttefikiyle ilişkileri zedeleme riskine karşı Türkiye'yi uyardıkları'' ifade edildi. 
     Ankara'da gazeteye konuşan bir diplomat, ''Türkiye'nin, koalisyona katılması umuluyor, ancak zaman geçiyor. Dünya ilerliyor ve dünya bir sonraki aşamaya geçerken Türkiye hala bekliyor. Bu da Türkiye'nin dışarda kalacağı anlamına gelir'' dedi. 
     Gazete, Bush'un pazartesi günü, AK Parti Genel Başkanı Recep Tayyip Erdoğan ile telefon konuşmasında, hava sahası için talepte bulunduğunu, ancak Erdoğan'dan hiçbir söz alamadığını yazdı. Washington Post, Erdoğan'ın da Irak'ın Türkmen nüfusu ve Türkiye'nin, Irak'ta savaş sonrası rolüne ilişkin güvence alamadığını ileri sürdü. 
     Türkiye'nin, hava sahasını açmada ''isteksizliğinin'', özellikle Pentagon'da problem yarattığını yazan gazete, Türk hava sahası olmadığı için ABD'nin, İsrail ve Ürdün hava sahasını kullanmasının gerekeceğini kaydetti. Haberde ayrıca, askeri planlamacıların, Amerikan askerlerini Kuzey Irak'a, Türk hava sahası üzerinden nakletmeyi planladıkları da yer aldı. 
     Gazete, Amerikalı yetkililerin, ''bağımsız bir Kürt devleti kurulmasına ilişkin Türk tarafının endişelerini defalarca karşılamaya çalıştığını, ancak Türkiye'nin daha fazla yardım talebine karşı duydukları sıkıntıyı dile getirdiklerini'' yazdı. Washington Post, Türkiye ile ABD arasındaki müzakerelerde, Irak'ın geleceğine ilişkin iki ülkenin neredeyse tam bir anlaşmaya varmış olduğunu da ifade etti. 

     
</TEXT>
</DOC>
