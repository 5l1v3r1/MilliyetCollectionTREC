<DOC>
<DOCNO> 127483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sontur22.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır "Komutanlarımız MGK'da alternatifleri ortaya koydu" 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, olası Irak operasyonuyla ilgili olarak, sonuna kadar barışı sağlamanın yollarını deneyeceklerini belirterek, ''Bu kararlılığı dün, Milli Güvenlik Kurulu da MGK en üst düzeyde belirtmiştir'' dedi. 
     ''Bursa Defteri'' adlı dergi tarafından düzenlenen ''Ulaşım Sorunları ve Çözüm Yolları'' konulu panele katılmak üzere Bursa'ya gelen Yalçınbayır, panelden önce haftalık yerel gazete Ekohaber'i ziyaret ederek, mezun olduğu Bursa Erkek Lisesi'ndeki arkadaşlarıyla sohbet etti. 
     Yalçınbayır, burada ve paneldeki konuşmasında, olası Irak operasyonu ile ilgili açıklamalarda bulunurken, barışı korumanın çok daha zorlaştığı, ''fevkalade'' bir sürecin içinde olduklarını kaydetti. 
     Türk halkının ''Yurtta Sulh Cihanda Sulh'' ilkesini benimsediğini, bu ilkenin neredeyse Türk insanının kültürü ve karakteri haline geldiğini anlatan Yalçınbayır, ''Onun için biz, sonuna kadar barışı sağlamanın yollarını deneyeceğiz. Bu kararlılığı dün, MGK da en üst düzeyde belirtmiştir. Bir uyum ve güven içinde her türlü senaryoya hazır bir ülkeyiz. Bu güvenin olması, bizim barışımızın teminatıdır'' dedi. 
     Yalçınbayır, siyaset kurumu olarak kamunun bilgi birikimi ve tekniklerinden yararlandıklarını belirtti. Kamunun bir işin her türlü alternatifini ortaya koyduğunu, fotoğrafını çektiğini, kendilerinin de o işle ilgili siyasi iradeyi ortaya koyduklarını ifade eden Yalçınbayır, ''MGK kararları gizlidir, ama şunu açıklıkla belirtmekte beis görmüyorum komutanlarımız, fotoğrafları, alternatifleri ortaya koymuşlardır, Siyasi iradenin kararı bekleniyor denilmiştir. Şüphesiz ki kararı sivil irade verecektir. Askerler her zaman sivil iradenin sonuçlarına bağlı olduklarını ifade etmişlerdir. Bu da demokrasidir'' diye konuştu. 
     
     ''BARIŞ EN ÖNEMLİ KONU'' 
     Panelde, Bursa Büyükşehir Belediye Başkanı Erdoğan Bilenser'in, Irak kriziyle ilgili Türkiye'nin politikalarını eleştirmesi üzerine de söz alan Yalçınbayır, şunları söyledi 
     ''Türkiye bağımsız, özgürce karar verebilen, kendisine herhangi bir dayatmayı kabul etmeyecek, ama kendi çıkarlarını da mutlak surette düşünen bir ülkedir. Türkiye, Avrupa ülkesi olma yolunda büyük bir kararlılık içindedir. 
     Avrupa ülkeleri, nedense savaş konusunda da barış konusunda da tavır koyamadılar. Bakıldığında BM, AB gibi bütün örgütler barış esası üzerine kurulmuştur, barış için vardır. Barış en önemli konudur. Dolayısıyla bu süreç barışın daha fazla korunması gereken bir süreç olmuştur. Türkiye, bu iradesini sonuna kadar götürecektir, ama herhangi bir halin vukuunda ülkemizin menfaatleri önemlidir.'' 
     
     ''AKTİF POLİTİKA İZLENECEK'' 
     Yalçınbayır, basın mensuplarının soruları üzerine de, hükümetin diplomasi anlayışının ''aktif diplomasi'' olduğunu, bu nedenle AB sürecinde nasıl aktif olunduysa bu süreçte de aktif olunması gerektiğinin altını çizdi. 
     Bu anlayışın ürünü olarak Başbakan Abdullah Gül'ün Suriye, İran, Mısır, Ürdün ve Suudi Arabistan'ı ziyaret edeceğini anlatan Yalçınbayır, ziyaretin barışa katkısının ne olacağı yönündeki soruya da, ''Bu süreç barış sürecidir. Barışa en çok katkıda bulunulacak zamanı yaşıyoruz. Umarım olumlu sonuç alınır, uluslararası hukukun meşru kıldığı zemin yakalanır. Bu suretle barışın zemini de oluşmuş olabilir. Ziyaretlerin olumlu olacağını inanıyorum'' yanıtını verdi. 
     Irak krizinin Türkiye'ye maliyetinin 28 milyar dolar olacağı yönündeki iddiaların hatırlatılması üzerine, ''Bu süreç zarar ve ziyanın, maliyetin ve karın hesap edileceği bir süreç değildir'' diyen Yalçınbayır, şöyle devam etti 
     ''Şu anda içinde bulunduğumuz süreç, barışa hizmet sürecidir. Bunun dışında, devlet gerekli çalışmaları yapıyor. Kamuoyunda söylenmesi gereken barıştır. Devletin tüm kurum ve kuruluşları arasında büyük bir uyum vardır. Milli Güvenlik Siyaseti, bu konuda kararlılıkla uygulanacaktır'' dedi. 
     
     ''KARAR TBMM'YE AİT'' 
     Yalçınbayır, Irak ile ilgili kararı kimin vereceği yönündeki bir soruya karşılık da, ''kararı sivil iradenin vereceği'' yönündeki sözlerini yineleyerek, şöyle konuştu 
     ''Kararı sivil irade mi askeri irade mi verecek. Böyle bir tartışma hiçbir zaman olmamıştır. Askerler her zaman sivil iradenin sonuçlarına bağlı olduklarını ifade etmişlerdir. Bu demokrasinin de gereğidir. Burada karar TBMM'ye aittir. TBMM Anayasa'nın 92. maddesi gereğince gerekeni yapacaktır. Irak ile ilgili kararı şüphesiz ki sivil irade verecektir. Türkiye Cumhuriyeti Devleti, Anayasa'nın 2. maddesinde belirtildiği gibi demokrat, sosyal ve laik bir devlettir.'' Türkiye'nin BM Güvenlik Konseyi kararlarına uyacağını, bu kararın da 26 Ocak'tan sonraki süreçte belli olacağını anlatan Yalçınbayır, ABD'nin Türkiye'den bu tarihten önce karar vermesi yönünde bir talebinin olup olmadığı yönündeki soruyu yanıtlarken de, şunları söyledi 
     ''Bu konuda girişimde bulunacak ülke, BM'den daha önce diğer ülkelerin durumlarını öğrenmek isteyebilir, kendilerine net cevap verilmesini isteyebilir. Ama biz barış sürecinin, işletilmesi gereken önemli bir süreç olduğunu biliyoruz. Çalışmalarımız buna yöneliktir. Diğer konularda da çalışmalarımız vardır. Bunların bir kısmı gizlilik derecesi olan işlerdir. MGK'da görüşülmüştür. Dışarıya aksettirilmesi gizlilikle bağdaşmaz.'' 
     





</TEXT>
</DOC>
