<DOC>
<DOCNO> 143236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sonspo09.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio'da moraller yüksek, tek düşünce İnönü Stadı'nın atmosferi 
</HEADLINE>
<TEXT>

     UEFA Kupası çeyrek final ikinci maçında perşembe günü Beşiktaş ile karşılaşacak olan SS Lazio'da morallerin en üst düzeyde olduğu, ancak İnönü Stadı'nın ortamından çekindikleri görülüyor. 
     İtalya liginde dün Empoli'yi 4-1 yenerek moral kazanan SS Lazio, oynadığı futbolla İtalyan basınından övgü alırken, ''sezon başındaki gibi iyi ve sonuç getiren futbola geri dönüldüğü'' belirtildi. 
     Geçen cumartesi günü basın toplantısında, ''Beşiktaş karşısında 3 veya 4'lü bir fark yakalayabilirdik ama ceza sahasında yeteri kadar agresif olamadık'' diyen Teknik Direktör Roberto Mancini, Empoli maçı sonrasında gol probleminin aşıldığını umut ettiğini söyledi. 
     Mancini, bugün basında yer alan demeçlerinde ayrıca, ''Hafif sakatlığından dolayı Empoli maçında oynatmadığım Negro'yu Türkiye'de kullanabileceğim. Gribe yakalanan Lazetiç'in durumunu ise bekleyip değerlendirmek zorundayım'' dedi. 
     Bu arada Lazio'nun tecrübeli futbolcusu Arjantinli Simeone, ''Ruhumuzu ve yüreğimizi sahaya koymamız gerek. UEFA Kupası'nda hedefe ulaşmak çok önemli. Bunu istiyoruz ve İstanbul'da ortamın bizim için çok zor olduğunu bilsek bile yolumuza devam etmek istiyoruz'' yorumunu yaptı. 
     Öte yandan Roma kentinin spor gazetesi olan Corriere dello Sport, Beşiktaş-Lazio maçı öncesinde, ''Empoli maçında kart cezalısı olduğu için oynatılmayan Stankoviç, Beşiktaş karşısında dinlenmiş şekilde hazır olacak. Ve iyi bir ikili oluşturduğu Simeone ile birlikte görev alacak. Defansta Pancaro aday olabilir. Mancini, Beşiktaş karşısında golü atan Simone İnzaghi'yi ilk dakikadan itibaren Lopez veya Chiesa'nın yanında sahaya sürülebilir'' değerlendirmesinde bulundu. 
     Lazio'nun, 19 Mart Çarşamba günü sabah Formello tesislerinde antrenman yaptıktan sonra TSİ 17.30'da özel uçakla İstanbul'a gideceği belirtildi. 
     





</TEXT>
</DOC>
