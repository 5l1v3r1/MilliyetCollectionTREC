<DOC>
<DOCNO> 115446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sondun18.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman gazetesi Sakıp Sabancı'yı anlattı... 
</HEADLINE>
<TEXT>

     Almanya'da pazar günleri yayımlanan Frankfurter Allgemeine Sonntagszeitung, Sakıp Sabancı'nın yaşamını ve çalışmalarını anlattı. 
     Gazetede, ''Boğaziçi'nin iyi insanı'' başlığıyla tam sayfa yayımlanan yazıda, Sabancı'nın Türkiye'nin en önemli işadamı olduğu, bankalar dahil çok sayıda şirketi bulunduğu, çocuklara ve sanatçılara yardım ettiği belirtildi. 
     Sabancı'nın sempatik tavırlarıyla ve esprileriyle çok sevilen bir insan olduğu kaydedilen yazıda, Sabancı'nın ''gönlünde yatan düşünceleri üç kez arka arkaya tekrarlamakla tanındığı'' belirtildi. 
     Sakıp Sabancı'nın en fazla gurur duyduğu çalışmasının, ''Türkiye'ye rekabeti getirmek'' olduğu ifade edilen yazıda, işadamının, ''Rekabeti üniversitelere de getirmek benim en önemli çalışmalarımdan biridir. Ahmet uzun yıllar sadece devletin yüksek okullarına gitmek zorunda kaldı. Sabancı Üniversitesi ile şimdi rekabet geldi'' şeklindeki sözleri aktarıldı. 
     Frankfurter Allgemeine Sonntagszeitung, Sabancı'nın babasının yaşantısını da anlattı ve 5 kardeşin Sakıp Sabancı yönetiminde Türkiye'de Toyota şirketini kurarak otomotiv sanayiine rekabeti getirdiklerini, bu rekabet bilincinin daha sonra birçok diğer sanayi sektörüne yansıdığını belirtti. 
     Sabancı'nın yabancı yatırımcılarla da sayısız ortaklık kurduğunı anımsatan gazete, işadamının bununla da yetinmeyerek ilk Türk işadamı olarak yurtdışında yatırım yaptığı, Arjantin, Brezilya, Mısır, ABD, İngiltere ve Almanya'da şirketlere sahip olduğu kaydedildi. 
     Babası gibi Sabancı'nın hayat felsefesinin ''zengin değil, başarılı olmak'' olduğunu ifade eden gazete, ''Sakıp Sabancı için başarılı olmak daha fazla istihdam imkanı yaratmak ve daha fazla fabrika kurmak anlamına geliyor'' ifadelerini kullandı. 
     Gazete, hafta sonlarında bile büyük bir hevesle çalışan Sabancı'nın, ''Fabrikaya gittiğimde, kendimi sinemada ya da maçtaymışım gibi hissediyorum'' şeklinde konuştuğunu yazdı. Sabancı'nın çok küçük yaşlarda sorumluluk üstlenmeyi öğrendiğine dikkat çekken gazete, işadamının Sabancı Üniversitesi'ni kurduğunu, 1998 yılına kadar oturduğu villasını müze haline getirdiğini ve ''işadamı olarak kazandıklarını topluma geri verdiğini'' yazdı. 
     Alman gazetesi, Sabancı'nın toplumsal çabalarında da ileri görüşlülüğü elden bırakmadığını, fabrikalarında kaliteyi artırmak için teknik okullar ve üniversiteyi kurduğunda bir kız öğrenci yurdunu da açtığını, kızı Dilek'in de Kennedy ailesiyle birlikte sakat çocuklar için bir spor vakfı kurma hazırlığı içinde olduğunı anlattı. 
     Almanya'nın eski Başbakanı Helmut Kohl ile İstanbul'da bir Alman Üniversitesi açmak isteyen Sabancı'nın, bu proje gerçekleşmeyince Sabancı Üniversitesi'ni kurduğunu ifade eden gazete, Sakıp Sabancı'nın 13 kitap yazdığını, 11 fahri doktora unvanı bulunduğunu, Fransa, Belçika ve Japonya'da şeref madalyaları aldığını belirtti. 
     





</TEXT>
</DOC>
