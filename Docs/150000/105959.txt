<DOC>
<DOCNO> 105959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sontur20.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki yunuslar krize neden oldu... 
</HEADLINE>
<TEXT>

     Antalya'da gösteri yapan yunuslarla ilgili dava açan Avukat Mustafa Gökçe, ''yunusların, Türkiye'ye getirilmesi sırasında sahte evrak düzenlendiği ve bir yıl olan kiralama süresine uyulmadığı'' gerekçesiyle dava açtıklarını bildirdi. 
     Avukat Gökçe, söz konusu yunusların, 10 Nisan 2001 tarihinde imzalanan anlaşma gereğince Dolphinsirk yetkilisi Aleksander Kuznetsov'a bir yıllığına kiraya verildiğini, süre dolduktan sonra da Ukrayna'ya iade edilmesi gerektiğini bildirdi. 
     Yunusların, Türkiye'ye giriş yapılırken, sahte evrak düzenlenerek, ithal edilmiş gibi gösterildiğini öne süren Gökçe, şunları söyledi 
     ''İthal ile ilgili düzenlenen 31 Nisan 2001 tarih ve 2001 3 numaraları CİTES belgesinin Antalya Havalimanı Gümrük Müdürlüğü'ne ibraz edildiği 09 Haziran 2001 tarihinde de Gümrük Komisyoncusu Mehmet Cengiz Evren tarafından gerçekleştirildiğini tespit ettik. Bu belgede, Tarım ve Köy İşleri Bakanlığı Koruma ve Kontrol Genel Müdürlüğü'nün mührünün bulunduğu ve belgeyi Kamuran Patrona ve Hüseyin Polat isimli görevli memurların imzaladığı, belgenin asıl bağlayıcı maddesi olan 5. maddesinin boş bırakıldığı tespit edilmiştir. 5. maddeye göre, Bu ithalin yapılamayacağı ve yunusların, sözleşme bitiminde geri gönderilmesi gerektiği koşulu vardı. Bu sahtecilik Dolphinsirk yetkilileri ile bu belgeyi düzenleyen resmi yetkililer ortak hareket etmiştir.'' Bu iddiaları, Savcılığa verdiği şikayet dilekçesinde de beyan ettiğini belirten Avukat Gökçe, mevcut yasalara göre, yunusların, Ukrayna Çevre Doğal Kaynaklar Bakanlığı'nın yeni bir izni olmadan Dolphinland'da gösteri yapmasının mümkün olmadığını kaydetti. 
     Gökçe, 1973 yılında Washington'da imzalanan Paris Konvansiyonu'na göre, yunus balıkları ile deniz aslanlarının ticaretinin mümkün olmadığını ifade ederek, Dolphinsirk ile Antalya Havalimanı Gümrük Müdürlüğü yetkililerinin cezalandırılması gerektiğini savundu. 
     
     ALKE TURİZM A.Ş. GENEL MÜDÜRÜ SÜĞLÜN'ÜN AÇIKLAMASI 
     Antalya'da yunusların gösteri yaptığı Dolphinland'ı de bünyesinde bulunduran Alke Turizm A.Ş. Genel Müdürü Murat Süğlün de, davanın Dolphinland ile ilgisinin olmadığını belirterek, ''Dava, yunusların sahibi olan ve bizim anlaşma yaptığımız Dolphinsirk ile Ukraynalı Oceanarium Şirketi arasındadır. İki şirket de bizimle çalışmak istiyor. Dava sonucu ne olursa olsun yunuslar, Antalya'dan ayrılmayacaktır'' dedi. 
     Ukrayna Bilim Araştırma Merkezi'ne bağlı olduğu bildirilen Oceanarium Şirketi yetkililerinin kendisine geldiğini anlatan Süğlün, şunları söyledi 
     ''Oceanarium Şirketi yetkilileri, yunusların ve deniz aslanının kendilerine ait olduğunu ve anlaşma yaptığımız Dolphinsirk ile sözleşmemizi iptal etmemizi istedi ve kendileri ile çalışmamızı önerdi. Ancak bizim bir sözleşmemiz var. Mahkeme kararını bekleyeceğiz. Biz yatırım yapan şirketiz. Yunuslar doğal ortamda yaptıkları gösterileri Dolphinland'de yapıyorlar. Özel eğiticileri ve doktorları var. Çok çalıştığı söyleniyor. Ancak ABD'de yunuslar günde 8 şov yaparken, Antalya'da günde 3 şov yapıyorlar. Bir gün de dinleniyorlar. Biz sadece işletmeciyiz. Mahkeme sonucu ne olursa ona göre davranırız. Yunusların şovu devam ediyor.'' 
     
     ''YUNUSLAR PARA KAZANINCA SAHİBİ ÇOĞALDI'' 
     Yunusların sahibi olan Dolphinsirk'in patronu Alexandre Kuznetsov ise yunusların Antalya'ya geldiği zaman para kazanmaya başladığına dikkati çekerek, A.A muhabirine şunları söyledi 
     ''Yunuslar Türkiye'deki ilk gösterilerini Kaş İlçesi'nde yaptı. O zaman fazla para kazanılmıyordu. Antalya'ya gelindiğinde ilgi görmeye ve para kazanmaya başladığı zaman aç kurtlar yunusların üstüne üşüştü. Biz bunları ciddiye almıyoruz. Yunusların sahibi benim. Elimde belgeler var. Ben Türk mahkemelerine güveniyorum. Açtıkları davayı ciddiye almıyorum. Türk mahkemesi ne karar verirse o olacak.'' Kuznetsov, kendilerine dava açıldığından haberi olmadığını, bugüne kadar davacı şirketten herhangi bir talep gelmediğini söyledi. 
     ''Yunuslara bakılmadığının iddia edildiğini de belirten Kuznetsov, bunun gerçeği yansıtmadığını, yunusların özel doktorlarının bulunduğunu belirtti. 
     





</TEXT>
</DOC>
