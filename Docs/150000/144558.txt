<DOC>
<DOCNO> 144558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/soneko04.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'de sıkıntı yok... 
</HEADLINE>
<TEXT>

     Petkim Petrokimya Holding A.Ş. Yönetim Kurulu Başkanı Kemal Çolakoğlu, Irak Savaşı ile ilgili tedbirleri aldıklarını ve bir sıkıntı yaşanmadığını söyledi. 
     Açıklamalarda bulunan Çolakoğlu, hammadde bakımından bir sorun yaşanmadığını dile getirdi. Irak Harekatı öncesi yaptığı anlaşmalarla Petkim'in kendisini garantiye aldığını dile getiren Çolakoğlu, ''Hammadde bakımından özellikle Tüpraş ile olan ikili görüşmelerimiz ve Akdeniz orijinli hammadde bağlantılarımız sayesinde kendimizi garantiye aldık'' dedi. 
     Savaş çıktıktan sonra beklentilerin aksine petrol fiyatlarının yükselmediğini tersine inişe geçtiğini dile getiren Çolakoğlu, şöyle konuştu 
     ''Bu da bizim avantajımıza oldu. Şu anda piyasanın taleplerini karşılama yönünde bir sıkıntımız yok. Bu durumun ne kadar devam edeceği savaşa bağlı. Savaşın ne kadar süreceğini bilemediğimiz için uzun dönemli tahminlerde bulunmak güç.'' Özelleştirme İdaresi'nin Petkim için 2 Nisan 2003'te teklif alacağını kaydeden Çolakoğlu, ihale ilgili gelişmelerin o gün belli olacağını kaydetti. 
     
     HAMMADDE TALEBİ 
     Bu arada Petkim'den alım yapan şirketler de hammadde yönünde bir sıkıntı yaşanmadığını dile getirdi. 
     İzmir'de madeni yağ sektöründe faaliyet gösteren ve yüklü alımlar yapan Petrofer Türkiye Yönetim Kurulu Başkanı Tamer Taşkın, Petkim'in hammadde akışının savaş öncesinden daha iyi olduğunu söyledi. Bir sorun yaşanmasının beklenmediğini kaydeden Taşkın, sanayi sektörünün gereken tedbiri aldığını dile getirdi. 
     Esen Şirketler Grubu Yönetim Kurulu Başkanı ve Ege Bölgesi Sanayi Odası EBSO Yönetim Kurulu Başkanı Salih Esen ise Petkim ile ilgili bir hammadde sıkıntısı yaşanmadığını doğrulayarak, ''Ancak, petrokimyahammaddesinde sıkıntı olmamasının nedeni talebin düşmesinden kaynaklanıyor. Savaş nedeniyle kapasite kullanım oranlarında önemli bir düşüş yaşandı. Hammadde talebinin düşmesi Petkim'de stok ile ilgili sorunlara neden olabilir'' diye konuştu. 
     





</TEXT>
</DOC>
