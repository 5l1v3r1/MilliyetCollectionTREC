<DOC>
<DOCNO> 149103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/soneko14.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilde umut bahar kampanyalarında... 
</HEADLINE>
<TEXT>

     Türkiye'de faaliyet gösteren yerli ve yabancı otomobil firmaları, kriz ve savaş yüzünden iç pazarda düşen satışları, ''Bahar'' kampanyalarıyla aşmaya çalışıyor. 
     Firmalar, sağladıkları kredilerde faiz oranlarını piyasanın altında tutarken, 6 aya kadar ''0'' faiz ve 36 aya kadar uzayan vadelerle kredi imkanı sunuyor. 
     Talepteki daralma nedeniyle üretiminin yüzde 80-90'ını ihraç eden yerli otomobil firmaları, 2002'de olduğu gibi, bu yılın ilk yarısında da iç pazardaki tıkanıklığı aşmak için cazip kampanyalar düzenlediler. 
     Türkiye'de ciddi pazar payına sahip olan ve bu durumunu korumak isteyen yabancı marka ve modellerde de, hareketliliği artırmaya yönelik çalışmalar göze çarpıyor. 
     
     RENAULT 

     Renault, ''Tasarruf Renault Sistemi'' ile kişiye özel taşıt kredisi imkanı sunuyor. Kampanyada, peşinat tutarı, kampanyalı anahtar teslim fiyatının en az yüzde 20'si kadar olması gerekiyor. 
     Kampanya süresince, alıcı vergilerde yapılacak değişiklikler hariç, fiyat artışlarından etkilenmiyor. Tasarruf Renault Sistemi'nde peşinat tutarını müşteri belirlerken, taksit miktarı da, istenilen krediye göre değişiklik gösterebiliyor. 
     Kampanyada, anahtar teslim fiyatının en fazla yüzde 80'ine kadar kredi kullanılabiliyor. Kredi için değişik ödeme vadelerinde değişik faiz oranları uygulanıyor. Kredi geri ödemesi süresince taksitler sabit. 
     Vergi ve masraflar ile KDV ve ÖTV oranında yapılacak değişiklikler, teslimat anında tahsil ediliyor. Kampanya tutarlarına, kasko ve banka kredisi kullanımı sırasında yapılan sözleşmelerin damga vergisi dahil değil. 
     
     TOFAŞ 

     TOFAŞ Birleşik Motor Sanayii ve Ticaret A.Ş BİRMOT ise ''Otoekonomist Finansal Çözümler Dünyası'' ile cazip olanaklar sunuyor. 
     Önce seçilen FİAT modelinin anahtar teslim fiyatının yarısı hesaplanıyor, ödenecek peşinat miktarı düşülüyor ve kalan kısmı 12, 24 veya 36 aylık çok düşük faizlerle ödemelere bölünüyor. 
     Anahtar teslim fiyatının diğer yarısı ise ödenecek son taksit miktarı, yani ''final ödeme'' oluyor. Tercihe göre, ödenen peşinatı artırarak taksit tutarlarını aza indirmek mümkün. 
     ''Final ödeme'' zamanı geldiğinde müşteriye 3 seçenek sunuluyor. Müşterinin halen kullandığı aracı takas yapılarak, özel imkanlarla yeni bir model veriliyor veya araç o günkü piyasa değeri üzerinden bayiye iade edilebiliyor. Ya da final ödeme yapıldığında araç üzerindeki tüm haklara müşteri sahip oluyor. 
     
     FORD 

     Ford, ''Mavi Anahtar'' uygulamasıyla alternatif ödeme seçenekleri sunuyor. Koç Finans işbirliğiyle gerçekleştirilen uygulama ile değişik alternatifler, aylık ödemelerin düşük tutulması gibi özelliklerin yanı sıra, tüm işlemlerin 30 dakikada sonlandırılması oldukça cazip. 
     Müşterinin ödeme alışkanlıklarına göre, ''3 ay ödemesiz'', ''eşit'', ''artan'' ve ''ara ödeme'' seçeneklerinin dışında ''geri alım garantili'' ödeme seçenekleri tercih edilebiliyor. Kişiye özel seçenekler ve kredi faiz oranlarının piyasanın altında olması avantaj olarak sunuluyor. 
     
     VOLKSWAGEN 

     Volkswagen otomobillerinin Türkiye Distribütörü Doğuş Otomotiv A.Ş ve Volkswagen Doğuş Finans'ın VDF ortaklaşa düzenlediği kampanyada, Volkswagen'in tüm binek modelleri için tavsiye edilen anahtar teslim fiyatının yüzde 70'ine kadar olan kısmı kredilendiriliyor. 
     Ticari araçlarda ise anahtar teslim fiyatının yüzde 75'ine kadar olan kısmı kredilendirilirken, ilk 6 ay sıfır faiz ve 36 aya kadar vade imkanı sunuluyor. Binek otomobillerde faiz oranları yüzde 2.5'ten, ticari araçlarda ise yüzde 2.35'ten başlıyor. 
     
     OPEL 

     Opel, kampanya çerçevesinde, anahtar teslim fiyatı üzerinden Zafira'nın bütün modellerinde 1 milyar 445 milyon, Vektra GTS ve tüm 2.2 GTS'lerde 4 milyar 468 milyon, Astra Coupe bütün modeller 2 milyar 191 milyon lira avantaj sağlıyor. 
     
     HYUNDAİ 

     Hyundai'nin tüm modellerinde 1.5 milyar lira takas desteği sunuluyor. Accent Admire modellerinde ise 1 milyar lira yakıt desteği sağlanıyor. 
     Ayrıca, ''Top Sizde'' sloganıyla ''Hyundai Bahar Servis Kampanyası'' adı altında 6 ay ücretsiz yol yardımı, periyodik bakım ve işçiliğinde indirim ve ücretsiz çekap avantajı sunuluyor. 
     
     LADA 

     Lada, 188 milyon liradan başlayan 23 aya kadar varan sabit taksitlerle teslimdeki peşin fiyatına, mayıs ve eylül ayında çekilecek kura ile otomobillerin tamamı teslim ediliyor. 
     Teslimdeki toplu ödemede, tüketici kredisi kolaylığı ve kredi kartı ile peşinat ödeme olanağı da sunuluyor. 
     





</TEXT>
</DOC>
