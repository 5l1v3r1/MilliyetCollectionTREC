<DOC>
<DOCNO> 101263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/spor/ymese.html </URL>
<DATE> 2002/08/11/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Yıldızları bekleyin 
</HEADLINE>
<TEXT>

     Bursa nedense hep Beşiktaş’a ters gelmiştir. Geçmişi unutup, bugüne bakalım dedik. Ama deftere yine aynı sonu işledik. Bir ay öncesine kadar bir tezimiz vardı. Ne dedik Sergen, İlhan Mansız, Ahmet Dursun ve taraftar baskısıyla son dakikada transfer edilen Pascal Nouma’nın oynaması halinde Beşiktaş’ı kimse tutamaz... Bu savımız aynen sıcaklığını koruyor. 
     Anlayamadığım, sezonun başlamasına bir iki hafta kala Lucescu’nun göndermek istediği Tolga’nın dün on birde sahaya çıkmasıydı. Hem göndermek istiyorsun, hem oynatıyorsun. Bu bir teknik adam çelişkisi değil midir 
     Dikkatimizi çeken diğer olay ise Amaral’dı. Siyahi yıldız, pire gibi. Girdi, Tümer’in attığı gole, verdiği pasla katkı sağladı. Bununla da kalmadı, Kartal’ı sürekli rakip sahaya taşıdı. Tabii ki bu arada Sergen’i de atlamamak gerekir. Sergen ile İlhan Mansız oyuna girdiler, rakip kaleyi bunalttılar, pozisyon ürettiler. Büyük takımlar öne geçtikleri zaman bunu korurlar. Ne var ki Kartal iki kez öne geçti, ancak maçın sonunu getiremedi. 
     Neyse ligin ilk maçı, fazla yüklenmeyelim. Dedik ya, Bursa her zaman ters geliyor Beşiktaş’a. Lafı uzatmayalım, maçın ilk yirmi dakikası al gülüm - ver gülüm şeklinde geçti. Doğru dürüst bir pozisyon izleyemedik. Beşiktaş’ta forvette tek başına mücadele eden Pancu, bu bölüm içinde fazla topla buluşamadı, kafayla indirdiği toplar rakip savunmada buhar olup, uçtu. 
     Kronometrenin 28. dakikayı gösterdiği sırada Pancu sahneye çıktı. Bu dakikada kaptan Tayfur rakipten söktüğü topu bekletmeden göbekte hareketlenen Pancu’nun koşuyoluna bıraktı. Rumen futbolcu, gelişine sağıyla burunla sert vurdu, Kelemen topu sadece filelerde görebildi 0-1 
     Beşiktaş bu, ne yapacağı, ne zaman gol yiyeceği belli olmaz. Pancu’nun golünden iki dakika sonra, Okan topu sağdan penaltı noktası üzerine doldurdu, kafalarda seken topa iyi yükselen Junior kafayla meşin yuvarlağı Cordoba’nın üstünden filelere gönderdi 1 - 1. Bu gol ofsayt tartışmalarını da beraberinde getirdi. 
     Ve Amaral, Bayram’la yer değiştirdi... Dakika 64... Amaral kaptığı topu sağında Pancu’ya verdi, golcü futbolcu ceza alanı yayı üzerindeki Tümer’e aktardı. Tümer, gelişine nefis vurdu, top filelerle kuçaklaştı 1-2 
     Kartal yine öne geçmenin sevincini yaşayamadı. 68. dakikada Murat Sözkesen savunmanın duraklamasından iyi yararlandı ve kaleci ile karşı karşıya kaldı. Cordoba, Sözkesen’i indirdi, Tokat penaltı noktasını gösterdi. Okan şık bir vuruşla skoru eşitledi 2-2 
     Dakika 72... İbrahim sağdan penaltı noktasına kesti, oyuna yeni giren Sergen yükseldi, kafayı çaktı, kalece Kelemen güçlükle topu üstten kornere tokatladı. 
     



 SPOR 



























</TEXT>
</DOC>
