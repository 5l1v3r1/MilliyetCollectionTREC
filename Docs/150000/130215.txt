<DOC>
<DOCNO> 130215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sonspo07.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerberliği ikinci yarıya hızlı girecek... 
</HEADLINE>
<TEXT>

     Gençlerbirliği ligin ikinci yarısı için hazırlıklarını Antalya'nın Belek turizm beldesinde sürdürüyor. 
     Teknik direktör Ersun Yanal yönetiminde günde çift antrenman yapan kırmızı-siyahlıların çalışmaları, yorucu olduğu kadar, gerek oyuncular gerekse izleyenler açısından zevkli geçiyor. 
     Ersun Yanal'ın kondisyon artırımına yönelik uyguladığı oyunlar, futbolcular için neşe kaynağı olurken, yarışmaları kaybeden futbolcuların ceza olarak saha ortasında, arkadaşlarının söylediği şarkılar eşliğinde oynamaları tüm yorgunluklarını atmalarını sağlıyor. 
     Başkent ekibinde sakat futbolcu bulunmazken, Ahmet Hassan ve El Saka Mısır Milli Takımı'nın Galatasaray ile yapacağı özel maç nedeniyle 16 Ocak'ta ülkelerine gidecekler. Yarın İzmirspor ile karşılaşacak olan Gençlerbirliği, 14 Ocak'ta ise Hollanda'nın PSV Eindhoven takımıyla bir hazırlık maçı yapacak. 
     
     YANAL ''ANKARAGÜCÜ İLE BAĞIM YOK'' 
     Teknik Direktör Ersun Yanal, isminin hala Ankaragücü ile ilgili konularda gündeme gelmesinden rahatsızlık duyduğunu belirterek, ''Ankaragücü ile artık hiçbir bağım yok. Herkes kendi işine baksın'' dedi. 
     Tevfik Lav'ın arkadaşı olduğunu ve aralarındaki konuların kimseyi ilgilendirmediğini vurgulayan Yanal, ''Tevfik Lav kaliteli bir teknik adam. Ankaragücü'nde başarılı olacağına inanıyorum ve yolunun açık olmasını diliyorum'' diye konuştu. 
     Yanal, hazırlıklarının üst düzeyde geçtiğini de belirterek, ikinci yarıda ligdeki rakiplerini ezip geçeceklerini sözlerine ekledi. 
     Gençlerbirliği Kulübü 2. Başkanı Atilla Aytek ise Ankaragücü'nün sadece senede 2 maç yaptıkları bir rakip olduğunu belirterek, ''Sarı-lacivertlilerle ilgili konuşacak hiçbir şeyimiz yok'' dedi. 
     





</TEXT>
</DOC>
