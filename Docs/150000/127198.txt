<DOC>
<DOCNO> 127198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/yazar/guclu.html </URL>
<DATE> 2002/12/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Gençler unutuldu mu 
</HEADLINE>
<TEXT>

     Ankara yüksek politika peşinde. Gündem çok yoğun. Önce AB, ardından Kıbrıs, şimdi de savaş. Ne ekonomiye sıra geldi. Ne de eğitim, işsizlik ve gençlerin diğer sorunlarına. Bir ara YÖK fırtınası esti o kadar... 
     Oysa artık öğrenciler, sorunlarının ertelenmesini değil bir an önce çözülmesini istiyorlar. İşte dört gözle beklenen sorunlardan bazıları 
     Başbakanlık bursları Ecevit giderayak bursların artırılacağına ilişkin söz vermişti. Nitekim artırdı da. Ama nedense aylardır ödenmiyor. Bu konuda öğrencilere bir yılbaşı müjdesi verilebilir... 
     Öğretmen atamaları On binlerce genç yıllardır atama bekliyor. Öğretmen açığı var. Aday var. Ama nedense atama yapılmıyor. Sürekli erteleniyor. Ne zamana kadar o da belli değil. Hiç olmaz ise bir takvim açıklansa da gençler ne yapacaklarına ona göre karar verseler. 
     Öğrenci affı Aylardır gündemde. Başbakan’dan sonra önceki gece Genç Bakış’ta Adalet Bakanı da affa karşı olduğunu açıkladı. Ama öte yandan yasa tasarısı, komisyonlardan bir bir geçiyor. Anlaşılan o ki geniş kapsamlı bir af, çok kısa sürede çıkacak. 
     Bakan Çiçek, öğrenci affı teklifinin AB görüşmeleri sırasında Başbakanlık AB Sekreterliği’nden geldiğini, dolayısıyla türban ile bir alakasının olmadığını dile getirdi. Af kapsamına türbanlıların da girmesi halinde, kıyafet yönetmeliğinde bir değişiklik olmadığını, mevcut durumun devam edeceğini ve öğrencilerin de ona göre davranmaları gerektiğini söyledi. 
     Hocaların maaşı 69 Bu konuda daha önce 68 yazı yazdık. Profesör ve doçentlerin bir bölümüne zam yapıldı. Ama nedense araştırma görevlilerine bir türlü sıra gelmiyor. YÖK ile hükümet ideolojik kavga yapacaklarına öncelikle bu sorun için masaya oturmalılar. 
     Üniversiteye giriş Bu konuda da kafalar karmakarışık. Sistemin değişeceğine yönelik hemen herkes bir laf ediyor. Ama ortada henüz somut bir adım yok. Ne olacaksa bir an önce olmalı ki öğrenciler hazırlıklarını ona göre sürdürsünler. 
     Zorunlu hizmet Bu konuda da somut bir adım yok ve genç doktorlar bir an önce çözüm bekliyor. 
     
Ama onlar duyarlı      Ülkeyi yönetenler her ne kadar onlara karşı duyarsızlıklarını sürdürseler de gençler ülke sorunlarına sahip çıkmaya devam ediyor. Sakarya’da bir araya gelen ve üç gün boyunca bugünü ve geleceği tartışan öğrenciler, 9 maddelik bir de bildiri yayımladılar. 
     Hükümet ile YÖK arasındaki gerginlikten rahatsızlık duyduklarını dile getirdiler. Olası bir savaştan uzak durulması gereğini hatırlattılar. Atatürk ilkelerinden uzaklaşılmaması gerektiğini vurguladılar ve üniversite sorunlarının bir an önce çözülmesi için gayret içerisine girilmesini istediler. 
     Ayrıca bir de tüm üniversiteleri temsilen Üniversite Öğrenci Konseyleri Üst Kurulu oluşturdular ve öğrenci sorunlarının çözümünden üniversite yönetimine kadar bir dizi yetki istediler. 
     YÖK, hükümet ve rektörler öğrencilerin bu isteğine kulak vermelidir. Eğer çağdaşlık istiyorsak, çağdaş ülkelerin çağdaş üniversitelerinde olduğu gibi gençlere güvenmeli, onlara potansiyel suçlu gözüyle bakmaktan vazgeçmeli ve onları yönetime ortak etmeliyiz. 
     Özetin özeti Mademki gençler bu ülkenin geleceği ve her şeyi onlar için yapıyoruz, taşın altına birazcık da olsa ellerini koymalarına müsaade etmeliyiz... 
     
     







Değişen İran, değişmeyen Irak 


Evrensel değişim Türkiye’yi de sarmalıyor 


Vefa eylemi.. 


MGK formülü 


Şahinler, güvercinler ve de baykuşlar 


Yılmaz’la Moskova’da 


Gençler unutuldu mu 


2002’yi geride bırakırken 


Saddam’dan sonra ne olacak 


Savaş rüzgarı 1 


80 bin asker önerisi 


Tayyip Bey, İSO’da Özal’ın demode kopyası gibiydi 


Bazı danslar bazı yaşları bekler 


Savaş faturamızı kimse paylaşmaz 


</TEXT>
</DOC>
