<DOC>
<DOCNO> 107013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sonspo03.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Halil Mutlu 2003'te podyumda... 
</HEADLINE>
<TEXT>

     Halter Milli Takım Antrenörü Enver Türkileri, Halil Mutlu'nun 2003 yılında podyuma çıkacağını açıkladı. 
     Türkileri, Halil Mutlu'nun spor hayatının bitmesinin söz konusu olmadığını belirterek, ''2003 Avrupa Şampiyonası'nda podyuma çıkacak ve şampiyon olacak. Buna ben kefilim. Halil Mutlu'nun spor hayatının bitmesi söz konusu değil'' dedi. 
     Halil Mutlu'nun 15 Eylül'de çalışmalara başlayacağını belirten Enver Türkileri, şunları söyledi 
     ''Halil Mutlu seviyesindeki pek çok sporcu önemli sayılabilecek sakatlıklar geçiriyor ve hepsi de spor yaşamlarına geri dönüyor. Önemli olan ameliyatın başarılı geçmesi. Ameliyat sonrası fizik tedavinin uzmanlar tarafından yapılması çok önemli. Bir diğer önemli konu ise haltere başlanacağı zaman, fazla yükleme yapılmadan çalışmaların uzmanlar tarafından belinlenen programa göre yürütülmesidir. 2001 yılında Antalya'da düzenlenen Dünya Şampiyonası'nda rekor denerken sakatlanan Halil Mutlu, 6 ay sonra, Avrupa şampiyonası öncesinde, 140 kilonun altından çıkıp çay molası verdiği sırada yaptığı ters bir hareket sonrasında zor günler geçirmişti. Şu an da Halil'in durumu oldukça iyi. Şampiyon sporcumuz 15 Eylül'den itibaren çalışmalara başlayacak. Halil'in ameliyatı üç uzman doktor tarafından başarıyla yapıldı. Fizik tedavisine de aynı başarıyla devam ediliyor. Ardından çalışmalara başlayacak ve yine çok tecrübeli bir kadro ile çalışacak. Gerekli yüklemeler doğru şekilde ve zamanında yapılacak. Böylece sakatlığın nüksetmesi önlenecek.'' 
     





</TEXT>
</DOC>
