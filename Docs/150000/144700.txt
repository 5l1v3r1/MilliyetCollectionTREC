<DOC>
<DOCNO> 144700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/yazar/dundar.html </URL>
<DATE> 2003/03/23/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Umurunuzda mı 
</HEADLINE>
<TEXT>

     Heyecan içinde Meclis’e koşuyoruz. 
     Dünyanın beklediği karar çıkacak 
     Acaba Türkiye hava sahasını Amerikan uçaklarına açarak savaşa girecek mi 
     Yanımda uluslararası bir haber ajansının İngiliz muhabiri var. Basın locasından oturumu izliyoruz. İngiliz, ne konuşulduğunu merak ediyor. Kürsüdeki milletvekilinin sözlerini tercüme ediyorum 
     "Karnın yardım kazma ilen, bel ilen 
     Yüzün yırttım tırmığınen, el ilen" 
     İngiliz hayretle, "Türkiye savaşa girmiş mi yani" diye soruyor. 
     "Yok", diyorum "Karnı yarılan, adam değil, toprak. Bu, Aşık Veysel’in bir şiiri. Bugün 30. ölüm yıldönümü de... Meclis onu anıyor". 
     İlk mebus, konuşmasının sonunda dayanamayıp kendi şiirini okuyor. 
     Ardından ikinci konuşmacı çıkıyor. O da "Dünya Şiir Günü" münasebetiyle uzun bir söylev attırıyor. 
     Sonra üçüncü milletvekili, Kahramanmaraş’a Çin’den çelik mutfak malzemesi ithaline son verilmesini istiyor. 
     Artık tercüme etmiyorum. 
     Yarım saatin sonunda konuşulan konu şu 
     "Ergene Nehri’ndeki kirliliğin araştırılması için kurulan Meclis komisyonuna verilen sürenin uzatılması..." 
     Bir CHP milletvekili, defterinin arasına sakladığı "Savaşa hayır" yazılı kağıdı gizlice basın mensuplarına gösteriyor. 
     Sınıf Başkan ı , "Arkadaşlar görmüyorum sanmayın" diye kızıyor. 
     Nihayet söz savaşa geliyor. Gizli oturuma geçileceğinden gazetecileri dışarı çıkarıyorlar. İngilizle çıkarken "Asıl ilk yarım saatlik rezalet gizli olmalı, kalan bölüm halka açık tutulmalıydı" diye düşünüyorum. 
     Az sonra dünya ajansları, savaşa girecek bir ülkenin Meclis’inden ilk konuşmaları geçiyor 
     "Gene beni karşıladı gül ilen 
     Benim sadık yarim kara topraktır". 
     
     "Vekil" böyle de "millet" nasıl dersiniz 
     Savaşın patladığı gece herkes ekrana yapışmış durumdaydı. 
     Ne için 
     Beşiktaş - Lazio maçını izlemek için... 
     Savaşın başladığı 20 Mart 2003 Perşembe gecesinin reyting sonuçları, insanlığın durumunu belgeliyor adeta... 
     Gelir ve eğitim düzeyi yüksek AB grubunda "en çok izlenen 100 program" listesi 
     Açık olan her 3 televizyondan birinde maç var. 
     Listenin ikinci sırasında Zerda dizisi... 
     Üçüncü sırada bir başka yerli dizi Hayat Bilgisi... 
     Savaşın tartışıldığı Siyaset Meydanı mı 
     33. sırada... 
     
     Amerika’nın en büyük müttefiki bu işte 
     İnsanı çileden çıkaran bu umursamazlık... duyarsızlık... adamsendecilik... banadokunmayanyılanbinyaşasıncılık... baltutanparmağınıyalarcılık... savaşabendekarşıyımamaadamnasılolsavuracakbaribizdenasiplenelimcilik... stratejikaçıdanTürkiyebusavaşındışındakalmamalıcılık, ehmadembaşladıartıkbariçabucakolupbitsindeişimizebakalımcılık... 
     İşte çok bilmiş yorumcular, sivil savaşçılar, pasif alkışçılar, milliyetçi Amerikancılar, hırslı borsacılar... haftalardır kışkırttığınız, istediğiniz, beklediğiniz savaş ekranınızda... 
     Yaslanın arkanıza... 
     Maçlarla diziler arasında zaplarken arada savaşınıza da göz atın... 
     Görün, o günlerdir övgüler düzdüğünüz bombalar nerelere düşüyor, yolunu gözlediğiniz savaş kimleri vuruyor. 
     Çaresiz bir halkın petrol uğruna boğazlanışını izleyin. 
     Patlatın mısırları... açın biraları... yakın kınaları .. 
     Bağdat’a bakın... eserinizle övünün .. 
     
     







Rap rap rap, hooop güm... 


Çevir kazı... 


Kuzey Irak sorunu 


Ya dehşet dehşeti getirirse 


O 3 oy var ya .. 


Umurunuzda mı 


Cumhuriyetçi Gençlik Platformu 


Kıssadan hisse... 


Bu nasıl insanlık 


Irak petrolüyle duş alırken halkı kaybetmek 


Eğlence bitti 


Sizi oyalıyorlar 


Ekonomide şok ve dehşet’ yaşamak istemiyorsak 


Havadan Sudan 


Türkiye ABD ile iyi olmak zorunda mı 


</TEXT>
</DOC>
