<DOC>
<DOCNO> 104795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/yazar/tamer.html </URL>
<DATE> 2002/08/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Cezaevine gönderilen kitaplar 
</HEADLINE>
<TEXT>

Hapishane duvarlarının kısa bir süre için saydamlaşmasına, hatta tümüyle yok olmasına, siz de katkıda bulunmak ister misiniz 
     Dün dört duvarı dikildikten sonra yarım bırakılmış ya da 7 - 8 yıl önce ihale edildiği halde bitirilmeyen cezaevi inşaatlarından söz etmiş, müteahhitlerle siyasilerin çıkara dayanan işbirliğinden cezaevlerinin bile nasibini aldığına değinmiştim. 
     Bugünkü yazımda yine cezaevi var. Isparta E Tipi Cezaevi’nden yazan tutuklu Ali Arslan’dan gelen dokunaklı bir mektubu paylaşmak istiyorum sizlerle. Belki aranızdan cezaevlerine kitap göndermek isteyenler çıkar diye... 
     3 ay kadar önce evimi taşırken nasıl baş edeceğimi bilemediğim kitap kolileriyle ilgili birkaç yazı yazmış, bu yazılar üzerine benden kitap isteyen okurlarıma elimden geldiğince kitap göndermeye çalışmıştım. 
     Dünyadaki 6 milyar insandan her birinin karakteri nasıl birbirinden farklıysa, benden kitap isteyen okurlarımın her birinin, kitapları karşılarında görünce verdikleri tepki de aynı ölçüde birbirinden farklı. Kimisi kitap istediği halde gönderileceğini hiç tahmin etmediği için fevkalade afallamış, kimisi yıllardır en hasta okurum olduğunu ısrarla belirttiği halde kitapları alıp almadığını bile bildirmemiş, kimisi gönderdiğim kitapları geri istemediğimi bildiği halde okuduktan sonra birbirlerinden ayrılmayacak şekilde ipe bağlayıp üzerine de ismini yazarak bana geri yollamış, kimisi yeni kitap istiyor, kimisi telefona sarılıp memnuniyet gözyaşları döküyor... 
     Isparta E - Tipi Cezaevi’nden yazan tutuklu Ali Aslan ise kitaplara teşekkür ederken cezaevindeki ortamı da öylesine hoş bir biçimde gözlerimizin önüne sermiş ki, bu mektubu sizlerle paylaşmam gerek 
     "Cezaevleri öyle yerler ki, bazen çok küçük şeyler büyük mutlulukların kaynağı oluyor. Havalandırmaya düşen bir serçe yavrusunu alıp beslemek, uçmasına yardımcı olmak insanı mutlu ediyor. Rüzgarın getirdiği bir yaprak insanı doğaya götürebiliyor. Ya da 2 satır bile olsa gelen bir mektup, sıcacık bir selam, bir gülüş insanın hayata daha pozitif bakmasını sağladığı gibi, o gün duvarlar saydamlaşıyor ya da yok oluyor. 
     İşte böyle küçük küçük mutluluklar ve her türlü sıkıntının arasında bir sarkaç gibi gidip geliyor hayat. Bu git gelde dur yok. Hep bir salınım halindesin. Yaşanan mutluluklar büyüdükçe, kalıcı oldukça bu salınımdaki git gel mesafesi daha uzuyor. Yani mutluluk tarafından sıkıntı tarafına insan daha geç dönüyor. Göndermiş olduğunuz kitap ve dergiler, hepsinden önemlisi de göstermiş olduğunuz duyarlılık bu sarkacın mutluluk tarafında - ne kadar sürer bilmesem de - asılı kalmamı sağladı. 
     Arkadaşlar da şaşırdılar 4 kişi birlikte kalıyoruz , sevindiler. Onların sevinçleri benimki kadar sürmedi tabii. Kitaplar genelde ekonomi üzerine olunca, haliyle bu konuda belli bir birikimi olmayan, okuma alışkanlığı daha az olan insanların ilgisini çekmiyor. Daha çok roman, şiir ve öykü kitaplarını, edebiyat dergilerini tercih ediyorlar. 
     Ben gazetelerde de sürekli ekonomi sayfalarını okuduğum için, benim açımdan çok iyi oldu. Gönderdiğiniz kitap ve dergiler, yaşattığınız sevinç ve mutluluk için teşekkürler." 
     
     







Gensoru ve üslup 


Köyceğiz’de gündemi çomaklarken... 


Yalçın adamdı 


Kirlenmiş çevre 


Tayyip Erdoğan, siyaset, ahlak 


TIR’da tur 


Bilime ve bilim adamına ne kadar önem veriyoruz 


Seçimin gündemi ve yolsuzluk 


AB artık seçim konusu 


Ayın altında kağnılar gidiyordu.. 


Bir memlekette namus erbabı... 


Temiz siyaset 


Cezaevine gönderilen kitaplar 


</TEXT>
</DOC>
