<DOC>
<DOCNO> 123350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo07.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya, Emre'ye artık "Maradona" diyor... 
</HEADLINE>
<TEXT>

     İtalya Birinci Futbol Ligi'nde deplasmanda SS Lazio ile 3-3 berabere kalan FC Inter'de, maçın kahramanı olan Emre, İtalyan basınında artık Arjantinli unutulmaz futbolcu Diego Armando Maradona'nın adıyla çağırılıyor. 
     İtalyan gazeteleri, SS Lazio-FC Inter maçının yıldızı Emre ile ilgili haberlere bugün geniş yer ayırdı. Ülkenin en yüksek tirajlı spor gazetesi La Gazzetta dello Sport, bugünkü manşetinde ''Inter'in kalbi Emre'' ifadesini kullandı. SS Lazio karşısında 3-1 yenik durumdayken 2 gol atarak takımını ateşleyen Emre için ''Kahraman. Genç mücevher, ne 2 gol attı öyle '' diyen gazete, iç sayfasında da ''Bücür çok büyük Emre" başlığını attı. Gazete, Emre'nin İnter'i alevlendirdiğini ve SS Lazio'nun şampiyonluk yarışındaki hızını durduğunu kaydetti. ''Onu Diego diye çağırıyorlar ve bir rastlantı değil'' ifadesini de başlığına çıkaran gazetede, başköşe yazarı Candido Cannavo ise bugünkü yazısında, ''Emre'yi takım arkadaşları Diego Armando diye çağırıyorlar. Biliyorum azizleri rahat bırakmak gerekir ama deha Emre ölümsüz Maradona'nın hamurundan'' dedi. 
     Corriere dello Sport Gazetesi de, ''Lopez-Emre mükemmel gece'' ifadesini başlığına çıkararak, Türk futbolcunun futbolseverlere ''delirten'' bir ikinci yarı armağan ettiğini yazdı. Emre'nin ''antolojiye geçecek 2 gol attığını'' kaydeden gazete, SS Lazio'nun sezon başında Cristiano Zanetti'yi istemesini FC Inter'in ise yerine Emre'yi önermesini ancak SS Lazio'nun bunu hemen reddettiğini hatırlattı. Gazetede, ''Yazın yalnızca C.Zanetti konuşuluyordu. Nesta'nın Inter'e gelmesi için Zanetti'nin verilmesinin yeterli olacağı söyleniyordu. Moratti ise 'hayır' deyip Emre'yi önerdi. Lazio Kulübü Başkanı Cragnotti de teşekkür edip transferi kapattı. Zanetti, kendini unutturdu. Emre, dün gece yıldızdı. Mükemmel ayağı ve yeteneği olan bir futbolcu. Lacivert-siyahlı taraftarlar arasında anneciğim Türkler yazılı pankart vardı'' diye yazıldı. 
     Karşılaşmanın en iyisi seçilen Emre için gazetelerde yapılan yorumlarda, ''Herkesin ağzını açık bıraktı. İlk yarı Lopez ise ikinci yarı ise Emre vardı. Artık temelini atmış bir futbolcu. Klasının ve yönetmenliğinin işaretini yine verdi. O olağanüstü bir futbolcu. İlki Maradona'lık 2 mükemmel gol. Lopez'in dansına güzel bir dansla yanıt verdi. Moratti, bu şampiyonu Inter'e gösterdiği için Lucescu'ya teşekkür ediyor. Inter Türk işi yapıyor ve beraberliği yakalıyor'' denildi. 
     Bu arada Emre, maç sonrası basına yaptığı açıklamada, ''O şutu çektim çünkü sol ayağıma güvenim var. 2 gol elbette ki önemli olabilir ama Inter gibi bir takımda yerini garanti edemez. Diğerlerinin ulaştığı yere varmak için hala çok çalışmalıyım. İtalya'da gol atmak önemli ama inanıyorum ki geçmiş maçlarda da iyi oynadım. Bana göre Lazio karşısında maçı değiştiren isim Recoba oldu ve ikinci yarıda herkes iyi oynadı'' dedi. 
     Her zamanki gibi takım arkadaşı ve ''ağabeyisi'' olarak tanımladığı Okan Buruk'a da övgüler yağdıran Emre, kendisi için ''anahtar'' kişinin Okan olduğunu bildirdi. Teknik direktör Hector Cuper ise İtalyan gazetecilere, ''Emre büyüleyiciydi'' derken, ''Bence maçta son noktayı koyan isim Emre oldu. İkinci yarıda takımın kontrolünü tek başına eline aldı. İlk attığı gol bir futbol şaheseri ve akıllılıktı. Teknik ve taktik açıdan çok güçlü bir futbolcu. Sahanın yarısındayken ileriye gitmeye karar veriyor ve onu durdurmak çok zor'' ifadelerini kullandı. 
     





</TEXT>
</DOC>
