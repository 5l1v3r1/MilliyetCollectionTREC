<DOC>
<DOCNO> 143107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/spor/spo02.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
FIRTINA KOPUYOR 
</HEADLINE>
<TEXT>

Son yılların en kötü sezonunu yaşayan Fenerbahçe’de yönetim bugün başarısızlığı sorgulayacak. Teknik Direktör Oğuz Çetin, operasyon için tam yetki isteyecek, aksi taktirde yol ayrımına gelecek 
     YUSUF KOBAL 

     Radikal kararlar 
     FENERBAHÇE Yönetim Kurulu’nun bugün yapacağı toplantıda radikal kararlar alınacak. Sarı - Lacivertli yöneticiler önce başarısızlığın nedenlerini masaya yatıracak, ardından Teknik Sorumlu Oğuz Çetin’in durumunu sorgulayacak. Çetin, Başkan Aziz Yıldırım ile özel bir görüşme yaparak futbol şubesinin tek başına patronluğunu isteyecek, gelecek yıl da görevde kalıp kalmayacağı konusunda nabız yoklayacak. 
     
     Ağır ceza gündemde 
     TRANSFERDEN, takım içinde yapacağı operasyona kadar Başkan Yıldırım’dan garanti almaya çalışacak olan Fenerbahçe’nin genç hocası, aksi takdirde istifasını gündeme getirecek. Tarihinin en kötü sezonunu geçiren Sarı - Lacivertli ekipte, özellikle futbolculara ağır cezaların çıkması bekleniyor. Yönetimde de sert tartışmaların yaşanacağı, A’dan Z’ye herkesin tek tek yargılanacağı öğrenildi. 
     
     Kader oylaması 
     BAŞTA Futbol Şubesi olmak üzere, Teknik Sorumlu Oğuz Çetin ile futbolcular hakkında tüm yöneticilerin görüşlerini söyleyeceği, toplantıda ciddi kararların alınacağı ileri sürüldü. Yönetimin özellikle Çetin konusunda ikiye bölündüğü belirtildi. Bir kısım yönetici, "Gelecek yıl da takımın başında kalmalı. Bu şansı ona tanımalıyız ve destek olmalıyız" derken, genç hoca için kader oylaması yapılacağı bildirildi. 
     
Erhan’ın isyanı      YUSUF DURSUN 

     ARA transferde büyük umutlarla Fenerbahçe’ye transfer olan Erhan Albayrak, Elazığspor maçında tribüne çıkınca büyük şok yaşadı. Yıldız futbolcu, forma giymemesinin kendisini çok üzdüğünü belirterek, "Bu durum ağırıma gidiyor. Böyle bir ortama alışık değilim. Gittiğim her yerde oynadım ve başarılı da oldum. Burada da hazırım ve kendimi çok formda hissediyorum ama oynayamıyorum. Çok üzgünüm" dedi. 
     
     
</TEXT>
</DOC>
