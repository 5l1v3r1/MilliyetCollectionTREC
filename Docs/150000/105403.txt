<DOC>
<DOCNO> 105403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/siyaset/asiy.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı ilaç yok 
</HEADLINE>
<TEXT>

CHP’de ikinci ortak olmadığını söyleyen Derviş, partinin ekonomi bildirgesini yazacak. Derviş, "18 ay acı ilaç içtiniz, şimdi sonuçlarını alacaksınız" diyecek 
     SERPİL ÇEVİKCAN Ankara 

     CHP’ye resmen üye olduktan sonra bir süre suskun kalan Kemal Derviş’in, yazacağı CHP seçim bildirgesinin "ekonomi" bölümünde, "18 ay acı ilaç içtiniz. Artık sonuçlarını alacaksınız" diyeceği kaydedildi. CHP Genel Başkanı Deniz Baykal’ın "Diğer CHP’lilerden farkı yok" dediği Derviş’in, "CHP’de ikinci ortak gibi gösterilmek istemem. Partinin bir üyesiyim" diye konuştuğu öğrenildi. 
     
     Bildirge bu hafta 
     Derviş’in bu haftayı CHP’nin bir kurul oluşturarak hazırladığı seçim bildirgesine yoğunlaşarak geçireceği ve ekonomi bölümünü kaleme alacağı belirtildi. Bildirgede son kriz döneminden bu yana uygulanan programın esaslarını ve gerekliliğini anlatacak olan Derviş’in vatandaşa, "7 - 8 ay içinde olumlu sonuçlar vatandaşın bütçesine yansımaya başlayacak" mesajı vereceği dile getirildi. 
     Sosyal liberal sentez anlayışına açıklama getirecek olan Derviş’in, serbest pazar ekonomisine dayalı bir sistem yürütülmesi gerektiği, ancak bunun yarattığı uçurumları giderecek maliye politikalarının uygulanacağına işaret edeceği ifade edildi. 
     Yakın çevresinden yansıyan bilgilere göre de Derviş, CHP’den "iki başlı bir görüntü" yansımamasına özen gösteriyor. Kendisinin zaman zaman 57. hükümetin "dördüncü ortağı" olarak eleştirilmesinden rahatsızlık duyduğu belirten Derviş, CHP’de ikinci ortak gibi muhatap olmak istemiyor. Derviş bu çerçevede, "Ben CHP’nin üyesiyim. CHP’ye katılışım iki partinin ittifakı gibi görülmemeli" mesajı verdiği ve parti disiplinine uygun çalışmak istediği belirtiliyor. Derviş’in hafta sonu Baykal’la birlikte çıkacağı Hatay gezisinin de bunun ilk işareti olduğu kaydediliyor. 
     
Uçak beklemedi      SİNAN TOROS 

     KEMAL Derviş, dün uçağını kaçırdı. Saat ve randevularına zamanında gitme konusundaki hassasiyeti bilinen Derviş, eğer bakan olsaydı uçak onu 10 dakika bekleyecekti. Derviş 10.20’deki uçağı kaçırdıktan sonra, "Tarabya’daki evimden ayrıldıktan sonra 1 saat 15 dakikada havalimanına ulaşabildim. Yollarda acayip su birikintileri vardı. Şimdi saat 12.45 uçağıyla gideceğim" dedi. 
     
Kamu Bankaları özerk kalıyor      EZELHAN ÜSTÜNKAYA Ankara 

     CHP ile Kemal Derviş arasında nasıl çözümleneceği merak konusu olan kamu bankalarıyla ilgili sorun çözüldü. CHP Ekonomi Masası tarafından hazırlanan seçim bildirgesi, dün Baykal ve Derviş’e sunuldu. İkili, 3 saat süren görüşmede seçim bildirgesini de gözden geçirdi. Bildirgede "Halk Bankası ve Ziraat Bankası’nın özerk kalacağı ancak siyasetten arındırılacağı" ifadesi yer aldı. Derviş’in kamu bankaları ile ilgili madde de dahil olmak üzere bildirgede itiraz ettiği nokta olmadığı öğrenildi. Bildirgenin 11 Eylül’den sonra tamamlanacağı açıklandı. 
     



 SİYASET 
















</TEXT>
</DOC>
