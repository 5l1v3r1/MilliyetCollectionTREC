<DOC>
<DOCNO> 130216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sonspo08.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Brezilyalı Glauber ile prensipte anlaştı 
</HEADLINE>
<TEXT>

     Bursaspor ikinci yarı hazırlıklarını Antalya'nın Belek turizm beldesinde sürdürüyor. 
     Kuvvet ve taktik ağırlıklı olarak günde çift antrenmanla çalışmalarını sürdüren yeşil-beyazlılarda, sakatlıkları bulunan Boulat, Ender ve Mustafa'nın lige hazır hale gelecekleri açıklanırken, Tayfun, Cenk ve Emre'nin tedavilerinin ise zaman alacağı bildirildi. 
     Belek kampından yer ve imkanlar açısından çok memnun olduklarını ifade eden teknik direktör Erdoğan Arıca, ''İkinci yarıda sıralamadaki gerçek yerimizi bulacağız'' dedi. 
     Kampta bir hazırlık maçı yaptıklarını ve iki karşılaşma da yapacaklarını belirten Arıca, ''Sistem ve taktik açısından iyi bir hazırlık dönemi geçiriyoruz. Ligin ikinci yarısında Bursaspor, özlenen futbolunu ortaya koyacak ve çıkışa geçecek'' diye konuştu. 
     Geçen sezon Göztepe'de forma giyen Polonyalı kaleci Majdan'ı renklerine bağlayan yeşil-beyazlılar, Portekiz'in Braga takımında top koşturan Brezilyalı orta saha oyuncusu Glauber ile de prensip anlaşmasına vardı. Bursa'da doktor kontrolünden geçecek olan Brezilyalı futbolcu ile sözleşme imzalanması bekleniyor. 
     17 Ocak'ta Belek kampını tamamlayacak olan Bursaspor, devre arasının ikinci etap çalışmalarına 20 Ocak'ta Bursa'da başlayacak. 
     





</TEXT>
</DOC>
