<DOC>
<DOCNO> 144615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/ekonomi/aeko.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçuşlar özel izinle turistler rakip ülkelere 
</HEADLINE>
<TEXT>

Aralarında Adana ve Gaziantep’in de bulunduğu sekiz havaalanına sivil uçuşlar özel izine bağlandı. Turizmde de Türkiye’ye yönelik rezervasyonlar İspanya ve Yunanistan’a kaymaya başladı 
     MERT İLKUTLUĞ İzmir DHA 

     Irak savaşının başlamasıyla birlikte turizmde 100 bini aşkın revervasyon iptali oldu. Yabancı tur operatörleri sattıkları Türkiye tatillerini fark almadan İspanya ve Yunanistan ile değiştirmeye başladı. 
     İlk etapta İzmir, Çeşme, Kuşadası ve Bodrum çevresine gelen rezervasyon iptali sayısı 80 bine ulaştı. İzmir ve Antalya’ya yönelik pek çok charter uçuşu ve rezervasyon iptal edildi. Çeşme Otelciler ve Turizmciler Birliği Başkanı Veysi Öncel, "Nisan, mayıs ve hazirana yönelik rezervasyon yok denecek kadar az. Bu gidişle pek çok otel haziran ayına kadar açılmayabilir" dedi. Savaşın kısa sürmesi için dua ettiklerin söyleyen Öncel, "Savaş nisan sonuna kadar biterse, son dakika satışlarıyla yılın bir kısmını kurtarabiliriz.Savaş nisan sonuna sarkarsa yıl biter" diye konuştu. 
     
     Uzun sürerse yıl kaybedililir 
     Antalya’ya bir yılda 350 bin Alman turist getiren Kayı Grubu’nun Başkanı Talha Görgülü ise savaş nedeniyle şirket olarak 5 milyon dolar kaybedeceklerini hesapladıklarını söyledi. Görgülü, son bir hafta içinde satışlarda yüzde 50 oranında düşüş yaşandığını nisan ayında 40 bin kişilik rezervasyonun iptal edildiğini söyledi. 
     Türkiye Seyahat Acenteleri Birliği TÜRSAB Yönetim Kurulu Başkanı Başaran Ulusoy da savaşın nisan ayı sonuna sarkması durumunda Türkiye’nin 2003 yılını tamamen kaybedeceğini belirtti. 
     Öte yandan yabancı tur acenteleri sattıkları Türkiye tatillerini ücret almadan başka ülkelerle değiştirmeye başladılar. Danimarka’da yayınlanan Berligske gazetesinde yer alan bir haberde Türkiye’ye yaklaşık 30 bin turist getirden My Travel ile 14 bin turist getiren Startur firmalarının müşterilerinin istemeleri durumunda hiçbir ek ücret almadan tatil programlarını İspanya ve Yunanistan ile değiştirdiklerini belirtildi. 
     
Antalya artık boş kaldı      İbrahim OKUMAMIŞ - Ahmet İSTEK ANTALYA DHA 

     Antalya’ya gelen yolcu sayısı, Irak’a bombanın düştüğü gün, geçen yıla oranla yüzde 50 azaldı. Geçen yıl 20 Mart’ta 4 bin 219 yolcunun geldiği havalimanına, bu yıl aynı gün 2 bin 180 yolcu iniş yaptı. Uçak doluluk oranı da yüzde 80’lerden yüzde 30’lara düştü. 
     ABD’nin vatandaşlarına, Türkiye’ye tatile gitmemeleri ve Türkiye’yi terketmeleri için yaptığı çağrı, sadece ülkemize gelmeyi düşünen Avrupalı turistleri değil, tatil için Antalya’da bulunanları da etkiledi. Avrupalı turistlerden bazıları tatillerini yarıda keserek ülkelerine dönmeye başladı. Antalya Ticaret ve Sanayi Odası ATSO Yönetim Kurulu Başkanı Menderes Türel, bu sezon savaş nedeniyle Antalya’nın yaklaşık 2 milyar dolar kaybedeceğini açıkladı. 
     
8 havaalanı sivil uçuşlara kapatıldı      Irak savaşı nedeniyle Türk hava sahasının ABD uçaklarına açılmasından sonra Doğu ve Güneydoğu’daki bazı hava sahaları sivil uçuşlara kapatıldı. Buralara yapılacak uçak seferlerinin özel izne bağlı olarak sürdürüleceği bildirildi. 
     DHMİ yetkililerinden alınan bilgiye göre Malatya, Gaziantep, Şanlıurfa, Diyarbakır, Elazığ, Muş ve Van ile Adana hava sahası sivil uçuşlara kapatıldı. THY yetkilileri de, şu an için THY’nin Güneydoğu Anadolu bölgesine düzenlediği iç hat seferlerinde "bir aksama ve sefer iptalinin söz konusu olmadığını" "uçuşların özel izinle sürdürüldüğünü" belirttiler. 
     
Havada 10 milyar dolar zarar olur’      Irak savaşının havayolları sektörüne 10 milyar dolar zarara mal olabileceği bildirildi. Uluslararası Hava Taşımacılık Birliği’nden yapılan açıklamada, dünya havayolu şirketinin 11 Eylül saldırılarından beri 30 milyar dolar zarar ettiği, Irak Savaşı’nın etkisiyle bu toplam zararın 40 milyar doları bulabileceği belirtildi. 
     Bu arada büyük havayolu şirketlerinde uçuşlarda iptaller ve işten çıkarmalar başladı. Continental Havayolları bin 200 kişiyi işten çıkaracağını, ABD’nin dördüncü büyük havayolu şirketi Northwest uçuşlarını yüzde 12 azaltıp 5 bin kişi çıkartacağını, ABD’nin ikinci büyük havayolu şirketi United Airlines de uçuş sayısını yüzde 8 azaltacağını açıkladı. 
     
Savaş 10 günde bitmezse çatlarız’      Türkiye Seyehat Acentaları Birliği TÜRSAB Yönetim Kurulu Başkanı Başaran Ulusoy, savaşın 1 hafta - 10 gün içinde bitmesi halinde Türk turizminin patlayacağını belirterek, "Ama bitmez de uzarsa o zaman biz çatlarız" dedi. 
     Savaşa her şekilde karşı olduğunun altını çizen Ulusoy, "Ama Saddam’a da karşıyım. Bir ülke komşusundan bu kadar çekmez. 10 yıldır Saddam ile yatıyorum, Bush ile kalkıyorum" diye konuştu. 15 milyon turist ve 11 milyar dolar turizm geliri hedefinin tutup tutmayacağının 10 gün içinde belli olacağını kaydeden Ulusoy, Bu sürede savaş biterse turizm patlar, yok bitmezse biz çatlarız. Türkiye, bu savaşta taraf değil" dedi. 
     
     Son dakikaya kalmayalım 
     Mart ve nisanın rezervasyonlar için en önemli aylar olduğunu belirten Ulusoy, hazirandan sonra yapılacak son dakika rezervasyonlarının ucuz bir pazar oluşturacağını belirterek, bu düşünmek bile istemediğini söyledi. 
     Ulusoy, Türkiye’nin güvenli bir ülke olduğunu anlatmaya çalıştıklarını da kaydederek, "Tanıtım atağıyla bunun altından kalkacağız’’ dedi. 
     
Kongreler ve turlar iptal edildi      ŞÜKRAN PAKKAN İstanbul 

     ABD ve İngiltere’nin Irak’a yönelik operasyonunun başlamasından birkaç saat sonra gelen toplantı ve tur iptalleri, turizmde şok etkisi yarattı. 
     Bazı seyahat acentelerinde bir günlük rezervasyon iptali beş bine ulaştı. Binlerce bilim adamını İstanbul ve Antalya’ya toplayacak tıp kongreleri, İspanya ve İtalya’ya kaydırıldı. Alman Hristiyan Demokrat Parti’nin Antalya’da düzenleyeceği 700 kişilik genel kurulundan vazgeçildi. İstanbul ve Antalya’da düzenlenecek iki ayrı tıp kongresi askıya alındı. Kuşadası’nda 160 kişinin geleceği tıp tongresi ve plastik sanayi ile ilgili 400 kişinin katılacağı toplantılar iptal edildi. Avrupa’dan 100 kişilik amatör sporcu kafilesi de gelmeyecek. Alman otomotiv sektöründen 55 işadamı, İstanbul ve Bursa’daki üç günlük toplantısını iptal etti. Almanya Katolik Kilisesi’nden 600 kişi Anadolu turuna gelmeyecek. 
     



 EKONOMİ 















</TEXT>
</DOC>
