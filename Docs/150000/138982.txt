<DOC>
<DOCNO> 138982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo23.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Ünsal Hasan benim daha önce yaşadıklarımı yaşıyor 
</HEADLINE>
<TEXT>

     Galatasaray'ın tecrübeli futbolcusu Hakan Ünsal, sarı-kırmızılı kulüple sözleşmesini uzatmaması nedeniyle sürekli medyanın gündeminde yer alan Hasan Şaş'ın kendisiyle benzer olaylar yaşadığını söyledi. 
     Florya Metin Oktay Tesisleri'nde, teknik direktör Fatih Terim ile birlikte Ergün'ün de yer aldığı basın toplantısında konuşan Hakan, Hasan Şaş'ın ne yaşadığını bilemediklerini, ancak kendisinin onu biraz da olsa anladığını kaydetti. 
     Hasan Şaş'ın durumunu daha önce kendi yaşadığı olaylara benzeten Hakan, ''Aşağı yukarı benim de yaşadığım şeyler. Hasan, Galatasaray'a para kazandırmak ister, ama Avrupa kulüpleri yeni çıkan uygulamalar sonrası bonservisi elinde olan oyunculara ilgi gösteriyor. Sorun onu isteyen kulüplerden kaynaklanıyor sanırım. Sorunların nedenini tamamen Hasan'ın üstüne yıkmak da doğru değil'' diye konuştu. 
     ''Ligde Galatasaray ile Beşiktaş'ın şampiyonluk yarışında diğer ezeli rakip Fenerbahçe'ye göre daha avantajlı mı '' şeklindeki bir soruya ise Hakan, ''3 puanlı sistemde hiçbir şey belli olmaz. Beşiktaş'ın veya bizim kaybedeceğimiz iki maç Fenerbahçe'yi tekrar iddialı konuma getirecektir. Daha çok maç var ve konuşmak için erken'' diye cevap verdi. 
     
     ERGÜN ''HASAN'LA BENİM SÖZLEŞMEM ALAKASIZ'' 
     Sarı-kırmızılıların başarılı oyuncusu Ergün Penbe, sezon başında Hasan Şaş ile kendisine boş sözleşmeye imza atma önerisi getirilirken, her iki futbolcuya da aynı paranın verileceğinin söylendiğinin, fakat Hasan'ın imza atmamasının maddi yönden bir belirsizlik yaratıp yaratmadığı yönünde gelen bir soruya, ''Hepimiz profesyonel futbolcularız. Ben kulüpten ne istediysem onu aldım. Hasan'ın durumunun benim imza atmamla bir ilgisi yok. Umarım Hasan Şaş için de bir çözüm bulunur'' şeklinde cevap verdi. 
     Ayrıca, tedavisine sağlık heyeti gözetiminde devam edildiğini anlatan Ergün, doktorların uygun gördüğü şartlarla en kısa sürede oynamak istediğini kaydederken, Fatih Terim'in, ''Bazı maçlarda oynama isteği sıhhatin önüne geçer'' sözüyle ilgili olarak da, ''Hocamın görüşüne saygı duyuyorum. Bazı maçlar gerçekten fedakarlık ister'' diye konuştu. 
     





</TEXT>
</DOC>
