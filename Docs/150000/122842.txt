<DOC>
<DOCNO> 122842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun10.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransızların yüzde 58'i Türkiye'nin AB üyeliğine karşı 
</HEADLINE>
<TEXT>

     Fransa'da yapılan bir kamuoyu yoklamasında, Fransızların yüzde 58'inin Türkiye'nin AB üyeliğine karşı olduğu ortaya çıktı. 
     Sofres araştırma merkezinin 14-15 Kasım'da, örnekleme yöntemiyle seçilen bin kişi üzerinde yaptığı araştırmanın sonuçları, Le Pelerin dergisinde yayımlandı. 
     Deneklerin yüzde 35'i Türkiye'nin AB'ye gelecek yıllarda üye olmasını ''hiç istemediğini'', yüzde 23'ü ise Türkiye'nin AB üyeliğinden yana olmadığını belirtti. 
     Fransızların yüzde 29'u Türkiye'nin AB üyeliğine destek verdi. Bu oranın yüzde 5'lik kesimi Türkiye'nin AB'ye kesinlikle üye olmasından yana. 
     Türkiye'nin AB üyeliğine en çok karşı çıkan kesimler arasında emekliler ve sağ partilere oy veren seçmenler yer alıyor. Ankete katılan emeklilerden yüzde 65'inin ve sağcı seçmenlerin yüzde 71'inin Türkiye'nin üyeliğine karşı olduğu belirlendi. 
     
</TEXT>
</DOC>
