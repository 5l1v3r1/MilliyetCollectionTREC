<DOC>
<DOCNO> 138992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur03.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya-Afyon yolunda araçlar karda mahsur kaldı... 
</HEADLINE>
<TEXT>

     Yurdun büyük bölümünde yoğun kar ve tipi yaşamı olumsuz etkiliyor. 
     Edinilen bilgiye göre, Konya-Afyon karayolunda, sabaha karşı şiddetini artıran kar ve tipi nedeniyle 25 ve 35. kilometre arasında, aralarında bir turist otobüsünün de bulunduğu 23 otobüs ile 41 araç saatlerce mahsur kaldı. Yolda oluşan sürgünlere saplanan ya da şarampole kayan araçları kurtarmak için seferber olan Karayolları ekipleri ile aralarında özel harekat timinin de bulunduğu emniyet güçleri, uzun süren çalışmalar sonucunda yolda kalan araçları Konya'ya getirdi. 
     Yolcuları Konya'ya çeşitli araçlar yardımıyla ulaştırılan Has Turizm'e ait yolcu otobüsünün kurtarılması için de, çalışmalar devam ediyor. 
     Öte yandan, Konya-Ankara karayolunda araçların zincirsiz yola devam etmelerine izin verilmiyor. 
     Konya'nın Derbent İlçesi'nde, kar kalınlığı 1 metreyi aşarken, sebze fidesi yetiştirilen 20'ye yakın sera yıkıldı. Kulu İlçesi'nde ilköğretim okulları ve liseler İlçe Hıfzıssıhha Kurulu kararıyla bugün tatil edildi. 
     Afyon'un Emirdağ İlçesi'nde okullar bugün ve yarın olmak üzere 2 gün tatil edildi. Yoğun kar nedeniyle 73 köyden 65'inin yolunun da ulaşıma kapalı olduğu bildirildi. 
     Afyon'un Şuhut İlçesi'nde de, kar ve tipi nedeniyle 9 köy yolu ulaşıma kapandı. 
     Ankara'nın Sulakyurt İlçesi merkez ve köylerinde okullar bugün tatil edildi. Ayrıca 24 köy ve 2 beldenin ilçe merkeziyle ulaşımı kapandı. 
     





</TEXT>
</DOC>
