<DOC>
<DOCNO> 134895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/dunya/adun.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcağa dayanamadı 
</HEADLINE>
<TEXT>

NASA, cumartesi düşen Columbia mekiğinin solunda, parçalanmasından altı dakika önce ısıda 60 derecelik bir artış tespit edildiğini ve bir süre sonra da dengesini kaybettiğini açıkladı 
     SEMA EMİROĞLU New York 

     Fayansın düştüğü an 
     NASA, Columbia’nın fırlatılışından saniyeler sonra gövdeden kopan ısı koruyucu fayans parçalarının sol kanada çarpma anındaki fotoğraflarını yayımladı. Mekiğin dönüşteki düşüşüne, sol kanattaki tahribatın neden olmuş olabileceği savunuluyor. 
     
     Amerikan Uzay ve Havacılık Dairesi’nin NASA , Columbia uzay mekiğinin yeryüzüne inişinden 16 dakika önce havada parçalanmasıyla ilgili sunduğu yeni ipuçları, mekiği aşırı sıcaktan koruyan fayanslardan bir ya da birkaçının fırlatma sırasında düştüğü ya da zarar gördüğü görüşünü doğruladı. NASA, mekiğin fırlatılışından saniyeler sonra, fayans parçalarının düşüşüyle ilgili ilk fotoğrafları da dün gece geç saatlerde yayımladı. 
     Mekik parçalanmadan altı dakika önce sol tarafındaki ısının 60 derece yükseldiği, iki dakika önce de mekiğin sola yatması yüzünden otomatik olarak devreye giren mekik bilgisayarının, aracın dengesini sağlamaya çalıştığı anlaşıldı. 
     Mekik programının yöneticisi Ron Dittemore, California üzerinde alçalmaya başladığı sırada mekiğin sol gövdesi ve iniş takımında sıcaklık göstergelerinin aniden durduğunu ve önemli bir ısı artışı olduğunu açıkladı. Dittemore, mekiğin rotasından çıkarak sola doğru eğilmeye başladığını, mekikteki bilgisayarın da bunu sağ tarafına ağırlık vererek düzeltmeye çalıştığını bildirdi. 
     
     Uyarılar dikkate alınmadı 
     NASA’nın güvenlik komisyonundaki bir uzmanın, geçen yıl yaşlanan uzay mekiği filosunun emniyeti hakkında uyarıda bulunmasının ardından, komisyondaki beş uzman ve iki danışmanın görevinden alındığı ortaya çıktı. 
     NASA Havacılık Güvenliği Danışmanlık Paneli adlı grubun altıncı üyesi olan emekli Koramiral Bernard Kauderer’in de, eleştiride bulunan üyelerin görevlerinden alınmasını protesto etmek için istifa ettiği kaydedildi. Son raporunu geçen ay Kongre’ye sunan panel başkanı Richard Blomberg, "Uzay mekiğinin güvenliği hakkında hiç bu kadar endişe duymamıştım. Tüm içgüdülerim, NASA’nın mevcut yaklaşımının, gelecekteki tehlikelerin tohumunu attığını gösteriyor" ifadesini kullanmıştı. 
     
Faciaya 3 neden      Mühendisler, Columbia’nın parçalanmasına yol açabilecek 3 etken üzerinde duruyor. 

</TEXT>
</DOC>
