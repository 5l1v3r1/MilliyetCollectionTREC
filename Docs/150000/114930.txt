<DOC>
<DOCNO> 114930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur26.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Prodi Kopenhag'ta Türkiye'ye tarih yok 
</HEADLINE>
<TEXT>

     AB Komisyonu Başkanı Romano Prodi,AB Komisyonu'nun Türkiye'ye tam üyelik müzakerelerinin başlangıç tarihi verilmesini önereceğini düşünmediğini söyledi. 
     Prodi, AB Brüksel zirvesi öncesinde düzenlediği basın toplantısında, zirveye katılan devlet ve hükümet başkanlarının "Türkiye'nin Kopenhag kriterleri yönünde çok büyük adımlar attığını ve ilerlemeler kaydettiğini kabul etmelerini" beklediğini söyledi. 
     Prodi, Türkiye'nin AB müktesebatına uyum yolunda da çok ilerlediğini, kapsamlı ekonomik reformlar yaptığını belirterek "Türkiye'yi reformlar yoluna devam etmek yönünde cesaretlendirmek ve hatta daha ileri adımlar atmak gerekir" dedi. 
     Prodi, "Türkiye'ye istediği müzakere başlangıç tarihini verecek misiniz" sorusunu şöyle yanıtladı 
     "Komisyonun tavrını gayet iyi biliyorsunuz. Türkiye'de çok büyük ilerlemeler kaydedildi ve bunu çok büyük bir memnuniyetle görüyoruz. Türk hükümetinin, siyasi krizden önce aldığı kararlar, Türkiye-AB yakınlaşması açısından tarihi niteliklidir. İlerleme Raporu'nda, Kopenhag kriterlerinin pratik uygulaması gerektiğini de belirttik. Türkiye'de henüz bu uygulama yok. Koopenhag'da, komisyonun, Türkiye'ye bir tarih verilmesini önereceğini düşünmüyorum." Romano Prodi, Brüksel zirvesinde, AB'nin 2004'e kadar izleyeceği yolun haritasının belirleneceğini, devlet ve hükümet başkanlarının, 2004 başında 10 üyenin katılımına yeşil ışık yakacaklarını ve bu amaçla yükümlülüklerini yerine getirmeyi kabul edeceklerini umduğunu söyledi. 

     
</TEXT>
</DOC>
