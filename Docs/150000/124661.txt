<DOC>
<DOCNO> 124661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur13.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahramanmaraşlı Musa'dan Gaziantepli Mehmet'e öğütler 
</HEADLINE>
<TEXT>

     İngiliz kızı Sarah Cook ile yaptığı evlilikle 6 yıl önce gündeme gelen ve bu uğurda cezaevinde yatan Kahramanmaraşlı Musa Kömeağaç, ''Mehmet-Rachel'' aşkı konusunda, Mehmet Ocak'ın yanlış yaptığını söyledi. Kömeağaç, ''İngiliz kızları ile evlenmek kolay değil'' dedi. 
     Kendisi cezaevinde bulunduğu sırada, dini nikahla evlendiği hamile eşi ailesi tarafından İngiltere'ye götürülen ve Muhammed adı verilen oğlunu da hiç görmeyen Kömeağaç, Mehmet Ocak ile Rachel Lloyd aşkına ilişkin haberleri okuyunca, yaşadıklarını bir kez daha anımsadığını ve üzüldüğünü söyledi. 
     Sarah ile tanıştıktan sonra çok acı çektiğini ifade eden Kömeağaç, ''Mehmet Ocak, Rachel Lloyd'un yaşının küçük olduğunu dikkate alarak, 18 yaşına kadar beklemeliydi. İngilizler bu konuda çok tutucu ve yaşı küçük olduğu için kızı alıp gidiyorlar'' diye konuştu. 
     İngiltere'de doğan oğlu Muhammed'i hiç göremediğini ve bunun kendisine acı verdiğini kaydeden Kömeağaç, Türk gençlerinin bu konuda daha dikkatli olmaları gerektiği uyarısını yaptı. 
     





</TEXT>
</DOC>
