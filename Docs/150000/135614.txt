<DOC>
<DOCNO> 135614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/07/guncel/gun99.html </URL>
<DATE> 2003/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Gül’den son dakika barış atağı      Başbakan Abdullah Gül, dün akşam sürpriz bir şekilde Ortadoğu barış turunda ziyaret ettiği 5 ülkenin elçilerini Dişişleri’ne davet etti. Suriye, Mısır, Ürdün, Suudi Arabistan ve İran elçilerinin katıldığı toplantıda Gül, barış için son bir girişimde bulunmayı önerdi. Büyükelçilere "bir daha toplanalım" mesajını veren Gül, asker gönderme ile ilgili tezkerenin TBMM’de görüşüleceği 18 Şubat tarihinin süreç için son gün olacağını belirtti. 
     
Ecevit ABD’nin amacı petrol      DSP lideri Bülent Ecevit, "Atatürk şu dönemde sağ olsaydı savaş girişimine karşı çıkardı" dedi. Ankara Mimar Kemalliler Derneği’nce düzenlenen törende, Ecevit’e 1937’de mezun olduğu ilköğretim okulunun diploması verildi. Törende, Irak operasyonuna ilişkin soruları da yanıtlayan Ecevit, "Niçin Irak’ı işgal edecek bir büyük devletin peşine takılma yoluna gidiyoruz, bilmiyorum" diyerek, ABD’nin amacının Ortadoğu’daki petrol paylaşımı olduğunu ifade etti. 
     
Saddam Türkleri hedef yapacak’      Irak’tan Türkiye’ye akaryakıt taşıyan 1000 kadar Türk tanker ve kamyon şoförü, Irak lideri Saddam Hüseyin’in verdiği emir üzerine motorin alamayınca Musul’da mahsur kaldı. Türkiye’ye dönebilen arkadaşlarıysa, "Saddam, Türk şoförleri canlı kalkan yapacak" iddiasında bulundu. 
     
Minibüs devrildi 1 ölü      Gaziosmanpaşa’da, bir yolcu minibüsünün devrilmesi sonucu bir kişi öldü, üç kişi de yaralandı. Gaziosmanpaşa’dan Boğazköy istikametine giden Raşit Şen’in kullandığı minibüs, aşırı hız ve dikkatsizlik sonucu yol kenarındaki çukura devrildi. Minibüsteki yolculardan Orhan Kaplan 30 olay yerinde hayatını kaybederken, yaralanan İsmet Doluay, Adil Karadeniz ve Necmettin Altunbaş, Özel Arnavutköy Hastanesi’ne kaldırıldı. Polis, Şen’i gözaltına aldı. 
     
Adliyede silahlar konuştu      Adana’da yankesicilik, hırsızlık ve kapkaç yapan iki çetenin mensuplarının yargılandığı duruşma öncesinde çıkan çatışmada 1 kişi öldü, 2 kişi yaralandı. İskender Karagiydiren’in gıyabi tutuklu, 8 adamının tutuklu, karşı çete üyeleri Hurşit ve Celal Kayra kardeşlerin de tutuksuz yargılandığı dava öncesinde silahlar patladı. Adana 1’nci Ağır Ceza Mahkemesi’ndeki duruşma öncesinde, Karagiydiren ve 2 adamı pusu kurarak, Hurşit Kayra 25 ile Celal Kayra 16 kardeşlere ateş açtı. Kayra kardeşler de karşılık verince çıkan çatışmada Celal Kayra olay yerinde öldü. Karagiydiren ile Hurşit Kayra yaralandı. 
     



 GÜNCEL 
























</TEXT>
</DOC>
