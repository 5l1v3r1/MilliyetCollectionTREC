<DOC>
<DOCNO> 108803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/spor/spo07.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MİNDERE YAPIŞTIK 
</HEADLINE>
<TEXT>

Moskova’daki Dünya Grekoromen Güreş Şampiyonası’nda sporcularımız büyük hayal kırıklığı yaşattı. Hamza Yerlikaya, Şeref Eroğlu ve Ercan Yıldız rakiplerine yenilerek ilk günden havlu attı 
     HAMİT TURHAN 

     İyi başladı, kötü bitti 
     MOSKOVA’DAKİ 47. Dünya Grekoromen Güreş Şampiyonası’nda ilk gün mindere çıkan sporcularımız hayal kırıklığı yarattı. Hamza Yerlikaya, Ercan Yıldız ve Şeref Eroğlu sabah seansında fırtına gibi esip altı galibiyet almalarına rağmen akşam yaptıkları üç maçı da kaybettiler ve turnuvaya veda ettiler. 84’te Hamza Yerlikaya ilk turda Japon Matsumoto’yu 3 - 0 yendi. Ardından Koreli Sang’i 2.06’da mindere yapıştırdı. Çeyrek finalde İsveçli Ara Abrahamian ile karşılaşan Yerlikaya, hakemlerin de yanlı tutumu nedeniyle Ermeni asıllı güreşçiye 3 - 0 yenildi ve tribüne çıktı. 
     
     Yenilgilerle yıkıldık 
     66’DAKİ temsilcimiz Şeref Eroğlu ise ilk turda normal süresi 3 - 3 biten maçta İsrailli Beilin’i uzatmada ihtar üstünlüğü ile yendi. İkinci turda İsviçreli Kron’u 2 dakika 10 saniyede 10 - 0 sayı tuşu ile deviren Eroğlu daha sonra İranlı Odai karşısına çıktı. Dünya Şampiyonu rakibi karşısında tutunamayan güreşçimiz minderden 3 - 0 yenik ayrıldı ve elendi. 55’te Ercan Yıldız, 1 - 1 biten maçta ihtar üstünlüğüyle Kazak Assenbekov’u geçti. İsveçli Holk’u 4 - 0 yenip grup birinciliğine ulaştı. Yıldız, İranlı Rangraz’a ilk yarısını 3 - 0 önde kapadığı müsabakada 8 - 3’la teslim oldu. 
     
     Hakemlere protesto 
     ŞEREF Eroğlu’nun ve Hamza Yerlikaya’nın üçüncü maçlarından sonra gerek teknik heyetimiz, gerekse sporcularımız uzun süre hakemleri protesto etti. Madalya beklediğimiz güreşçilerimizin şok bir şekilde elenmesi kafilemizde büyük üzüntü yarattı. Şampiyonada bugün mindere dört güreşçimiz daha çıkacak. 60 kiloda Şeref Tüfenk, 74 kiloda Mahmut Altay, 96 kiloda Mehmet Özal ve 120 kiloda Yekta Yılmaz Gül ilk tur maçlarını yapacaklar. 
     
     NOTLAR 

     Yahşi geldi 
     VİZESİ olmadığı gerekçesiyle Türkiye’ye yollanan Federasyon Dış İlişkiler Koordinatörü Rodika Yahşi kafileye katıldı. Rusya’nın Ankara Büyükelçisi’nin devreye girip, özür dileyerek durumu düzelttiği bildirildi. 
     
     Katılım az 
     ŞAMPİYONAYA beklenen katılım gerçekleşmedi. 55 ülkeden toplam 223 güreşçinin gelmesi Rus yetkilileri memnun etmedi. Avrupa’dan İspanya, Hollanda’nın yanı sıra Afrika ve Güney Amerika ülkelerinden katılım düşük kaldı. 
     
     Hamza’ya alkış 
     ASRIN Güreşçisi unvanlı Hamza Yerlikaya’ya ev sahibi seyirciler büyük ilgi gösteriyor. Hamza’nın maçlarını büyük bir dikkatle takip eden Ruslar, kendisine alkışlarla destek verdi. Bazı Rus gençlerin de güreşçimizden imza aldığı görüldü. 
     
     Karelin sevgisi 
     2000 Sydney Olimpiyatları sonrası güreşi bırakan Rusya’nın efsane ismi Aleksandr Karelin, salona girdiği anda yoğun sevgi gösterileriyle karşılandı. Rus seyirciler, minderin dev ismini uzun süre ayakta alkışladı. 
     
     Avluca’dan destek 
     74 kiloda Dünya ve Avrupa şampiyonlukları bulunan, ancak FILA’nın sıklet sayısını yediye düşürmesi üzerine açıkta kalan Nazmi Avluca da arkadaşlarına destek vermek için Moskova’ya geldi. Avluca, Hamza ile aynı kiloda olduğu için takıma alınmamıştı. 
     



 SPOR 































</TEXT>
</DOC>
