<DOC>
<DOCNO> 118308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sontur16.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltındaki Beşiktaş taraftarları Adliyeye gönderildi... 
</HEADLINE>
<TEXT>

     Fenerbahçe ile Galatasaray arasındaki olaylı derbi maçın ardından taraftarlara yönelik operasyonda gözlem altına alınan 35 kişiden Beşiktaşlı 5'i, adliyeye sevk edildi. 
     İstanbul Asayiş Şube Müdürlüğü ekiplerince, kamera görüntülerinin izlenmesi sonucu Beşiktaş-Elazığspor maçında taşkınlık yaptıkları belirlenerek gözaltına alınan Alan Makaryan, Yılmaz Çitgedir, Murat Akyıldız, Devrim Siyahtuna ve Cengiz Aktuna'nın sorgusu tamamlandı. 
     Beşiktaşlı 5 taraftar, şubeden çıkarılarak İstanbul Adalet Sarayı'na getirildi. Taraftarlar, Adli Tabiplik'te yapılacak sağlık muayenesinin ardından savcılığa çıkarılacak. 
     Bu arada, Fenerbahçe Şükrü Saraçoğlu Stadı'nda geçen Çarşamba günü oynanan derbi karşılaşması nedeniyle taraftarlar arasında yaşanan olaylardan sonra, kamera görüntülerinin de incelenmesiyle gözlem altına alınan 18'i Fenerbahçe, 12'si Galatasaraylı 30 taraftarın sorgusu ise sürüyor. 
     Geceyi şubede geçirecekleri bildirilen 30 taraftarın, yarın adliyeye sevk edilmesi bekleniyor. 
     





</TEXT>
</DOC>
