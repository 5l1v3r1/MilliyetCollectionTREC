<DOC>
<DOCNO> 102798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/ekonomi/aeko.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Karada ve denizde TAHLİYE 
</HEADLINE>
<TEXT>

15 bin mesken, 6 bin işyeri, 3 bin arsa ve deniz üzerinde 2 bin 250 işgal tespit eden İstanbul Defterdarlığı bunların boşaltılması için ilçe kaymaklıklarına başvurdu 
     NEDİM ŞENER 

     İstanbul Defterdarlığı, Milli Emlak Müdürlüğü’ne ait olan bina, arazi ve deniz kıyılarındaki dolgu ve iskele benzeri işgalleri ortadan kaldırmak için tahliye operasyonu başlattı. 
     Yapılan incelemede Milli Emlak’a ait 15 bin mesken, 6 bin işyeri ve 3 bin arsa ve arazinin işgal altında olduğunu belirleyen Deftardarlık, ilçe kaymakamlıklarına gönderdiği listelerle buraların işgalçilerden temizlenmesi için yardım istedi. Tahliye polis ve jandarma yardımıyla tamamlanacak. 
     
     Bütün sahillere uyarı 
     Tahliye operasyonlarının bir ayağı da deniz üzerindeki işgallere uzanacak. Sarayburnu’ndan Büyükçekmece, Kadıköy’den Pendik sahillerine ve İstanbul Boğazı’nın iki yakasına uzanacak tahliye operasyonunda da deniz dolgu, dupa ve yalıların önündeki kaçak iskelelerin yıkılması hedefleniyor. Bu konuda da yine ilçe kaymakamlıkları ile deniz polisinden yardım alacak olan Defterdarlık ekipleri, deniz üzerinde toplam 2 bin 250 tane işgal tespit etti. 
     İşgalcilerin büyük bölümünü deniz kenarlarında gıda maddeleri satanlar oluştururken, denize kıyısı olan birçok evin de Hazine malı sayılan deniz üzerine kaçak iskele inşa ettiği belirlendi. 
     
     İşgalciden kira istenecek 
     İstanbul Defterdarı Kadir Boy, yaptıkları inceleme sonucunda toplam 25 bin 303 tane gayrimenkulün işgal edildiğini belirtirken, bunların tahliye edilmesi yanında buraları kullananlardan geçmişe dönük olarak kiraların da tahsil edileceğini söyledi. Aynı uygulamanın deniz kıyılarındaki işgalcileri de kapsayacağını belirten Boy, böylece önemli bir vergi tahsilatı yapmayı beklediklerini belirtti. 
     
Seçimkonduya karşı silahlı denetim      İstanbul Defterdarlığı, yaklaşan seçimlerle birlikte nasıl olsa tapu alırız diyerek Hazine arazileri üzerine yapılabilecek gecekondu inşaatlarını engellemek için denetim çalışması başlattı. 
     İstanbul’un Beykoz, Şile, Ümraniye ve Sarıyer gibi bölgelerindeki çok değerli arazilerde gecekondulaşmayı önleyeceklerini belirten Defterdar Kadir Boy, "Kimsenin seçimi hesaba katarak Hazine arazileri üzerine birşey inşaa etmesine izin vermeyeceğiz. 
     Bunun için özellikle jandarma ve polis ile ortak çalışmalar yapacağımız gibi kendimiz de silahlı ekiplerle buralarda denetimler yapacağız" dedi. 
     



 EKONOMİ 























</TEXT>
</DOC>
