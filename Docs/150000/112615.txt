<DOC>
<DOCNO> 112615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur11.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı İzgi Kerkük'ün verilmesi imkansız 
</HEADLINE>
<TEXT>

     TBMM Başkanı Ömer İzgi, Kuzey Irak'ta bir Kürt devleti kurma girişimini Türkiye izin vermediği sürece hiçkimsenin başaramayacağını belirterek "Kurmaya zorlayacak olsalar bile Kerkük, Musul ve Süleymaniye'nin o devlete verilmesi olanaksızdır" dedi. 
     İzgi, Barzani ve Talabani'nin Kürdistan anayasa taslağında Kerkük'ü başkent göstermeleriyle ilgili haberleri değerlendirirken, Kerkük, Musul ve Süleymaniye dolaylarının Türkmenler'e ait bir coğrafya olduğunu söyledi. Bu coğrafyanın yeni değil, geçmişten bu yana gelen bir oluşum olduğuna dikkati çeken İzgi, bu bölgede yeni bir devletin kurulmasına Türkiye'nin kesinlikle karşı olduğunu kaydetti. ABD ve Batı ülkelerinin bölgede bir devlet kurulması için uğraş verdiklerini dile getiren İzgi, şöyle devam etti 
     "'ABD ve Batı devletlerine sesleniyoruz Orada kurmayı tasarladıkları Kürdistan devleti için Kerkük, Musul ve Süleymaniye'nin bir coğrafya olarak oraya katılması, hele hele Kerkük başkentli bir Kürt devleti kurulması mümkün değildir. Bunu kendilerinin düşünmeleri gerekir. Türkiye, bu kararlığını açık ve net bir şekilde ortaya koymaktadır. Kuzey Irak'ta bir Kürt devleti kurma girişimini Türkiye izin vermediği sürece hiç kimse başaramaz. Kurmaya zorlayacak olsalar bile Kerkük, Musul ve Süleymaniye'nin o devlete verilmesi olanaksızdır." 
     
     BARZANİ VE TALABANİ, PKK'YI BESLİYOR 
     Barzani ve Talabani'nin PKK'ya dostluk mesajı gönderdiğinin anımsatılması üzerine İzgi, bu kişilerin PKK'ya geçmişten beri sempatiyle baktıklarını kaydederek şöyle devam etti 
     "Barzani ve Talabani, 5 bin civarında PKK teröristini barındırıp besliyor. Artık onlar Biz burada Kürdistan devleti kuracağız. Siz de Türkiye'deki çalışmalarınıza devam edin diyorlar. Bunu eskiden de diyorlardı. Bu olay şimdi yaptıkları bir şey değil. Türkiye bunu net olarak bilmektedir." İzgi, "Bu süreç Doğu ve Güneydoğu Anadolu'da yeni bir gerilim yaratır mı " sorusu üzerine de, Türkiye'nin eski Türkiye olmadığını ve özellikle "gerilla" olarak tabir edilen savaş biçimine kendini hazırlamış bir ülke olduğunu söyledi. 
     Silah gücü bakımından Türkiye'nin Rusya dahil, Ortadoğu'da en güçlü imkanlara sahip olan bir ülke olduğunu vurgulayan İzgi, "Eskiden PKK'nın neden olduğu kayıp, bugünlerde büyük ölçüde düşmüştür. Onların başkaldırma ve karşı çıkma güçleri azalmıştır. Bu nedenle, Doğu-Güneydoğu olarak ayırmak istemiyorum. Türkiye'de eski hızıyla bir terör hareketi başlayamaz" diye konuştu. 
     





</TEXT>
</DOC>
