<DOC>
<DOCNO> 122321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo15.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Trabzonspor beraberliğinin üzüntüsünü yaşıyor 
</HEADLINE>
<TEXT>

     Deplasmandaki Göztepe yenilgisinden sonra sahasında Trabzonspor ile berabere kalan Gaziantepspor'da üzüntü yaşanıyor. 
     Teknik direktör Gigi Multescu, düzenlediği basın toplantısında, mutlak galibiyet için hazırlandıkları Trabzonspor karşısında çok iyi mücadele etmelerine karşın galibiyeti kaçırdıklarını söyledi. 
     Karşılaşma boyunca şanssız olduklarını ve oyun kurmakta sıkıntı yaşadıklarını savunan Multescu, ''6 net gol pozisyonunu gole çeviremedik. Ayrıca, hakem de hatalı kararlar verdi ve galip gelmemiz gereken maçtan bir puanla ayrılmak durumunda kaldık'' dedi. 
     Trabzonspor maçını unuttuklarını, şimdi tüm dikkatlerini Türkiye Kupası'nda karşılaşacakları Çaykur Rizespor'a yoğunlaştırdıklarını anlatan Multescu, ''Türkiye Kupası'nda final oynamak istiyoruz. Ancak, zor bir kura çektik. Çaykur Rizespor ile deplasmanda karşılaşacak olmamız bizim için zor olacak. Futbolcularım uzun ve yorucu bir yolculuk yapmak zorunda kalacak'' diye konuştu. 
     
     SAKATLIKLAR 
     Sakatlanan Viola ve Bouazizi ile yorgun olan Murat ve Kemal'in Çaykur Rizespor maçında oynamayacağını vurgulayan Multescu, şöyle devam etti 
     ''Ancak, eksik futbolcularımızın yerine görev yapacak oyuncularımız var. Her koşulda bu maçı kazanmak zorundayız. Bu tür maçların telafisi de yok. Tüm hesaplarımız galibiyete yönelik. Futbolcularım bu maçın ne kadar önemli olduğunun bilincinde. Türkiye Kupası maçından sonra, deplasmanda karşılaşacağımız Ankaragücü hazırlıklarına başlayacağız.'' 
     





</TEXT>
</DOC>
