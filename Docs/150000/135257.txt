<DOC>
<DOCNO> 135257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/soneko33.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank'ın satış süreci 28 Mart'a uzatıldı... 
</HEADLINE>
<TEXT>

     Tasarruf Mevduatı Sigorta Fonu TMSF bünyesinde bulunan Pamukbank'ta, inceleme yapma süresi 14 Mart 2003, Banka için teklif verme süresi ise 28 Mart 2003 tarihine kadar uzatıldı. 
     TMSF'den yapılan açıklamada, hisselerinin tamamı 18 Haziran 2002 tarihinde Fon'a geçen Pamukbank'ın satış sürecinin 29 Haziran 2002 tarihinde başlatıldığı hatırlatıldı. 
     Danıştay İdari Dava Daireleri Genel Kurulu'nun 22 Kasım 2002 tarihinde Banka'nın satış sürecinin durdurulması yönünde karar verdiği kaydedilen açıklamada, Çukurova Grubu ile 31 Ocak 2003 tarihinde yapılan sözleşme uyarınca Grubun tüm davalardan feragat ettiği belirtildi. 
     Bu çerçevede, hisselerinin tamamı TMSF'ye ait olan Pamukbank ile ilgili olarak Fon Yönetim Kurulu'nun Banka'nın satış sürecini belirlediği ifade edilen açıklamada, Banka'da inceleme yapma süresinin 14 Mart 2003, teklif verme süresinin 28 Mart 2003 tarihine kadar uzatıldığı kaydedildi. 
     Açıklamada, bu sürece dahil edilecek olan Banka ile ilgilenecek yatırımcıların, Bankalar Kanunu ile Bankacılık Düzenleme ve Denetleme Kurulu'nun BDDK ''Banka Kuruluşunda veya Mevcut Bankaların Hisselerinin Devralınmasında ya da TMSF Bünyesinde Bulunan Bankaların Hisselerini Satın Almak Üzere Başvuracaklarda Aranacak Koşulara İlişkin Kararı'nda'' yer alacak koşulları taşıması gerektiği bildirildi. 
     Ayrıca yatırımcıların, bankaların kuruluş ve faaliyetleri hakkında yönetmelikte belirtilen belgelerle 10 Mart 2003 mesai saatine kadar kuruma başvurmaları gerektiği de kaydedildi. 
     Gerekli koşulları taşıyan yatırımcıların 14 Mart 2003 tarihi mesai saati bitimine kadar belirlenerek ilgililere bildirileceği belirtilen açıklamada, yeni yatırımcıların satış sürecine katılımı halinde inceleme ve teklif verme sürelerinin yeniden belirleneceği de ifade edildi. 
     





</TEXT>
</DOC>
