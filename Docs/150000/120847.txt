<DOC>
<DOCNO> 120847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/spor/aspo.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN SAĞA ÇEKTİ 1-0 
</HEADLINE>
<TEXT>

Ankara virajında, Serkan’ın tek golüyle, kaza yapan Galatasaray liderlik koltuğunu ezeli rakibine kaptırdı 
90 dakika      HALİL ÖZER 

     24. dakikada Serkan’ın attığı gol, maçın skorunu belirlese de, oyunun geneline baktığınız zaman Gençlerbirliği sahasında tarihi bir rekoru kaçırmadı desek yalan olur. 
     Galatasaray gibi bir takımın 90 dakikada tek organize pozisyon bulamadan maçı kapatması ve savunmasının her gelen atağı gol pozisyonuna çevirmesi, Sarı - Kırmızılı takım için yenilgiyi kaçınılmaz hale getirdi. Galatasaray on birinin, özellikle Youla’nın ciddiyetten uzak gol vuruşlarına yatıp, kalkıp dua etmesi gerekir. Aksi halde, ikinci bir Kadıköy faciası Başkent’te de yaşanabilirdi. 
     Galatasaray maça, Trabzon sınavındaki taktik anlayışla çıktı. Savunmasını üçlü kurup, üçlü forvetle gol aradı. Ancak ne ilginçtir ki, üçlü forvet maç boyunca seyircisini heyecanladıracak pozisyon bile bulamadı. Galatasaray’ın her türlü olumsuzluğu taşıdığı bu karşılaşmada Gençlerbirliği, takım gibi takım olarak gözüktü. Özellikle Okan, Serkan, Deniz gibi genç oyuncuların büyük mücadelesi, tecrübeli Galatasaray’ı sahada bitirdi. 
     24. dakikada Veysel, sol kanattan sarktı, düzeltti. Sonra topu şutladı. Mehmet Polat’a çarpan top Serkan’ın önüne geldi. Serkan da yumuşak bir dokunuşla topu filelere gönderdi. 37. dakikada Galatasaray, ilk ve son kez gole çok yaklaştı. Serkan, ceza alanı önünde Cihan’ı düşürdü. Serbest atışı Arif kullandı. Şutu üst direkten geri geldi. 
     Galatasaray ikinci yarıya Baliç’in yerine geçen hafta Terim’in gözden çıkardığı Felipe’yi alarak başladı. Felipe de ilk 20 dakika oyuna büyük hareket getirdi. Ama golleri Gençler kaçırdı. 47’de Ahmet Hassan’ın şutunu Mondragon son anda çıkardı. 50. dakikada Okan, kendi yarı alanından aldığı topu 40 metre sürdü. Serkan ile verkaça girdi. Mondragon ile karşı karşıya kaldı. Ancak şutunu Kolombiyalı kaleci önledi. 64’de Ahmet Hassan uzun bir pasla Youla’yı topla buluşturdu. Youla altı pasın önünde golü kaçıdı. 70’de Ümit Karan’ın şutunu Gökhan çıkardı. 80’de ceza alanı içinde kazanılan serbest atışı Christian kullandı. Ancak top barajda kaldı. 87 ve 93’te ise Youla inanılmaz goller kaçırdı. 
     Maçın geneline baktığınız zaman Galatasaray, 90 dakikanın hiçbir anında hiçbir şey oynamadı. Aciz ve kişiliksiz futbolu üç puanlık kaybı getirdi, Gençlerbirliği bileğinin hakkı ve gençliğinin gücüyle üç puanı aldı. 
     
Yanal’ın gururuGençlerbirliği, başarılı teknik adamla üç yıldır yenemediği Cim-Bom’u devirdi 
     GENÇLERBİRLİĞİ Teknik Direktörü Ersun Yanal, Galatasaray’a yine çelme taktı. 2001 - 02 sezonunda Ankaragücü’nün başındayken Sarı - Kırmızılı takımı İstanbul’da 2 - 1 yenerek şampiyonluktan eden Yanal dün gece de Aslan’ı zirveden indirdi. Yanal, "Çok iyi oynadık. Performansları nedeniyle futbolcularımı tek tek tebrik ediyorum. Bizim için önemli bir zafer" dedi. 
     SON dönemde Galatasaray’a karşı şansı tutmayan Gençlerbirliği de Ersun Yanal yönetiminde şeytanın bacağını kırdı. Kırmızı - Siyahlılar, Galatasaray ile oynadıkları son 7 maçın 6’sını kaybetmiş, ancak birinden beraberlik alabilmişti. Bu sezon ayrıca ligin ilk 8 sırasında yer alan takımlara karşı galip gelemeyen Gençler, dün geceki üç puanla bir anlamda fobilerini yendi. 
     
     Maçın hakemi 
     Vasat yönetti 
     BÜLENT Demirlek, zorluk derecesi yüksek maçı vasat yönetimle tamamladı. Çok koştu, ikili mücadelelere genelde yakındı. Otoritesini doksan dakika korudu, kartlarında haklıydı. Bazı faul düdüklerinde hata yaptı. El Saka - Christian pozisyonundaki endirekt vuruş kararı ne kadar doğruysa, baraj mesafesi ve barajın erken bozulması konusunda o kadar yanlıştı. 
     
     Maçın adamı 
     SERKAN 
     Müthiş bir enerjiyle oynadı. Güzel futbolunu golle süsledi. Sahada basmadık yer bırakmadı. Okan ile birlikte Galatasaray orta alanını çok yıprattı. Onun fizik gücüne sahada kimse ulaşamadı. Sadece takımının değil, sahanın da en iyisiydi. Ama çok koştuğu için sonlarda yoruldu. Ancak büyük bir yetenek olduğunu gösterdi. 
     
     Göze batanlar 
     MONDRAGON Gençlerbirliği forvetiyle tek başına mücadele etti. Büyük farkı önledi. Çok top çıkardı. Galatasaray’ın en iyisiydi. 
     ÜMİT DAVALA Takımının değil, sahanın da en kötüsüydü. Hiçbir varlık gösteremedi. Yarardan çok zararı vardı. Tahammülü zor bir oyuncuydu. 
     ERGÜN Düşüşe devam ediyor. Yine etkili olamadı. Sol kanatta zayıf kaldı. Okan’ın fizik gücüne yenildi. 
     OKAN KOÇ İnanılmaz güçlü bir futbolcu. Bir takım için büyük silah. Galatasaray’ı çok zorladı. Galatasaray savunması Okan yüzünden çok sıkıntı çekti. 
     DENİZ Gençlerbirliği savunmasının en iyi oyuncusuydu. Çok iyi mücadele etti. Hiç hata yapmadı. Üç puanın mimarlarındandı. 
     
     Notlar... 
     Ümit’e protesto 
     HAFTALAR sonra Gençler maçında ilk on birde şans bulan Ümit Davala beklenen futbolu sergileyemeyince taraftarların tepkisini çekti. Tecrübeli oyuncu sahadan çıkarken, tribünden yükselen tepkilere alkışla yanıt verdi. 
     
     Popescu İstanbul’da 
     DİNAMO Bükreş ile bağlarını koparıp, bonservisini alan Popescu, dün İstanbul’a geldi. Eşinin doğumu nedeniyle yaklaşık bir ay Türkiye’de kalacak olan futbolcu, formunu korumak için Galatasaray ile idmanlara çıkacak. 
     
     Yarım Aslan 
     SEZON başından bu yana sakat ve cezalı futbolcular nedeniyle sıkıntı yaşayan Galatasaray, Ankara’da da kadro kurmakta zorlandı. Cezalılar Emre ile Hasan Şaş’ın yanı sıra sakat olan Hakan, Sarr, Ayhan ve Batista kadroda yoktu. 
     
     Takıma destek 
     BEKLENEN futbolu sergileyemediği için eleştirilen Galatasaray’a taraftarı sahip çıktı. Tribündeki, "Sefanı sürdük, cefanı da çekeriz", "Bir günde kral olmadık, bir günde tahttan inmeyiz" pankartları dikkat çekti. 
     
     Canaydın gelmedi 
     TAKIMI hiçbir maçta yalnız bırakmayan Galatasaray Başkanı Özhan Canaydın dün Ankara’da yoktu. İkinci Başkan Ali Dürüst, Canaydın’a ayrılan koltukta maçı izlerken, yanyana oturduğu Başkan İlhan Cavcav ile sohbet etti. 
     
     Uğurlu forma 
     GEÇTİĞİMİZ hafta Ali Sami Yen’de Trabzonspor karşısında başarılı bir futbol sergileyen Galatasaray, uğuru bozmamak için forma değiştirmedi. Trabzonspor maçındaki gri formayla sahaya çıkan Aslan’ın uğuru tutmadı. 
     
     Baliç kızdırdı 
     FATİH Terim’in ilk 45 dakikada beklenen performansı sergileyemeyen Baliç’i soyunma odasında sert bir dille eleştirdiği iddia edildi. Tecrübeli teknik adam, yıldız oyuncuyu maç içinde de kenara kadar gelerek uyardı. 
     
     Yönetime protesto 
     GENÇLERBİRLİĞİ taraftarı, biletlerin pahalı olması nedeniyle Galatasaray maçına ilgi göstermedi. Bu nedenle tribünlerin büyük bölümüne Sarı-Kırmızılı bayraklar hakim oldu. Biletler, 15 ve 40 milyon liradan satıldı. 
     
     PAF’lar berabere 
     19 Mayıs Stadı’nda G.Birliği ile G.Saray arasında oynanan PAF maçı büyük çekişmeye sahne oldu. Uğur ve Sedat’ın golleriyle 2-1’lik skoru bulan Cim-Bom, son dakikadaki beraberlik golüne engel olamadı. 
     
İstatistik ÜMİT DAVALA Topla buluşma 15 İsabetli pas 9 Hatalı pas 6 Top kapma - Ofsayıt - Şut -      
     



 SPOR 


























</TEXT>
</DOC>
