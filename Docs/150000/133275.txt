<DOC>
<DOCNO> 133275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/soneko06.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fındıkçıların gözü, Irak ve Arap ülkelerinin pazarında... 
</HEADLINE>
<TEXT>

     Fındık Tanıtım Grubu, ABD, Japonya ve Çin gibi uzak ülkelerden sonra, Rusya ve Irak gibi komşu ülkeler ile kuruyemiş yeme alışkanlığı bulunan Arap ülkelerine yönelmeye karar verdi. 
     Edinilen bilgiye göre, Dış Ticaret Müsteşarlığı koordinatörlüğünde faaliyet gösteren ihracatçıların katılımı ile kurulan Fındık Tanıtım Grubu, bu yıl Rusya'da bir tanıtım programı başlatmayı planlıyor. 
     Rusya dışında, Irak'ta da bir araştırma yapılması öngörülüyor. Irak'ta kuruyemiş tüketim alışkanlığının fazla olduğunu, halkın özellikle badem tükettiğini belirten yetkililer, bademin fiyatının fındıktan yüksek olduğuna dikkat çekerek, ''Demek ki bu ülkede fındık satabiliriz'' dediler. 
     Irak'ta TV reklamlarının da çok ucuz olduğunu belirten yetkililer, bu ülkede çok düşük tanıtım harcamaları ile iyi sonuç alınabileceğini anlattılar. Fındık ihracatının, gıda olması nedeniyle, Birleşmiş Milletler'in ambargosundan da etkilenmeyeceğine dikkat çekiliyor. 
     Fındık Tanıtım Grubu, bu yıl Irak dışında, kuruyemiş tüketim alışkanlığı fazla olan diğer Arap ülkelerinde de pazar araştırması yapmayı planlıyor. Türkiye'nin, önceki yıllarda Irak ve Rusya'ya yılda 10 biner tonun üzerinde ihracat yaptığını, daha sonra bu pazarların kaybedildiğini anlatan yetkililer, amaçlarının bu pazarları tekrar kazanmak olduğunu vurguladılar. 
     





</TEXT>
</DOC>
