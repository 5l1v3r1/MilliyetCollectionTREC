<DOC>
<DOCNO> 144335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur04.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'deki üs ve limanlarda sessizlik hakim... 
</HEADLINE>
<TEXT>

     TBMM'nin 6 Şubat 2003 tarihinde verdiği izin çerçevesinde, gerekli yenileştirme, geliştirme, inşaat ve tevsi ile yerinde hazırlık çalışmaları sürdürülen askeri üs ve limanlarda, bu faaliyetler dışında tam bir sessizlik dikkati çekiyor. 
     A.A muhabirlerinin bildirdiğine göre, Adana'nın Merkez Yüreğir İlçesi'ne Bağlı İncirlik Beldesi'ndeki Hava Üssü, geceyi, dün olduğu gibi alışılmışın dışında, sakin geçirdi. Hangar kapaklarının gece boyunca kapalı olduğu üsse, bir C-17A Globemaster nakliye uçağı ile iki yolcu uçağı iniş yaparken, bir tanker uçak da üç kez ''pas'' provasının ardından piste indi. 
     Eğitim amaçlı dahi savaş uçaklarının havalanmadığı İncirlik Üssü'nden sabah bir tanker uçak kalkış yaptı. 
     Öte yandan İskenderun Limanı da son dönemin en sakin günlerini geçiriyor. Dün askeri araç ve malzeme sevkıyatı yapılmayan limanda, bugün de bu yönde bir hareketlilik gözlenmiyor. Limana gemi giriş-çıkışı olmazken, geçtiğimiz Cumartesi günü iskeleye yanaşan İtalyan bandıralı Repubblica Di Roma adlı geminin halen ayrılmaması dikkati çekiyor. 
     





</TEXT>
</DOC>
