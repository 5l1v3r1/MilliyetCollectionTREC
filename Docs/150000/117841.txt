<DOC>
<DOCNO> 117841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur06.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir dönem tarih oluyor.... Koalisyonunun öyküsü... 
</HEADLINE>
<TEXT>

     DSP Genel Başkanı Bülent Ecevit başkanlığında, 28 Mayıs 1999'da kurulan 57. Hükümet, Türkiye Cumhuriyeti tarihinin en uzun ömürlü koalisyon hükümeti niteliğini taşıyor. 
     Bu hükümet döneminde kabine üyelerinin üçte ikisi değişirken, daha önce kabinede görev yapan bakanlardan sadece 4'ü, parti değiştirmek suretiyle 3 Kasım seçimlerinde parlamentoya girdi. 
     DSP Genel Başkanı Bülent Ecevit'e, 56. Azınlık Hükümeti'nin başbakanlığı görevi verilmesi ve bu görevi yaklaşık 3 ay sürdürmesinin ardından, 18 Nisan 1999'da Milletvekili Genel Seçimleri yapıldı. 
     Seçimler sonucunda, DSP 136 milletvekili ile en çok milletvekili çıkaran parti oldu. MHP'nin 129, daha sonra Anayasa Mahkemesi'nce kapatılan FP'nin 111, ANAP'ın 86, DYP'nin ise 85 milletvekili çıkardığı seçimlerde, Parlamento'ya 3 de bağımsız milletvekili girdi. 
     Dönemin Cumhurbaşkanı Süleyman Demirel, en çok milletvekili çıkaran DSP'nin Genel Başkanı Bülent Ecevit'i, hükümeti kurmakla görevlendirdi. 
     Ecevit, bir süresini de KKTC'de geçirdiği değerlendirme döneminin ardından, hükümeti, MHP ve ANAP ile kurmaya karar verdi. 
     Bülent Ecevit, 57. Hükümet'in bakanlar kurulu listesini, aynı zamanda 74. doğum günü olan 28 Mayıs 1999'da Çankaya Köşkü'ne götürdü. 9. Cumhurbaşkanı Süleyman Demirel, aynı gün kabine listesini onayladı. 
     Hükümet Programı, Ecevit tarafından 4 Haziran'da TBMM'de okundu. Program üzerindeki görüşmelerin 7 Haziran'da tamamlanmasının ardından, Anayasa gereği 2 tam gün sonra güvenoylaması yapıldı. 
     Ecevit başkanlığında kurulan DSP-MHP-ANAP Koalisyon Hükümeti için 9 Haziran 1999'da güvenoylaması yapıldı. 21. Dönem Parlamento'nun 6 milletvekilinin katıldığı güvenoylamasında 354 milletvekili ''kabul'', 182 milletvekili ''ret'' oyu verdi. 
     Demirel, güvenoyunun ardından kabineyi Çankaya Köşkü'nde kabul etti ve yeni bakanlar kurulu üyeleri ile tanıştı. 
     
     KABİNEDEKİ DEĞİŞİKLİKLER 
     Ecevit'in başında olduğu 57. Hükümet döneminde, kabinenin 36 üyesinden 24'ü değişti. 
     Hükümet'in kuruluşunda kabinede yer almak istemeyen ANAP Genel Başkanı Mesut Yılmaz, 13 Temmuz 2000'de Devlet Bakanı ve Başbakan Yardımcısı olarak kabineye girdi. 
     Kabinedeki ilk değişim, Devlet Bakanı Hikmet Uluğbay'ın, 6 Temmuz 1999 tarihinde tabanca ile evinde intihar girişiminde bulunması ve daha sonra bakanlık görevinden ayrılması ve yerine Recep Önal'ın atanması ile başladı. 
     Bunun ardından, Devlet Bakanı Mehmet Ali İrtemçelik'in istifasıyla, bağlı ve ilgili kuruluşlar Devlet Bakanı Rüştü Kazım Yücelen'e bağlandı. 
     Hükümet'in ilerleyen dönemlerinde Devlet Bakanı Sadi Somuncuoğlu'nun yerine Faruk Bal, Enerji ve Tabii Kaynaklar Bakanı Cumhur Ersümer'in yerine Zeki Çakan, Devlet Bakanı Yüksel Yalova'nın yerine aynı gün İçişleri Bakanlığı görevinden alınan Saadettin Tantan, Tantan'dan boşalan bu göreve Devlet Bakanı Rüştü Kazım Yücelen, Yücelen'den boşalan Devlet Bakanlığı'na Yılmaz Karakoyunlu, Ulaştırma Bakanı Enis Öksüz'ün yerine Oktay Vural, İrtemçelik'in istifasıyla bir süre boş kalan Devlet Bakanlığı'na Nejat Arseven, Turizm Bakanı Erkan Mumcu'nun yerine Mustafa Taşar, Bayındırlık ve İskan Bakanı Bakanı Koray Aydın'ın yerine Abdülkadir Akcan, Devlet Bakanı Abdulhaluk Çay'ın yerine Reşat Doğru atandı. 
     
     DSP'DEN İSTİFALAR 
     Koalisyonu oluşturan partilerin genel başkanlarının, MHP Genel Başkanı Devlet Bakanı ve Başbakan Yardımcısı Devlet Bahçeli'nin önerisi üzerine 3 Kasım 2002'de erken seçim kararı almaları ve devamında yaşanan bazı gelişmeler üzerine DSP'de Devlet Bakanı ve Başbakan Yardımcısı Hüsamettin Özkan'ın istifasıyla başlayan bir istifa süreci yaşandı. Bu süreçte, DSP'li 10 bakan hem görevlerinden hem de partilerinden istifa ettiler. 
     Hüsamettin Özkan'ın istifasıyla boşalan Başbakan Yardımcılığı ve İsmail Cem'in istifasıyla boşalan Dışişleri Bakanlığı görevlerine Devlet Bakanı Şükrü Sina Gürel, Gürel'den boşalan Devlet Bakanlığı'na Tayyibe Gülek, Başbakan Ecevit'in isteği üzerine ABD'den gelen ve Ekonomiden Sorumlu Devlet Bakanlığı görevine getirilen Kemal Derviş'in yerine Masum Türker, Devlet Bakanı Hasan Gemici'nin yerine Melda Bayer, Devlet Bakanı Recep Önal'ın yerine Tayfun İçli, Hüsamettin Özkan'ın istifasıyla boşalan Devlet Bakanlığı'na Zeki Sezer, Devlet Bakanı Mustafa Yılmaz'ın yerine Mehmet Kocabatmaz, Devlet Bakanı Fikret Ünlü'nün yerine Erdoğan Toprak, Milli Eğitim Bakanı Metin Bostancıoğlu'nun yerine Necdet Tekin ve Kültür Bakanı İstemihan Talay'ın yerine ise Suat Çağlayan atandı. 
     Kabinede daha sonra Edip Safter Gaydalı'nın istifasıyla boşalan Devlet Bakanlığı'na Salih Yıldırım, Çalışma ve Sosyal Güvenlik Bakanlığı görevinden istifa eden Yaşar Okuyan'ın yerine Devlet Bakanı Nejat Arseven, Arseven'den boşalan Devlet Bakanlığı'na ise Ali Doğan getirildi. 
     
     BAĞIMSIZ 3 BAKAN 
     TBMM'de, 3 Kasım'da erken seçim yapılacağına ilişkin karar çıkmasının ardından Anayasa gereği Adalet, İçişleri ve Ulaştırma bakanları istifa ederek yerlerine bağımsız bakanlar atandı. 
     Adalet Bakanı Hikmet Sami Türk'ten boşalan göreve Aysel Çelikel, İçişleri Bakanı Rüştü Kazım Yücelen'den boşalan göreve Muzaffer Ecemiş, Ulaştırma Bakanı Oktay Vural'dan boşalan göreve ise Naci Kınacıoğlu getirildi. 
     
     BAKANLAR KURULU TOPLANTILARI, LİDERLER ZİRVESİ 
     Bülent Ecevit başkanlığındaki 57. Hükümet, Türkiye Cumhuriyeti tarihinin en uzun süre görev yapan koalisyon hükümeti oldu. 
     Yaklaşık 3 yıl 5 ay görevde kalan 57. Hükümet döneminde Bakanlar Kurulu 116 defa toplandı. Bu toplantıların 115'ine Başbakan Ecevit başkanlık etti. Ecevit'in rahatsızlığı dolayısıyla Oran Şehri'ndeki çalışma ofisinde dinlendiği dönemde, Bakanlar Kurulu, Ecevit'in isteği üzerine Devlet Bakanı ve Başbakan Yardımcısı Devlet Bahçeli başkanlığında bir kez toplandı. 
     Bakanlar Kurulu'nun ilk toplantısı, Hükümet'in güvenoyu aldığının ertesi günü olan 29 Mayıs'ta, son toplantısı ise 6 Kasım 2002'de ''veda'' amacıyla yapıldı. 
     57. Hükümet döneminde, koalisyonu oluşturan partilerin genel başkanları sık sık biraraya geldiler. Genellikle liderler düzeyinde çözülmesi gereken konuların ele alındığı bu toplantıların sayısı, yaklaşık olarak Bakanlar Kurulu toplantılarının sayısı kadar. 
     
     KANUN, KHK, KARARNAME VE GENELGELER 
     57. Hükümet döneminde, TBMM de çok yoğun bir çalışmaya sahne oldu. Bazı günler sabaha kadar çalışan TBMM'de bu dönemde aralarında Bankalar Kanunu, Özel Tüketim Vergisi Kanunu, İş Güvencesi Kanunu, Elektrik Piyasası Kanunu, Türk Medeni Kanunu, Şeker Kanunu, Tütün Kanunu ve Şartlar Salıverilmeye, Dava ve Cezaların Ertelenmesine Dair Kanun'un da bulunduğu 386 Kanun çıkarıldı. 
     Bu dönemde ayrıca 58 KHK, 4 bin 500 civarında kararname, 150'ye yakın genelge yayınlandı. 
     
     EVDE OLAĞAN GÖRÜŞME, HASTANEDE ZİRVE 
     Başbakan Ecevit'in 4 Mayıs 2002 tarihinde rahatsızlanıp hastanede tedavi edildikten sonra evinde istirahat ettiği sırada, Cumhurbaşkanı Ahmet Necdet Sezer ''geçmiş olsun'' ziyaretinde bulundu. 
     Sezer, ziyaret vesilesiyle haftalık olağan görüşmeyi de yaptıklarını bildirdi. Böylece, bir Cumhurbaşkanı, Başbakan'ın evine giderek haftalık olağan görüşmeyi gerçekleştirmiş oldu. 
     Öte yandan, koalisyonu oluşturan partilerin genel başkanları, Başbakan Ecevit'in Başkent Üniversitesi Hastanesi'nde tedavi gördüğü dönemde zirvede biraraya geldiler. 
     
     ECEVİT'İN YURTDIŞI GEZİLERİ 
     Başbakan Ecevit, 57. Hükümet döneminde 18 yurtdışı geziye çıktı. 
     İlk yurtdışı gezisini ABD'ye gerçekleştiren Ecevit, daha sonra sırasıyla Rusya Federasyonu, Davos İsviçre , Romanya, Arnavutluk, Hindistan, Norveç, Makedonya, Fransa, Makedonya, İspanya, Belçika, İsveç, Belçika, ABD, Bulgaristan, İspanya ve Romanya'ya gitti. 
     Ecevit'in son olarak 23-25 Mayıs 2002'de Pakistan ve Afganistan'a yapmayı planladığı gezi, rahatsızlığı nedeniyle iptal edildi. Ecevit o tarihten sonra yurtdışına çıkmadı. 
     Ecevit'in yurtdışı gezilerinin hepsine, eşi Rahşan Ecevit de eşlik etti. 
     
     ECEVİT, 3 MAKAM ARACI DEĞİŞTİRDİ 
     Ecevit, Başbakanlığı döneminde, bakanların tersine Mercedes marka makam aracı yerine, yerli otomobilleri tercih etti. Bu durum kendisine sorulduğunda ise ''Ben, biraz yerli malcıyım'' karşılığını verdi. 
     İlk olarak Renault Safrane marka aracı kullanan Ecevit'e, daha sonra güvenlik nedeniyle zırhlı Fiat Tempra marka aracı kullanması tavsiye edildi. 
     Daha sonra eski makam aracına dönen Ecevit, bir yılı aşkın süredir yine güvenlik gerekçesiyle Hyundai marka zırhlı makam aracına biniyor. 
     
     BAŞBAKAN ECEVİT'İN RAHATSIZLIKLARI 
     Başbakan Ecevit, 57. Hükümet'in başbakanı olduğu dönemde iki kez ciddi rahatsızlık geçirdi. Bunlardan ilki Ecevit'in Hindistan'a yaptığı gezinin ardından yaşandı. Ecevit, bu geziden sonra 6 gün Or-An Şehri'ndeki konutunda dinlenmek zorunda kaldı. 
     Ecevit, 4 Mayıs 2002 Cumartesi günü de aniden rahatsızlanarak, eşi Rahşan Ecevit tarafından Başkent Üniversitesi Hastanesi'ne götürüldü. Ecevit'in burada yapılan tetkiklerinde bağırsaklarında enfeksiyon olduğu tespit edildi ve tedavinin ardından 26 saat kaldığı hastaneden taburcu oldu. 
     Daha sonra evinde dinlenmeye çekilen Ecevit, 12 gün sonra tekrar rahatsızlanarak hastaneye gitti. Ecevit, bir süre Başkent Üniversitesi Hastanesi'nde yatarak tedavi gördü. 
     
     BAŞBAKANLIK'TAKİ EYLEMLER 
     57. Hükümet döneminde, özellikle Kasım ve Şubat krizlerinden sonra Başbakanlık Merkez Binası ve çevresi, birçoğu ekonomik gerekçelere dayanan çeşitli protesto eylemine sahne oldu. 
     İlk olarak, Başbakanlık'a gelen bir vatandaş, yazar kasasını Ecevit'e doğru fırlattı. Bu eylemi, kendini yakmak isteyenler ve kendisini demirlere zincirleyenler ve tankeri ile Başbakanlık'a gelenler izledi. 
     





</TEXT>
</DOC>
