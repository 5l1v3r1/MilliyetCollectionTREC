<DOC>
<DOCNO> 104467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur09.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller'in tanığı, ATO Başkanı Sinan Aygün 
</HEADLINE>
<TEXT>

     Ankara Ticaret Odası ATO Başkanı Sinan Aygün, DYP Genel Başkanı Tansu Çiller'in seçimi erteletmek için bana Başbakanlık teklif ettiler sözlerinin tanığının kendisi olduğunu açıkladı. Aygün, ancak Çiller'in telefonda konuştuğu kişinin kendi partisinden biri olduğu izlenimi edindiğini belirtti. 
     ATO Başkanı Sinan Aygün, DYP Genel Başkanı Tansu Çiller'in seçimi erteletmek için bana Başbakanlık teklif ettiler yönünde kamuoyunda birkaç gündür devam eden tartışmalara açıklık getirdi. 
     Aygün konuyla ilgili açıklamasında, 22 Ağustos Perşembe günü akşamüstü DYP Genel Başkanı Tansu Çiller'in isteği üzerine kendisini Bilkent'teki evinde ziyaret ettiğini söyledi. Ziyarete gittiği sırada kapıda yaklaşık bir dakika kadar bekledikten sonra içeri alındığını belirten Aygün, şunları kaydetti 
     ''İçeri girdiğim zaman Tansu Hanım telefonla hararetli bir şekilde konuşuyordu. Şunu söylüyordu. Biz böyle bir şeyin içinde olamayız. Biz üç yıldır seçim olsun diyoruz. Seçim erteletmeye gelmez. Erteletilirse oylamaya da katılmayız. Ben ve benim arkadaşlarım oylamaya katılmaz. Kendileri erteletebilirlerse erteletirler. Biz bu teşkilat içinde olmayız. Erteledikten sonra da eğer bize bir görev düşüyorsa o zaman oturur konuşuruz. Ama bana şu anda Başbakanlık teklif etmeleri çok etik de değil, uygunda değil. Bunu kabul etmiyorum dedi.'' 
     
     ''PARTİSİNDEN BİRİYLE KONUŞTUĞU İZLENİMİ EDİNDİM'' 

     Çiller'in konuşmasının yalnızca bu kısmına tanık olduğunu belirten Aygün, karşı tarafın sesinin ahizeden taşması nedeniyle Çiller'in konuştuğu kişinin erkek olduğunu anladığını bildirdi. ''Tansu hanım telefonu tamam kardeşim diyerek sinirli bir şekilde kapattı'' diyen Aygün, ''Ben de herhalde karşı partiden biriyle böyle konuşmaz diye düşündüm. Çiller, kendi partisinden bir yetkili ile konuşur gibi konuştu'' dedi. 
     Basında Çiller'in konuşmasına direkt tanık olmadığı yönünde haber bulunduğunun hatırlatılması üzerine de Aygün, ''Kendisinin konuşmanın bir bölümüne tanık olduğunu, sadece telefonda konuştuğu kişinin kim olduğuna ve tam olarak ne söylediğine tanık olmadığını, konuşmanın detaylarının kendisine Çiller tarafından aktarıldığını söyledi. Aygün, Çiller'e konuştuğu kişinin kim olduğunu sormadığını belirtti. 
     
     ''ŞAHİT BENDİM DERDİM'' 

     Bu konudaki tartışmalar devam ederken neden ortaya çıkıp söz konusu konuşmaya kendisinin şahit olduğunu açıklamadığının sorulması üzerine de Aygün, ''Tansu Hanım açıklamadı. Tansu Hanım açıklamış olsaydı şahit bendim derdim. Ama bu onunla ilgili bir konu. Bu durumda benim şahidim demem yanlış olurdu'' dedi. 
     





</TEXT>
</DOC>
