<DOC>
<DOCNO> 148561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun41.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta gazetecilerin oteli ABD'nin hedefleri arasındaydı.. 
</HEADLINE>
<TEXT>

     Irak'ın başkenti Bağdat'taki Filistin Oteli'nin, vurulmadan 48 saat önce, ABD'nin potansiyel askeri hedeflerinin arasına alındığı iddia edildi. 
     İspanyol basın ve yayın organlarının haberine göre, İspanya Savunma Bakanlığı, İspanyol kameraman Jose Couso'nun açılan ateşte ölmesi üzerine ABD'den açıklama istedi. 
     Haberde, Katar'daki Amerikan Merkez Komutanlığı tarafından İspanyol hükümetine verilen yanıtta, Irak askerlerinin Amerikan askerlerine ateş açtığı konusunda herhangi bir ifadenin bulunmadığı, fakat Irak tarafının oteli toplantı yeri olarak kullandığının altının çizildiği belirtildi. 
     Yanıtta ayrıca, gazetecilere, otelin ABD'nin olası askeri hedefleri arasında olduğunun iletildiği belirtildi. 
     Filistin Oteli'nde kalan İspanyol gazeteciler ise kendilerine bu konuda herhangi bir bilginin ulaşmadığını söylediler. 
     Savunma Bakanı Federico Trillo, ''ABD güçleri çok ağır bir hata yaptılar'' dedi. 
     
     ALMAN GAZETECİLER BİRLİĞİ ''OTEL BİLEREK VURULDU'' 
     Alman Gazeteciler Birliği Yönetim Kurulu Başkanı Gustl Glattfelder, Filistin Oteli'ndeki batılı gazetecilere bilinçli olarak saldırıldığını belirterek, sadece izin verilen bilgilerin yayınlanmasının ABD'nin çıkarına olduğunu kaydetti. 
     Aynı zamanda Uluslararası Gazeteciler Federasyonu'nun başkan yardımcılığını da yapan Glattfelder, ölümün, savaş muhabirlerinin meslek riskleri arasında olduğunu söyleyerek, ''Fakat bu risk hesaplanabilir olmalı. ABD gibi bir gücün taraf olduğu bir savaşta, gazetecilerin kaldığı binalar ve kullandığı araçlara saldırı düzenlenmemeli'' dedi. 
     Amerikan tankının ateşinde İspanyol özel televizyonu Telecinco'nun kameramanı Couso'nun yanı sıra Reuters'in 1 kameramanı ölmüş, 3 Reuters çalışanı da yaralanmıştı. 
     





</TEXT>
</DOC>
