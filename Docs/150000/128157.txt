<DOC>
<DOCNO> 128157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sontur16.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Bush, dört gözle Erdoğan'ın ziyaretini bekliyor 
</HEADLINE>
<TEXT>

     ABD'nin Ankara Büyükelçisi Eric Edelman, Başbakan Recep Tayyip Erdoğan'a, ABD Başkanı George Bush'un ''mutlu yıllar'' dileğinde bulunduğu mektubunu sunduğunu ifade ederek, ''Hem Başkan Bush, hem de diğer yetkililer, Washington'da dört gözle Erdoğan'ın ziyaretini bekliyor olacaklar'' dedi. 
     Başbakan Erdoğan, Büyükelçi Edelman'ı, Başbakanlık Merkez Binası'nda kabul ederek 50 dakika süren bir görüşme yaptı. 
     Edelman, görüşmenin ardından gazetecilere yaptığı açıklamada, Başbakan Erdoğan ile uzun ve iyi bir görüşme imkanı bulduğunu söyledi. Erdoğan'a, Bush'un mektubunu getirdiğini ifade eden Edelman, şöyle konuştu 
     ''Bu mektupta Başkan Bush, mutlu yıllar diliyor, sayın Başbakan'ın ziyaretini beklediklerini ifade ediyor. Bugün Türk basınında yer alan haberler hakkında yorum yapmak isterim. Bunlar doğru değil. Ne Başkan Bush ile Sayın Erdoğan'ın arasındaki görüşmenin süresi, saati, ne de Sayın Başbakan'ın Washington'daki programı ile ilgili haberler doğru. 
     Aynı zamanda, Sayın Başbakan'a şunu da söyledim. Hem Başkan Bush hem de diğer yetkililer Washington'da dört gözle bu ziyareti bekliyor olacaklar. Son derece yoğun ve yapıcı bir ziyaret olacak. Şimdi ayrıntıları görüşüyoruz. Zaman ilerledikçe ayrıntılar daha belirlenecek.'' 
     
</TEXT>
</DOC>
