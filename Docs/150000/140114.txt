<DOC>
<DOCNO> 140114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sonspo07.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Gençlerbirliği yenilgisi... 
</HEADLINE>
<TEXT>

     Birinci Süper Futbol Ligi'nde dün Gençlerbirliği'ne 2-1 yenilen Trabzonspor'da, kulüp başkan yardımcısı Bahri Köse, rakiplerine kişisel hatalar sonucu yenildiklerini söyledi. 
     Bahri Köse, yaptığı açıklamada, ligin ikinci yarısında iyi sonuçlar aldıklarını ve Gençlerbirliği maçına moralli bir biçimde ve mutlak galibiyet için çıktıklarını belirterek, ''Ancak savunmada yaptığımız kişisel hatalar sonucu arzu etmediğimiz bir sonuçla karşılaştık. Biraz daha dikkatli olmalıydık. Yine de puansız ayrılabileceğimiz bir maç değildi' dedi. 
     Ligde üst sıralara tırmanma adına çok önemli gördükleri karşılaşmadan puansız ayrılmanın üzüntüsünü yaşadıklarını da ifade eden Köse, ''Önümüzde Türkiye Kupası'nda Büyükşehir Belediyesi Ankaraspor, ligde de Beşiktaş ile yapacağımız karşılaşmalar var. Gençlerbirliği maçı artık geride kaldı. Bu 2 maçı galibiyetle kapatıp, yenilgiyi unutturmak istiyoruz'' diye konuştu. 
     Türkiye Kupası'nı müzelerine getirmeyi hedeflediklerini belirten Köse, bu kupayı elde ederek gelecek yıl Avrupa kupalarına katılma hakkı elde etmek istediklerini de bildirdi. 
     
     GÖZLER TÜRKİYE KUPASI'NDA 
     Dün akşam Trabzon'a moralsiz bir biçimde dönen Trabzonspor, 5 Mart Çarşamba günü sahasında Büyükşehir Belediyesi Ankaraspor maçının hazırlıklarına bu sabah yaptığı çalışmayla başladı. 
     Tüm futbolcuların katıldığı antrenmanda, Gençlerbirliği maçında 90 dakika forma giyen oyuncular hafif bir çalışma yaparken diğer oyuncular da yarım alanda çift kale maç yaptı. 
     Trabzonspor, yarın ve 2 Mart Salı günü yapacağı antrenmanlarla Türkiye Kupası maçının hazırlıklarını tamamlayacak. 
     





</TEXT>
</DOC>
