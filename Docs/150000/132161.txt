<DOC>
<DOCNO> 132161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sondun08.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanı Yakış "Askeri yetkililer düzeyinde görüşülecek" 
</HEADLINE>
<TEXT>

     Dışişleri Bakanı Yaşar Yakış, ABD'nin Türkiye'de konuşlandırmak istediği birliklerle ilgili konuların, Türk ve Amerikan tarafları arasında askeri düzeyde görüşüleceğini söyledi. 
     Yakış, ABD'nin kamu radyosu NPR'a Ankara'da yaptığı açıklamada, ABD'nin Türkiye'de büyük boyutlu asker konuşlandırmasına Türk tarafının soğuk baktığını yinelerken, ''İzlenimimiz, on binlerce Amerikan askerinin Türk toprakları üzerinden geçişine TBMM ve Türk kamuoyunun şu ana kadar destek vermeye hazır olmadığı yönünde'' dedi. 
     Bu yüzden çok daha küçük boyutta bir konuşlandırmanın ele alınabileceğini belirten Yakış, ''İki tarafça da kabul edilebilecek düzeyin görülebilmesi için, askeri yetkililer Amerikan tarafıyla askeri düzeyde görüşme yapacak'' diye konuştu. 
     Türkiye'nin savaşı önlemek için bölgesel girişimleri artırarak sürdürdüğüne işaret eden NPR radyosu, yine de Türk tarafının, temelde ABD'nin kısıtlı düzeyde asker konuşlandırmasına yeşil ışık yaktığını savundu. 
     Radyo, Türkiye'nin girişimiyle bölge ülkelerinin katılacağı toplantıda, Irak Devlet Başkanı Saddam Hüseyin'in görevden uzaklaştırılması karşılığında üst düzey Iraklı yetkililere af ilan edilmesi şeklindeki bir görüşün de ele alınabileceğini ifade etti. 
     





</TEXT>
</DOC>
