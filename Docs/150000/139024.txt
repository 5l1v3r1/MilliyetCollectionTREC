<DOC>
<DOCNO> 139024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur35.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tezkerenin son durumu Toplam 62 bin ABD'li asker geliyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, yurt dışına asker gönderme ve Türkiye'de yabancı asker bulundurmaya ilişkin tezkerenin bugün TBMM'ye gönderileceğini bildirdi. 
     Başbakan Abdullah Gül'ün başkanlığında Devlet Bakanı ve Başbakan yardımcıları Abdullatif Şener, Mehmet Ali Şahin ve Ertuğrul Yalçınbayır, Başbakan Müsteşarı Fikret Üçcan ile Kanun ve Kararlar Genel Müdürü Yüksel Öztürk'ün katıldığı ve tezkereye son şeklinin verildiği toplantı sona erdi. 
     Yaklaşık 1 saat 15 dakika süren toplantının ardından bir açıklama yapan Şahin, tezkerenin birazdan TBMM'ye gönderileceğini söyledi. Şahin, tezkerenin 62 bin ABD askerini kapsadığını ve süresinin 6 ay olduğunu bildirdi. 
     Mehmet Ali Şahin, bir gazetecinin, ''Süre ve asker sayısı tezkerede açık açık yer alacak mı sorusuna, ''Evet'' yanıtını verdi. 
     Tezkerede Türk askerinin sayısı ile ilgili bir sınırlama getirilmedi. 
     Tezkerenin tamamlanmasından sonra Genelkurmay Başkanı Orgeneral Hilmi Özkök Başbakanlığa gelerek Gül ile görüşmeye başladı. 
     
</TEXT>
</DOC>
