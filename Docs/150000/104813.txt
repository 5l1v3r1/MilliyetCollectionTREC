<DOC>
<DOCNO> 104813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun17.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum sözcüsü Papapetru "Kıvrıkoğlu'nun sözleri kabul edilemez" 
</HEADLINE>
<TEXT>

     Kıbrıs Rum yönetimi sözcüsü Mihalis Papapetru, görev süresi dolan Genelkurmay Başkanı Orgeneral Hüseyin Kıvrıkoğlu'nun devir teslim töreninde yaptığı açıklamaların ''kabul edilemez'' olduğunu söyledi. 
     Rum gazetesi Fileleftheros'un haberine göre, Papapetru, ''Kıvrıkoğlu'nun sözleri kabul edilemez'' derken, Türk propagandasının tek amacının, çözüm olmadan Kıbrıs Rum kesiminin AB üyeliğinin iptal edilmesi için Avrupalıları korkutmak olduğunu öne sürdü. 
     Haberde, Türkiye'nin, ''Rum kesiminin AB üyeliğini önleme yönünde koordineli bir çabaya girdiği, aynı zamanda da Kıbrıs konusunda kendi görüşlerini empoze etmek için her yöne doğru şantaj nitelikli mesajlar gönderdiği'' ileri sürülerek şöyle denildi 
     ''Kıvrıkoğlu'nun açıklamaları, Türklerin askeri tehditlerle kendi çözümlerini empoze etmeye çalıştığını gösteriyor. Türkler, BM Genel Sekreteri Kofi Annan'ın Aralık'ta sunması beklenen belgenin içeriğini etkilemek için New York'ta yoğun temaslarda bulunuyor. Türk diplomatlar aynı zamanda, bu safhada öneri sunmanın uygun olmadığı yönünde BM'ye de yoğun baskılar yapmaktadırlar.'' KKTC Cumhurbaşkanı Rauf Denktaş'ın Ankara'daki temaslarına geniş yer veren gazete, görüşmelerde Türk tarafının 6 Eylül Paris toplantısında izleyeceği taktiğin şekillendirildiğini, ayrıca Rum tarafının AB üyeliği durumunda alınacak tedbirlerin benimsendiğini yazdı. Gazete, ''Ankara ve Denktaş'ın, küçük adımlarla işgal bölgelerinin Türkiye'ye bağlanması yönünde mekanizmaları harekete geçirme konusunda anlaştığını'' iddia etti. 
     Gazete, ayrıca Türk tarafının tanınma amaçlı olarak İslam ülkelerine açılacağını ve görüşmeleri kesme yönüne gideceğini de öne sürdü. 
     Politis gazetesinin haberinde de, KKTC ile Türkiye'nin ''entegrasyon tehdidinin, oyunun sadece bir bölümü olduğu'' belirtilerek, asıl hedefin Rum kesiminin AB'ye girmesinin önlenmesi olduğu belirtildi. 
     





</TEXT>
</DOC>
