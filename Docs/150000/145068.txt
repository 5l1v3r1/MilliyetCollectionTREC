<DOC>
<DOCNO> 145068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo08.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası'nda kuralar çekildi... İşte yarı finalistler... 
</HEADLINE>
<TEXT>

     Futbolda, Türkiye Kupası yarı final kuraları Ankara'da çekildi. 
     Kupada Çaykur Rizespor, Gençlerbirliği ile eşleşirken, Malatyaspor'un rakibi de Trabzonspor oldu. 
     Türkiye Kupası yarı final karşılaşmaları 9 Nisan Çarşamba günü Rize ve Malatya'da yapılacak. Final karşılaşması ise 23 Nisan'da oynanacak. 
     
     Taraflar ne dedi 

     Futbolda, Türkiye Kupası yarı finalinde mücadele edecek takımların temsilcileri, kura çekiminden sonra iddialı açıklamalarda bulundu. 
     Yarı finalde Gençlerbirliği ile kendi sahasında karşılaşacak olan Çaykur Rizespor'un temsilcisi Yunus Can, bugüne kadar Türkiye Kupası'nda ortaya koydukları performansla kendilerini kanıtladıklarını belirterek, yarı finalde mücadele edecek tüm takımlara başarı diledi. 
     Gençlerbirliği Kulübü adına kura çekimine katılan Ercüment Tunçalp ise Türkiye Kupası'nın tek maçlı eleminasyon sistemine göre yapıldığını hatırlatarak, ''Bu nedenle kiminle eşleştiğinizden daha önemli olan, maçı nerede oynayacağınızdır. Bu açıdan dezavantajlı durumdayız. İkinci Lig takımı olmasına rağmen Çaykur Rizespor da kupayı kazanabilir. Bunun dünyada pek çok örneği var. Amacımız futbolseverlere güzel futbol seyrettirmek'' diye konuştu. 
     Malatyaspor Kulübü temsilcisi Şaban Taçyıldız ise yarı finaldeki rakipleri Trabzonspor'u ''kardeş takım'' olarak değerlendirirken, hedeflerinin gelecek sezon Avrupa kupalarına katılmak olduğunu, bunu gerçekleştirebilmek için de Türkiye Kupası'nı kazanmak istediklerini ifade etti. 
     Türkiye Kupası'nı mutlaka kazanmak istediklerini vurgulayan Trabzonspor Kulübü temsilcisi Bahri Köse ise Malatyaspor ile yapacakları yarı final maçını ''erken gelen final'' olarak nitelendirdi. 
     Malatyaspor seyircisine güzel futbol seyrettirmek istediklerini belirten Köse, şöyle devam etti 
     ''Anadolu takımlarının sergilediği futbol, Türkiye'de futbolun gelişiminin göstergesidir. Kupada 4 Anadolu takımının kalması bunun ispatıdır. Milli Takım'ın dünya sıralamasındaki yeri de bunu gösteriyor. Kupa bu kez Anadolu'da kalıyor.'' 
     




</TEXT>
</DOC>
