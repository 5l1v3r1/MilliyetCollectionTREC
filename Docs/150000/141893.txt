<DOC>
<DOCNO> 141893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/ekonomi/eko01.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Yasası’na genel grev tehdidi 
</HEADLINE>
<TEXT>

TBMM Çalışma ve Sosyal İşler Komisyonu’nda görüşülmeye başlanan iş yasa tasarısı, işçi kesiminin eleştirilerine uğradı. DİSK, Genel greve gideriz’ derken, Türk-İş tasarının 11 maddesine itiraz etti 
     İşçi ve işveren temsilcilerinin görüşleri alınarak hazırlanan ve 15 Mart’ta yürürlüğe girecek İş Güvencesi Yasası’nın işverenlerde oluşturduğu tepkiyi dengeleyeceği düşünülen yeni iş yasası tasarısı TBMM Çalışma ve Sosyal İşler Komisyonu’nda görüşülmeye başlandı. İşveren temsilcileri tasarıyı eksik bulmalarına rağmen desteklerken, işçi temsilcileri ise tasarıya ağır eleştiriler getirdi. 
     DİSK Başkanı Süleyman Çelebi, yasayı engellemek için genel greve gideceklerini söyledi. Türk - İş Başkanı Salih Kılıç da, "Kıdem tazminatı, işçi ücretlerinin zamanında ödenmemesi ve taşeronlaşmanın da içinde bulunduğu 11 maddeye itiraz ediyoruz" dedi. 
     
     İşveren destekliyor 
     TİSK Başkanı Refik Baydur ise iş yasası, kıdem tazminatı ve İş Güvencesi Yasası’nın birbirinden ayrılamaz düzenlemeler olduğunu kaydederek, bunların aynı tarihte yürürlüğe girmesi gerektiği vurguladı. 
     116 asil ve altı geçici maddeden oluşan tasarıda kıdem tazminatı fonu oluşturulması öngörülüyor. Esnek çalışma, ödünç işçi gibi kavramlar da tasarının yasalaşmasıyla iş hayatına girecek. Tasarının bu hafta içinde Meclis Genel Kurulu’nda görüşülmesi bekleniyor. 
     



 EKONOMİ 
















</TEXT>
</DOC>
