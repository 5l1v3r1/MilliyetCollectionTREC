<DOC>
<DOCNO> 124050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/ekonomi/eko03.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyona kurbağa benzetmesi 
</HEADLINE>
<TEXT>

     EKONOMİ SERVİSİ 

     Eczacıbaşı Holding Yönetim Kurulu Başkanı Bülent Eczacıbaşı, eski enflasyon oranlarının artık kalmadığına işaret ederek, "Hani neredeyse, bakış açınıza göre Ah nerede o eski enflasyonlar diyebilirsiniz. Eskiden enflasyondan söz ederken, yavaş yavaş ısıtılan suda fark etmeden pişen kurbağa benzetmesi yapardık. Şimdi artık kurbağaya ne olduysa oldu, başka benzetmeler bulmamız lazım" dedi. Eczacıbaşı, Sanayi Kongresi’nde yaptığı konuşmada, enflasyonun sevindirici bir düşüş trendine girdiğini, ayrıca enflasyona göz yumma riskinin hükümetler açısından taşınamaz hale geldiğini kaydetti. 
     
     İlginç bir diyalog 
     Bu arada toplantıda Eczacıbaşı ile Sanayi ve Ticaret Bakanı Ali Coşkun arasında ilginç bir diyalog yaşandı. Eczacıbaşı "İşadamları bir stratejik plan olmadan herhangi bir şeyin yönetilebileceğine bir türlü inanamıyor. Türkiye’nin kamu sektörü için mutlaka bir planı olmalıdır. Serbest piyasanın da bir plana gerek olduğu, ya da Sn. Ege Cansen’in deyişi ile pilav yapmak için de plana ihtiyaç olduğu’ hatırlanmalı, Devlet Planlama Teşkilatı da DPT bunun gereğini yerine getirecek bir konuma ulaştırılmalıdır" derken Coşkun, "Dünyada devlet planlama artık terkedildi. Dolayısıyla DPT’nin stratejik araştırmalara yönelerek daha aktif hale gelmesi lazım" diye konuştu. 
     



 EKONOMİ 


















</TEXT>
</DOC>
