<DOC>
<DOCNO> 134640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur04.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Başkanlığı'ndan "Kurban" açıklaması... 
</HEADLINE>
<TEXT>

     Diyanet İşleri Başkanı Mehmet Nuri Yılmaz, kurban edilecek hayvanların sadece koyun, keçi, sığır, manda ve deve olduğunu, kurbanlık hayvan yerine devekuşu kesilmesi iddiasının fıkıh kaynakları esas alındığında, bir dayanağı bulunmadığını bildirdi. 
     Yılmaz, yaptığı yazılı açıklamada, kurban kesmenin mahiyeti, meşruiyeti, kurbanı kimlerin keseceği, kesilecek hayvanlar ve bunların nitelikleri, kesimin ne zaman ve ne şekilde yapılacağı gibi hususların, Kuranıkerim, Hadisi Şerifler ve asırlardır devamedegelen ve İslam bilginlerinin görüşleri doğrultusunda ortaya çıkan uygulamalara dayandığını belirtti. 
     Bu esaslara uymayan yaklaşımların ibadet kavramına ters düştüğünü ifade eden Yılmaz, şunları kaydetti 
     ''Zira, ibadetler, Yüce Allah'ın istediği şekil ve esaslar çerçevesinde yapılma zorunluluğu olan ve kulun Yüce Allah'a karşı yerine getirmesi gereken yükümlülüklerdir. İbadetleri kabul edecek olan da yalnız Allah'tır. O'nun irade ve isteğine uygun olmayan eylemler, ibadet olarak kabul edilmezler. 
     Bu itibarla, kurban edilecek hayvanlar, sadece koyun, keçi, sığır, manda ve devedir. Bunlardan koyun ve keçi bir yaşını, sığır ve manda iki yaşını, deve beş yaşını bitirmiş olmalıdır. Ancak koyun, altı ayını tamamladığı halde bir yaşını doldurmuş gibi gösterişli olursa kurban edilebilir. 
     Kurban kelimesinin sözlük anlamından hareketle kurbanın da bir tür sadaka olduğu düşünülerek bunlar dışındaki hayvanlardan da kurban olabileceği şeklindeki görüşler yanlıştır. Daha açık bir ifade ile, kurban kesmek yerine, fakirin ihtiyacının karşılanması için, kendilerine parasal yardım yapılması, yiyecek verilmesi ve kurbanlık hayvan yerine devekuşu kesilmesi iddiasının fıkıh kaynakları esas alındığında, bir dayanağı bulunmamaktadır.'' Diyanet İşleri Başkanlığı'nın, 15-18 Mayıs 2002 tarihlerinde, İstanbul'da düzenlediği Güncel Dini Meseleler İstişare Toplantısı'nda kurban konusunda alınan kararın da bu istikamette olduğunu belirten Yılmaz, ''Buna rağmen, hala indi yorumlara girişilmesi üzücü bir durumdur'' dedi. 
     Yılmaz, kurbanlık olarak ''yüklü ve damızlık'' hayvanların seçilmemesi ve kesme işleminden dolayı meydana gelecek acıyı en aza indirecek tedbirlerin alınması gerektiğini de kaydetti. 
     





</TEXT>
</DOC>
