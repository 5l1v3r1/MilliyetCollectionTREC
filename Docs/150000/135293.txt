<DOC>
<DOCNO> 135293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sonspo28.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yöneticisi Atalay Erken final diyebiliriz... 
</HEADLINE>
<TEXT>

     Futbolda Türkiye Kupası çeyrek final kura çekimi sonucunda, Beşiktaş-Gençlerbirliği eşleşmesiyle ilgili olarak siyah-beyazlı kulübün temsilcisi Deniz Atalay, ligin kaliteli takımlarından biriyle eşleştiklerini söyledi. 
     Deniz Atalay, çok zevkli bir maç olacağına inandığını belirterek, ''Saha avantajımızı kullanmak istiyoruz. Erken final diyebileceğimiz bir karşılaşma olacak'' dedi. 
     Gençlerbirliği Kulübü Temsilcisi Muzaffer Özbayrak ise eşleşmeyi, ''Bizim için sürpriz olmadı. Galatasaray veya Beşiktaş'ı istiyorduk. Kuradan memnunuz'' diye değerlendirdi. 
     Galatasaray ile eşleşen Malatyaspor'da, kulüp temsilcisi Şaban Taçyıldız, iyi bir takım olduklarını vurgulayarak, şöyle konuştu 
     ''Biz, iyi bir takımız ve kendimize güveniyoruz. İstanbul'da çok sayıda taraftarımız var. Takım olarak bazı hedefler belirlemiştik. Galatasaray'ı yenerek, hedeflerimize ulaşmak isityoruz.'' İkinci Lig A Kategorisi'nde lider durumda bulunan Büyükşehir Belediyesi Ankaraspor ile eşleşen Trabzonspor'da, kulüp temsilcisi Bahri Köse, ''İkinci Lig'in güçlü bir temsilcisiyle eşleştik. Kolay gibi görünse de zorlu bir maç olacak. Büyükşehir Belediyesi Ankaraspor'u Trabzon'da en iyi şekilde ağırlayacağız'' diye konuştu. 
     Büyükşehir Belediyesi Ankaraspor Kulübü Asbaşkanı Mehmet Emin Katipoğlu da kurayla ilgili olarak, ''Birinci Süper Lig'in güçlü ekibi Trabzonspor ile eşleşmek bizim için şeref oldu. İyi futbol oynamak istiyoruz. İyi olan ve hak eden taraf kazansın'' dedi. 
     Kocaelispor ile eşleşmelerini güzel bir kura olarak değerlendiren Çaykur Rizespor Kulübü temsilcisi Yunus Can da, ''Gaziantepspor ve Samsunspor'dan sonra yine bir Birinci Süper Lig takımıyla karşılaşacağız. Gücümüz ortada ve korkumuz yok. Gidebileceğimiz en yüksek yere kadar gitmek istiyoruz'' diye konuştu. 
     Galatasaray ve Kocaelispor kulüp temsilcileri ise kura çekiminden hemen sonra otelden ayrılarak, görüş belirtmediler. 
     





</TEXT>
</DOC>
