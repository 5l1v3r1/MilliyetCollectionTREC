<DOC>
<DOCNO> 107527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/spor/bbas.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet’ten yeni sözleşme 
</HEADLINE>
<TEXT>

NBA’deki başarılı temsilcimiz, takımı Sacramento Kings ile olan mukavelesini bir yıl daha uzattı 
     3 trilyon alacak 
     NBA’DE Sacramento Kings, Hidayet Türkoğlu’nun sözleşmesindeki obsiyonu devreye soktu. Milli basketbolcumuz, 2003 - 2004 sezonu için de sözleşme imzaladı. Geçen yıl 80 maçta 10.1 sayı, 4.5 ribaunt ortalaması ile benchin en skorer ikinci ismi olan Hidayet için Başkan Geoff Petrie, "Yeni sezonda daha da ilerleyeceğini ümit ediyoruz. Onu iyi bir NBA oyuncusu olarak göreceğiz" açıklamasını yaptı. Hidayet’in 1.8 milyon dolar alacağı, yeniden mukavelesi uzatılması halinde ise 2.4 milyon dolar kazanacağı öğrenildi. Başarılı oyuncu, vergilerini kendi ödeyecek. 
     
Ülker yolcu      ÜLKER özel bir turnuva için bugün İtalya’ya gidecek. Siena’da düzenlenecek uluslararası turnuvada 15 Eylül’de Hırvatistan’ın Cibona Zagreb, 16 Eylül’de Yunanistan’ın AEK ve 17 Eylül’de de antrenörlüğünü Ergin Ataman’ın yaptığı İtalya’nın Montepaschi Siena takımıyla karşılaşacak olan Ülker, millilerin de katılmasıyla ilk kez tam kadro sahaya çıkacak. 
     
Efes de gidiyor      EFES Pilsen, özel turnuvalar için bugün Slovenya’ya gidecek. Lacivert - Beyazlılar’da, bu sezon A takıma alınan Valentin de Slovenya’ya götürülecek. Efes, Rogasko’da 16 Eylül’de Lasko, 17 Eylül’de OlimpijaLovcen galibi ile karşılaşacak. Ljubliana’daki diğer turnuvada ise 20 Eylül’de Krka, 21 Eylül’de de CibonaOlimpija galibiyle oynayacak. 
     



 SPOR 































</TEXT>
</DOC>
