<DOC>
<DOCNO> 122168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur16.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Savaşa Hayır" mitingi başladı... 
</HEADLINE>
<TEXT>

     Bazı sendikalar, meslek odaları ve siyasi partilerin aralarında bulunduğu çok sayıda sivil toplum kuruluşunun oluşturduğu ''Irak'ta Savaşa Hayır Koordinasyon Kurulu''nca düzenlenen ''Irak'ta Savaşa Hayır'' mitingi başladı. 
     Çağlayan Meydanı'ndaki miting nedeniyle alan ve çevresindeki yollar trafiğe kapatılırken, geniş güvenlik önlemleri alındığı gözlendi. 
     Kortejler oluşturarak miting alanına gelen katılımcılar, ''Emperyalist Saldırganlığa Hayır'', ''İşsizliğe, Yoksulluğa, Özelleştirmeye ve Savaşa Hayır'' yazılı pankartları taşıyarak, ''Savaşa hayır, barış, hemen şimdi'', ''Yaşasın halkların kardeşliği'' şeklinde sloganlar attılar. 
     Mitinge, ÖDP Genel Başkanlığını bırakacağını açıklayan Ufuk Uras, YTP Genel Sekreter Yardımcısı ve SODEV Başkanı Ercan Karakaş ile Esenyurt Belediye Başkanı Gürbüz Çapan'ın yanı sıra İstanbul Tabip Odası, Belgesel Sinemacılar Birliği, Çağdaş Gazeteciler Derneği, Çağdaş Sinemacılar Derneği, Karikatürcüler Derneği, Türkiye Barolar Birliği ve Türkiye-Yunanistan Dostluk Derneği'nin de aralarında olduğu yaklaşık 140 sivil toplum kuruluşunun temsilcileri katılıyor. 
     





</TEXT>
</DOC>
