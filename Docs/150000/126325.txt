<DOC>
<DOCNO> 126325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/yazar/congar.html </URL>
<DATE> 2002/12/23/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bir de ABD askerlerini dinleyin... 
</HEADLINE>
<TEXT>

     Günün sorusu, "Irak’ta savaş olacak mı" değil, "Irak’ta savaş ne zaman olacak " Savaşı önleyebilecek tek şey, Saddam’ın koltuğundan kendiliğinden kalkması ya da bir tür iç darbeyle kaldırılması. Ancak ABD, buna umut bağlamış gibi görünmüyor hiç. 
     "Ne zaman" sorusu, ABD’li yetkililerin her sözüyle ivedilik çağrıştıran açıklamalarına ya da Amerikan medyasına sızdırılan senaryolara bakılarak yanıtlandığında, öKış bitmeden" demek mümkün. 
     Ben, bugün size bu tür tarihleri "hayal" sayan, "ABD, 200 bin kişilik güçle, iki ay içinde saldırmaya hazırlanıyor" demenin "psikolojik savaşa" katkının ötesinde anlam taşımadığını öne süren, böyle geniş çaplı bir harekat için "şimdi" düğmeye basılsa, ancak bundan "dört ila altı ay" içinde hazır olunabileceğini, yani mayıstan önce bu işin mümkün olmadığını söyleyen, dolayısıyla da, "Ya yaz savaşı olur, ya da çölde kavrulmamak için 2003 sonu beklenir" diye tahmin yürütenlerden söz edeceğim. 
     Bu kişiler, Amerikan askerleri. 
     
     Powell Doktrini geçerli 
     Son haftalarda bazı ABD askerlerini soru yağmuruna tuttum. Siyasi yanı olmayan, teknik sorular sordum. 
     Bu askerler, komutanlar değil, karar vericiler de değil. Ancak Irak’ın işgali üzerine yıllardır savaş oyunu üzerine savaş oyunu oynamış, ABD ordusunun kapasitesini ve bölgenin lojistiğini iyi bilen askerler. 
     Özetle diyorlar ki, "Irak’a iki ayrı tür harekat mümkün. Biri, hızla gerçekleştirilebilir, diğeri, zaman alır. Ve ibreler, yavaş seçenekten yana..." 
     "Küçük olsun, hızlı olsun" mantığına dayanan senaryo şu 
     "Yoğun bombardımanla Saddam’ın hava savunması çökertilir, Irak’ın ortasında bir havaalanı ele geçirilir. Buraya, bombardıman koruması altında, zırhlı birlik indirimi yapılır. 10 bin kişiyi aşmayacak çekirdek bir güçle Bağdat’a yürünür, takviye sonradan ve yine havadan gelir. Böyle sınırlı bir harekat, düğmeye basılmasından itibaren 30 ila 60 gün içinde başlayabilir." 
     Ancak bu seçeneğin taraftarı pek yok. 
     ABD Genelkurmayı, Saddam’ı devirme amaçlı bir harekatı,10 bin kişiyle yapmaya kalkışmanın "mümkün, ama riskli" olduğunu düşünüyor. Pentagon’daki sivil başlar buna heveslense bile, apoletliler, küçük çaplı bir operasyonu "kumar" sayarak, Powell Doktrini’nin uygulanmasında direniyor. 
     Powell Doktrini, "gereksineceğini düşündüğünden çok daha fazla birliği bölgeye yığarak, yıldırıcı kuvvetle yapılan savaş" diye anlatılabilir. 
     Bölgeye, 90 bini Türkiye’ye olmak üzere, toplam 200 bin asker yığma planları da, işte bu doktrin doğrultusunda. 
     
     Diş ve kuyruk hesabı 
     Kara yığınağının dinamiklerini sorunca, Kaplan Teorisi’ni anlatıyorlar bana. 
     Her harekatta "diş" ve "kuyruk" unsurlarını hesaba katmak gerek. Dişin kuyruğa oranı, "en az - öz" operasyonda bile "bire üç" oluyormuş. 
     Bu, şu demek Kaplanın 50 bin dişle ısırabilmesi, ancak 150 bin kişilik kuyruk gücüyle mümkün. Dişler, muharebe güçleri. Kuyruktakiler, görevi çatışmak değil, çatışanları ayakta tutmak olan teknisyenler, şoförler, aşçılar, radarcılar, tamirciler vesaire vesaire. Pekala, diyelim ki en az 50 bin dişli bir kaplan bölgeye salınıyor. Bu nasıl olacak 
     Konuştuğum bir asker, "Körfez Savaşı’nda 468 bin kişiyi bölgeye yığdık" diye başlıyor söze, "Bu 468 bin kişinin kullandığı bütün araçlar, tank, top, tüfek, cephane, yakıt, jeneratörler, buldozerler, çadırlar, bilgisayarlar, dikenli teller, havalandırma cihazları, günde üç öğünden bütün yemekleri, içtikleri bütün su, taşınabilir mutfakları ve tuvaletleri, gereksinebilecekleri bütün tıbbi malzeme Suudi limanlarına, gemilerle taşındı." 
     Takım taklavat bir yana, sadece günde birbuçuk milyon öğün yemeği düşünmek bile, işin boyutunu kavramamıza yardımcı. 
     Körfez Savaşı’ndaki devasa yığınağın yüzde 95’inin gemilerle, yüzde 5’inin ise havadan yapıldığını vurguluyor kaynağım. 
     Gelelim bugüne. ABD’nin işbirliği yapamayacağı İran’ı bir yana bırakırsanız, Irak’a kara bağlantısı veren limanlara sahip üç ülke, Suudi Arabistan, Kuveyt ve Türkiye. 
     Suudiler, Körfez Savaşı türünden bir işbirliğine niyetsiz, Kuveyt’in liman kapasitesi ise sınırlı. Washington’ın Türkiye’ye bastırması bundan. 
     Diyelim ki, Ankara zar zor da olsa, yeşil ışık yaktı. Diyelim ki, 90 bin asker Türkiye’ye gönderilecek. Ne zaman, nasıl olacak bu 
     
     Limanlar ve Afgan engeli 
     Bir askeri kaynak, "Herşey, Türkiye’nin derin su limanlarındaki kargo kapasitesinin ne kadarının ABD kullanımına verileceğine bağlı" diye başlıyor, ve buraya dikkat edin , "Ankara, hemen bugün He’ dese, en elverişli koşulları sağlasa ve her iş son süratle yapılabilse bile, 90 bin kişilik zırhlı birliğin Türkiye’nin Irak sınırına yığılması, üç ila dört ay alır" diyor. 
     Bu kaynağa göre, eğer Suudiler fikir değiştirmezse, benzer bir yığınağın, kargo kapasitesi çok kısıtlı olan Kuveyt limanı üzerinden güneye yapılması daha da fazla zaman alabilecek. Düğmeye bugün basılsa, Powell Doktrini’ni karşılayan bir kuvvetin Körfez’de konuşlanması ilkbahar sonunu rahatlıkla bulabilir. 
     Bu da tabii, kimyasal silaha karşı korunaklı giysilerle yaz sıcağında savaşmanın zorluğunu bilenler açısından, savaşın, 2003 sonunu bekleyebileceği tahminini gündeme getiren okkalı bir ünlem işareti. 
     ABD’nin bir başka sorunu, hava nakil yeteneğinin Afganistan’a bağlanmış olması. Zira, denizden yapılacak bir yığınakta bile, personelden yedek parçaya, Patriot bataryalarından kimyasal - biyolojik silah detektörlerine, tıbbi araç gereçten forklift’lere kadar birçok şeyin havadan taşınması şart. 
     Havadan nakil, ancak C - 130, C - 5A, C -17 gibi kargo uçaklarıyla mümkün. Ve ABD, bu uçaklarının çoğunu halen, her gün Afganistan operasyonunda kullanıyor Kabil’e, Kandahar’a, Özbekistan’daki "K - 2" üssüne, günde 100 kadar kargo uçağı inip kalkıyor. Malum Afganistan’ın limanı yok. Oradaki 9 bin ABD askerinin gereksindiği herşey en basitinden, her gün 27 bin öğün yemek uçakla taşınıyor. 
     Irak harekatının, Afganistan operasyonu küçültülmeden yapılması, Amerikan stratejik taşıma kapasitesini çok zorlayacak. "İki cephede birden savaşmamız mümkün, ama kolay değil" diyor askerler. Benden aktarması... 
     
     







Psikolojik faktör 


Zaten iki tane kalmıştı onları da dün kestiler 


Kara gücü sakıncalı’ 


Bir de ABD askerlerini dinleyin... 


Güçleri yettiği gün üçünü de yiyecekler 


Amerikan askeri meselesi 


Aşk fiyatlı’ bir hediyedir 


Latin Amerika dramından dersler 


Satın alma gücü paritesiyle kişi başı milli gelirimiz 6 bin dolar 


Erdoğan gelince Gürtuna iptal 


</TEXT>
</DOC>
