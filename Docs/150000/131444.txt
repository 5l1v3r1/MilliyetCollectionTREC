<DOC>
<DOCNO> 131444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun20.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Solana "Denktaş uzlaşmaz tutumunu sürdürüyor" 
</HEADLINE>
<TEXT>

     AB Ortak Dış Politika ve Güvenlik Yüksek Temsilcisi Javier Solana, ''BM Güvenlik Konseyi'nin mevcut kararının Irak'a müdahale edilmesi için ikinci bir BM kararı alınmasını gerekli kılmadığını, ancak gayri resmi olarak AB'nin askeri bir harekat öncesi ikinci bir tartışma yapılmasından yana olduğunu'' söyledi. 
     Atina'ya yaptığı ziyaret çerçevesinde bugün Yunanistan Savunma Bakanı Yannos Papandoniu ile bir araya gelen Solana, görüşme sonrası gazetecilere yaptığı açıklamada, AB'nin, Irak'ın BM kararları çerçevesinde silahtan arındırılmasına ilişkin olarak, savaş noktasına gelinmeden barışçı bir çözüm bulunması arayışında olduğunu belirtti. 
     Gazetecilerin, ABD'nin tek taraflı bir harekatı halinde AB'nin tutumunun ne olacağına ilişkin sorularını da yanıtlayan Solana, ''Geleceğe ilişkin tahminlerde bulunmak istemiyorum. Ancak Irak Devlet Başkanı Saddam Hüseyin'e, BM Güvenlik Konseyi'nin 1441 sayılı kararının uygulanması konusunda daha aktif davranması çağrısında bulunuyorum'' dedi. 
     AB'nin savunma politikası konusuna da değinen Solana, AB'nin kriz yönetimi alanında ilk görevini Bosna'da AB Polis Misyonu EUPM oluşturarak aldığını, benzer bir görevin Makedonya'da üstlenilmesinin planlandığını kaydetti. 
     Solana, AB kaynaklarının savunma sanayii alanında daha verimli kullanılması gerektiğini de kaydetti. 
     
     PAPANDONİU 
     Papandoniu ise Irak konusunda AB dönem Başkanı Yunanistan'ın, AB içinde BM kararları çerçevesinde en geniş uzlaşmayı arayacağını söyledi. 
     Kıbrıs görüşmelerine de değinen Papandoniu, KKTC Cumhurbaşkanı Rauf Denktaş'ı uzlaşmaz bir tutum takınmak ve müzakerelerde engeller yaratmakla suçladı. 
     Papandoniu, ''Uluslararası topluma, Kıbrıslı Türk lidere, Kofi Annan planı üzerinde uygun değişiklikleri yapmak yoluyla Kıbrıs trajedisine son vermek için tarihi bir fırsatla karşı karşıya olduğumuzu ve bu fırsatın kaçırılmamasının zorunlu olduğunu net bir biçimde anlatması çağrısında bulunuyorum'' dedi. 
     Bu arada Avrupa Güvenlik ve Savunma Politikası AGSP konusunda Yunanistan dönem başkanlığının hedeflerine ilişkin bilgi veren Papandoniu, amaçlarının, AB'nin silah sistemlerindeki açığın 1 Mart itibarıyla kapatılması ve Haziran ayında yapılacak Selanik zirvesinde AB gücünün, insani ve barış amaçlı misyonlarını yüklenmek için tam anlamıyla operasyonel hale geldiğini ilan etmek olduğunu açıkladı. 
     





</TEXT>
</DOC>
