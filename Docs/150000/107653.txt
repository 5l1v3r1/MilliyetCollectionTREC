<DOC>
<DOCNO> 107653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/guncel/gun05.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş, topu Maliye’ye attı 
</HEADLINE>
<TEXT>

     Sağlık Bakanı Osman Durmuş, Milliyet’in dün "İşte bu ülkeyi batıran kafa" manşetiyle gündeme getirdiği 4 bin yeni mezun doktorun kadrosuzluk nedeniyle atamasının yapılmaması konusunda, sorumluluğu Maliye Bakanlığı’na atarak, "Kadroları Maliye Bakanlığı tahsis eder" dedi. 
     Kırıkkale’de düzenlenen 8. Uluslararası Karakeçili Şenlikleri’ne katılan Durmuş, Mecburi Hizmet Yasası’ndan Sağlık Bakanlığı’nın yanı sıra Sosyal Güvenlik, SSK, Adalet Bakanlığı, Milli Eğitim Bakanlığı’nın da sorumlu olduğunu söyledi. 
     SSK’nin, Milli Eğitim’in elinde yüzlerce, binlerce doktor kadrosu olduğunu savunan Durmuş, "Onları ilan ederlerse hiçbir doktorumuz açıkta kalmaz. Ama ilan ettikleri kadrolar çok azdır. Buna karşılık Sağlık Bakanlığı 400 kadro ilan etti. Kadromuzu versinler. Bize müracaat edip açıktayım diyen doktor yoktur" iddiasında bulundu. 
     Maliye Bakanlığı’ndan 11 bin kadro alındığını da öne süren Durmuş, "Yeni kadro tahsis edilmesi için bir maddelik kanun çıkması gerekiyor. Kanunun çıkması için imzaya açtık. Ancak istifa eden ANAP’lı bir bakan imzalamadığı için kanun çıkmıyor" diye konuştu. 
     



 GÜNCEL 




















</TEXT>
</DOC>
