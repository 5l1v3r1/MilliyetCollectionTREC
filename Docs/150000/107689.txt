<DOC>
<DOCNO> 107689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/spor/spo04.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avni Aker’deki beşinci randevudan da üç puan çıkaramadı 
</HEADLINE>
<TEXT>
TRABZON EVE KAPANDI 1-1 
Lider Gençlerbirliği’ni ağırlayan Bordo-Mavili ekip, öne geçmesine rağmen avantajı koruyamadı, sahasında yine galibiyet alamadı. Fatih Tekke’nin golüne ikinci yarıda Deniz cevap verdi 
     Gençler’in ilk kaybı 
     KARADENİZ ekibi, temposu yüksek maçta lider Gençlerbirliği ile berabere kaldı, evinde 208 günlük gol hasretine son vermesine rağmen yine üç puan alamadı. İlk yarısı karşılıklı ataklarla geçen mücadelenin 37. dakikasında Mustafa Yalçınkaya’nın sağdan ortasında Gökdeniz topu ıska geçti. Arka direkte Fatih pozisyonu iyi izleyip, iki yıl aradan sonra çıktığı Avni Aker’de taraftarlara golle "merhaba" dedi. 
     
     Petkovic panter gibi 
     İKİNCİ devrede taraflar vites yükseltti, oyunun hemen başında Gençlerbirliği aradığı sayıyı buldu. 50. dakikada M’Bayo’nun şutunda Petkovic’in tokatladığı topu Deniz boş kaleye gönderdi. Bu golden sonra iki takım eşitliği bozmak için bastırdı, ancak yakalanan pozisyonlarda son vuruşlarda başarı sağlanamadı. Trabzonspor’un kalecisi Petkovic yıldızlaştı, Bushi son bölümde iki fırsatı harcadı. 
     
     Notlar Fatih’e övgü 
     TRABZONSPOR’UN teknik patronu Samet Aybaba, "Gol atmayı beceremiyoruz. Daha dün aldığımız Fatih’in golleriyle ayakta duruyoruz. Bushi pozisyonları değerlendirmeliydi" dedi. Genç hoca, savunmayı "mükemmel", Petkoviç’i de "harika" olarak nitelendirdi. Ersun Yanal ise "İkinci yarıdaki pozisyonlara bakarsak, kayıp veren taraf biziz. Golde kademe hatası yaptık" diye konuştu. 
     
     Aybaba’dan revizyon 
     KARADENİZ ekibinin teknik patronu, Adanaspor maçının kadrosundaki dört ismi değiştirdi. Bushi, Lee Young, Mehmet Yılmaz ve Serkan Özsoy’u yedek soyunduran genç hoca, Mustafa Yalçınkaya, Erdinç, Muzaffer ve Fatih’e ilk on birde yer verdi. 
     
     Prim dopingi 
     TRABZONSPOR yönetimi, maçtan önce Adanaspor galibiyetinin 4’er milyar liralık primlerini oyunculara dağıttı. Bu ödeme futbolcuların morallerini artırdı. 
     
     Lee Young’un eş sevinci 
     G.KORELİ futbolcunun eşi Suk Young, ülkesinin özel bir televizyon kanalı tarafından Trabzon’a getirildi. Maçı basın tribününden Koreli gazetecilerle izleyen Bayan Young’un, eşinin yedek olmasına üzüldüğü gözlendi. 
     



 SPOR 
































</TEXT>
</DOC>
