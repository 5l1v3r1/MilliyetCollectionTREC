<DOC>
<DOCNO> 138371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/spor/ydilmen.html </URL>
<DATE> 2003/02/22/ </DATE>
<TIME>  </TIME>
<AUTHOR> RIDVAN DİLMEN  </AUTHOR>
<HEADLINE>
Bizden uyarması 
</HEADLINE>
<TEXT>

     Bir gerçek daha var, futbolda işler iyi giderken hiçbir günah ön plana çıkmaz, hep saklı kalır. İşler kötü gittiği zaman ise neler çıkar neler. Örneğini Fenerbahçe ve ilk yarıda Galatasaray’da gördük. 
     Beşiktaş bana göre teknik olarak değil ama saha içinde bir disiplinsizlik sorunu yaşıyor. Çok önemli oyuncuları İlhan Mansız, Sergen, Nouma, Zago ilginçtir hakemlerin lehine verdiği karardan sonra bile rakiplerine tepki gösteriyorlar. Yumruk ve tekme atıyorlar, küfür ediyorlar. Gereksiz yere oyundan atılıyorlar. Bu yüzden iki-üç maç oynayamıyorlar ama tık yok. Bugüne kadar Yıldırım Demirören, Sinan Engin ve Lucescu’nun yaptıkları müthiş işler var. Fakat bu üçlü şu işe bir türlü önlem alamadı. Ama işler iyi giderken bunların hiçbiri konuşulmadı. Kısacası bir profesyonel oyuncunun bu tür cezalardan dolayı takımı eksik bırakması ciddi bir disiplin hatası oluyor. Yarın bir gün işler sallanmaya başlarsa bunların hesabını kim, nasıl ödeyecek bilemiyorum. Bizden uyarması. 
     
Erteleme ligi      Türkiye futboluna yeni bir lig geldi. Süper Lig, İkinci ve Üçüncü Lig’in ardından bir de erteleme ligi dahil oldu. Bu Avrupalılar’ın kafası hiç çalışmıyor, bir tek biz uyanığız. Canı isteyen maç erteletiyor. Bu erteleme liginin şampiyonunu ben de merak etmeye başladım. 
     
Bir Anı      Hidayet’in çok sayı attığı ve Sacramento’nun kazandığı bir maçtan 1.5 gün sonra tebrik telefonu açtım. Hidayet, sabah saatlerinde uyku sersemi kalktı, "Rıdvan ben, başarılarının devamını dilerim" deyince "Abi ne başarısı mağlup olduk" yanıtını aldım. Orada her gün maç oynadıklarını unutmuşuz. 
     
Enteresan ve yalan laflar      "1-0 ile 0-0 arasında fark yoktur." 
     - Beşiktaş İnönü’de 2-1 kazanırsa ne olur 
     "Antrenörler devreye 5-0 önde girince oyuncuları uyarırlar "Arkadaşlar 0-0 gibi oynayın." 
     - Futbolcular bu konuşmaya sadece içinden güler. 
     "İyi kaleci, kötü gol yer." 
     - Allahaşkına iyi kalecinin kötü gol yediği nerede görülmüş. 
     
     
     



 SPOR 





























</TEXT>
</DOC>
