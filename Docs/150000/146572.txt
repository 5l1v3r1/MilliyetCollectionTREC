<DOC>
<DOCNO> 146572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/soneko14.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi, 1.1 katrilyon liralık karın nasıl sağlandığını açıkladı 
</HEADLINE>
<TEXT>

     Yapı Kredi Bankası Yönetim Kurulu, bankanın 2002 yılındaki 1.1 katrilyon liralık karında, Çukurova Grubu alacaklarının İstanbul Yaklaşımı'na bağlanması sonucu iptal edilen karşılıkların yanı sıra, artan pazar payları, bankacılık hizmet gelirleri ve operasyonel giderlerde sağlanan net tasarrufun önemli etkileri olduğunu bildirdi. 
     Yapı Kredi'nin bugün yapılan 2002 yılı Olağan Genel Kurulu'nda okunan faaliyet raporunda, Genel Müdür Naci Sığın, Yönetim Kurulu Başkanı Rona Yırcalı ile Yönetim Kurulu Başkan Vekili ve Murahhas Üyesi Halit Soydan'ın imzalarıyla ortak bir Yönetim Kurulu mesajı yayınlandı. 
     Mesajda, Pamukbank'ın Haziran 2002'de TMSF kapsamına alındığı hatırlatılarak, bu gelişmenin Yapı Kredi üzerinde idari ve finansal etkileri olduğu belirtildi. 
     Çukurova Grubu ile BDDK arasında Haziran 2002'den itibaren devam eden görüşmelerin ve yasal sürecin bu yılın başında sonuçlandırıldığı ve taraflar arasında anlaşma imzalandığının anımsatıldığı mesajda, Finansal Yeniden Yapılandırma protokolü çerçevesinde kredilerin yeniden yapılandırıldığı, bu kredilerle ilgili olarak 2001 ve 2002 yılı ara dönemlerinde kayıtlara yansıyan yaklaşık 1.6 katrilyon liranın, karşılık ve zarar iptal edilerek 2002 mali tablolarına gelir olarak yansıtıldığı kaydedildi. 
     Yapı Kredi'nin tüm olumsuz gelişmelere ve yoğun rekabete karşın 2002'de hemen hemen tüm önemli ürünlerde pazar payını artırarak piyasa etkinliğini koruduğu vurgulanan mesajda, şöyle denildi 
     ''TL vadesiz ve vadeli mevduat ürünlerinde pazar paylarımız yüzde 10'dan fazla artışlar göstererek yüzde 6.1 ve yüzde 7.7 seviyelerinde, kredilerdeki pazar payımız ise yüzde 10.1 seviyesinde gerçekleşmiştir. Sektörde lider olduğumuz kredi kartı ciromuz yüzde 89 artmış ve pazar payımız 2002 yılının son döneminde yüzde 30 gibi çok yüksek bir rakama ulaşmıştır. 
     Çağdaş bankacılık anlayışımız ve bireysel bankacılıktaki etkinliğimiz sonucu alınan ücret ve komisyonlarımız 2002 yılında elde edilen 550 trilyon lira ile sektördeki liderliğini de perçinlemiştir. Tüm olumsuzluklara rağmen 2002 yılında da faiz dışı gelirlerimiz operasyonel giderlerimizi karşılamıştır.'' Yapı Kredi hisse senetlerinin 2002 yılında 9.4 katrilyon liralık işlem hacmiyle Borsa'nın en çok işlem gören menkul değer olduğu bildirilen mesajda, bankanın 2002 yılı sonu itibariyle toplam aktiflerinin 18.8 katrilyon liraya, toplam özkaynaklarının da 2.7 katrilyon liraya ulaştığı belirtildi. 
     2002 sonu itibariyle bankanın sermaye yeterlilik rasyosunun yüzde 15 olarak gerçekleştiği, toplam mevduatın 12.9 katrilyon lirayı aştığı bildirildi. 
     





</TEXT>
</DOC>
