<DOC>
<DOCNO> 100332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/soneko31.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank'ın tasfiyesi için geri sayım... 
</HEADLINE>
<TEXT>

     Türk Ticaret Bankası'nın Türkbank tasfiye gündemli Genel Kurulu, 9 Ağustos'ta toplanacak. 
     Türk Ticaret Bankası Emeklileri Yardımlaşma Derneği tarafından Dünya Gazetesi ve Ticaret Sigorta işbirliğiyle düzenlenen toplantıda, Türkbank'ın KOBİ'lere yönelik hizmet verecek bir bankaya dönüştürülmesine ilişkin olarak ''Bir Kobi Bankası Alternatifi Olarak Türkbank'' konusu tartışıldı. 
     Toplantıda konuşan Türk Ticaret Bankası Munzam Sosyal Güvenlik Emekli ve Yardım Sandığı Vakfı Başkanı Celal Balabanlı, ''Bankayı 1913'te hacılar kurmuş, okunmuş banka diyorum ben. Kurulduğundan bu yana bankaya kim dokunduysa canı yandı. Kim dokunduysa başbakan dahil, devrildi'' dedi. 
     Türkbank'ın yaşayacağına inandığını ancak nevinin ne olacağının henüz netleşmediğini bildiren Balabanlı, bankanın Türk ekonomisine faydalı olmasını istediklerini dile getirdi. Celal Balabanlı, ''IMF destekli politikalarla, ülkede Türk bankası, milli banka kalmadı'' dedi. 
     Türkbank'ın mevduatını kendi kaynaklarıyla ödeyen tek banka olduğunu, kuruluşun zarar etmediğini, reel bazda kredi batırmadığını, sendikasyon kredisi ve taahhütleri olmadığını savunan Balabanlı, ''Türkbank, kamuya zarar veren bir banka değildir. Tüm vergilerini kuruşuna kadar ödemiştir. Bir tek kuruş vergi borcu yoktur'' diye konuştu. 
     
     KOBİBANK 
     Türk Ticaret Bankası Emeklileri Yardımlaşma Derneği Başkanı Şerafettin Livada ise Türkbank'ın ilk ulusal özel girişim bankası olduğunu, küçük ve orta ölçekli işletmeleri 90 yıldır finanse ederek bugünlere geldiğini anlattı. Livada, şöyle devam etti 
     ''BDDK Başkanı tarafından bankanın zarar ettiği ve Türk halkının cebinden her ay 2 trilyon karşılandığı ifade edilmektedir. Diğer taraftan Danıştay nezdinde yargı süreci devam ettiği halde banka zarar üretiyor diyebilme uğruna yargının adli tatile girmesi dolayısıyla bankanın katrilyonları aşan mevduatı müşteriye iade edilerek boşaltılıyor, bireysel krediler çalıştırılmıyor, kredi kartları işletilmiyor. Bunlar hizmete açılmış olsaydı, sayın BDDK Başkanı'nın ifade ettiği miktardaki zarar üretimi ortadan kalkar ve tabii o zaman banka zarar üretiyor diyebilme şansını kaybederlerdi.'' Türkbank'ın, ''KOBİBANK'' ihtiyacını rahatlıkla yerine getirebilme imkanına sahip bir kurum olduğunu dile getiren Livada, bu şansın kaybedilmemesi gerektiğini, KOBİBANK kurulmasının zaruri bir ihtiyaç olduğunu vurguladı. 
     Bankacılık Denetleme ve Düzenleme Kurulu BDDK , 6 Kasım 1997 tarihinde Fon'a devredilen Türk Ticaret Bankası'nın 1 Temmuz 2001'den itibaren bankacılık işlemleri yapma, mevduat kabul etme izninin kaldırılması ve bankanın tasfiyesi yönünde karar almıştı. 
     Türk Ticaret Bankası Munzam Sosyal Güvenlik Emekli ve Yardım Sandığı Vakfı'nın BDDK kararının iptali istemiyle açtığı davada, Danıştay 10. Dairesi ret kararı vermişti. 
     





</TEXT>
</DOC>
