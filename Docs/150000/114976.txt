<DOC>
<DOCNO> 114976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/siyaset/siyz1.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçime doğru 
</HEADLINE>
<TEXT>

     Yılmaz Derviş bırakıp kaçtı 
     ANAP Genel Başkanı Mesut Yılmaz, ameliyat geçiren Türkiye ekonomisinin halen yoğun bakımda olduğunu belirterek, "Bu hastayı acemi doktorların eline bırakmamak lazım. Bir de hastayı ameliyathanede bırakıp kaçan doktor var, bunun adı Derviş. Onun gittiği parti de ekonomi konusunda Türkiye’nin en geri kafalı partisidir" dedi. Tekirdağ Cengiz Topel Meydanı’nda toplanan yaklaşık 5 bin kişiye seslenen Yılmaz, Türkiye’yi sıkıntılı 28 Şubat sürecinden AB sürecine ANAP’ın taşıdığını söyledi. 
     
     Uras Altı ok altı kazık oldu 
     ÖDP Genel Başkanı Ufuk Uras, 57. hükümetin ekonomi programının iflas ettiğini, bu programın CHP ve AKP ile devam ettirilmek istendiğini söyledi. Uras, seçim çalışmaları için geldiği İzmit’te Perşembe Pazarı’nı gezdi. CHP yi de eleştiren Uras, "CHP, artık Atatürk’ün partisi değil. O altı ok da, halka dönen kazıklar olmuştur" diye konuştu. 
     
     Budak sonunda CHP’li oldu 
     DSP’den istifa ettikten sonra YTP’nin kuruluşu ve Kemal Derviş’in CHP’ye geçiş sürecini "gözleyen" ancak düne kadar hangi partiye geçeceği konusunda bir türlü karar veremeyen İstanbul Bağımsız Milletvekili Rıdvan Budak, "CHP’ye destek" çağrısı yaptı. AKP’nin iktidara gelmesi durumunda yeni bir 28 Şubat yaşanacağını savunan Budak, Türkiye’nin Cumhuriyet’in çağdaş kazanımlarını tartışma konusu yapmayan bir döneme ihtiyacının olduğunu bildirdi. 
     
     Bahçeli Bir türban cephesi yarattılar 
     ANKARA Milliyet 

     MHP Genel Başkanı Devlet Bahçeli, AKP’nin genel başkanlığından istifa etmeyen Recep Tayyip Erdoğan’a seslenerek, "Hukuku zorlama, bu AKP’ye de zarar veriyor" dedi. Bahçeli, önceki gün TGRT’de yayımlanan "Neler Oluyor" programında şunları söyledi "Erdoğan’ın hukuku zorlaması doğru değil. Seçimlere 11 gün kalmışken, parti kapatılmalı mı, kapatılmamalı mı’ tartışmasını açtırmak, partiye de zarar verir." Bahçeli, türban konusunun da siyasi malzeme olarak kullanıldığını ifade ederek, "Cepheleşme yaratıldı. Bir uzlaşma zemini aranmalıdır" dedi. 
     
     Çiller Ekonomiyi en iyi biz biliriz 
     ANKARA Milliyet 

     DYP Genel Başkanı Tansu Çiller, iktidara gelmeleri durumunda emekliler için 10 milyar dolarlık kaynak ayıracaklarını belirterek, "Türkiye’de ekonomiyi hiç kimse bizim kadar iyi bilemez. Öteki partilerden farkımız budur" dedi. Tüm İşçi Emeklileri Derneği Genel Başkanı ve DYP milletvekili adayı İsmail Aslan ile "Demokrasi Evi" önünde açıklamalarda bulunan Çiller, DYP’nin "mağdur çoğunluğu kucakladığını" ifade etti. Üretim yapılabilmesi için tüketimin artırılması gerektiğini kaydeden Çiller, işsizliğe de ancak böyle çözüm bulunabileceğini söyledi. 
     



 SİYASET 


















</TEXT>
</DOC>
