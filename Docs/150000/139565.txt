<DOC>
<DOCNO> 139565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/guncel/gun01.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk’ten bahaneye yalanlama 
</HEADLINE>
<TEXT>

     SERPİL ÇEVİKCAN 

     Cumhurbaşkanı Ahmet Necdet Sezer, yabancı asker konuşlandırma ve yurtdışına asker gönderme tezkeresiyle ilgili tarihi kararın sorumluluğunu tek başına almaktan çekinen AKP’nin MGK’yı ve kendisini bahane etmesine geçit vermedi. Sezer, "MGK’nın Anayasa gereği hükümete tavsiyede bulunan bir organ olduğunu" anımsatarak, "31 Ocak tarihli toplantıda tavsiye kararı zaten alınmıştı" dedi. 
     Sezer’in, Irak’a operasyon için uluslararası yasallık koşuluna ilişkin görüşünü "maksatlı olarak" dün planlanan Meclis oturumundan önce yinelediği ve oylamanın MGK toplantından sonraya bırakılması isteğinin Köşk’ten geldiği yolunda sızdırılan bilgiler Çankaya’da büyük rahatsızlığa neden oldu. AKP hükümetinin, kendi sevk ettiği tezkereyi dün Meclis’te görüştürmekten vazgeçmesi üzerine çıkan "bahane krizi" şöyle gelişti 
     
     YÖNLENDİRME ÇABASI YOK 
     Cumhurbaşkanı’nın Dış Politika Başdanışmanı Tacan İldem, basın brifinginde Sezer’in "uluslararası meşruiyet" görüşünde değişiklik olmadığını belirterek, "Ancak önemli olan, ulusal iradenin oluştuğu TBMM’nin ne şekilde karar vereceğidir. Açıklamalarım Sayın Cumhurbaşkanı’nın TBMM’yi yönlendirme çabası olarak algılanmamalıdır" dedi. 
     
     GÜL’E MESAJ İDDİASI 
     Hemen ardından AKP lideri Recep Tayyip Erdoğan ile Başbakan’ın yaptığı baş başa görüşmenin Sezer’den Gül’e gelen bir mesaj nedeniyle olduğu iddiası kulislere yansıdı. 
     AKP grubunun ikinci bölümü tamamlanırken sızdırılan "erteleme kararında İldem’in yaptığı açıklamaların etkili olduğu, MGK toplantısının beklenmesinin altında da Köşk’ün talebinin yattığı" haberleri, Çankaya’yı rahatsız etti. İddialar, öğle saatlerinde Köşk’ten kesin bir dille yalanlandı. 
     
     MGK GÖRÜŞ BİLDİRİR 
     Cumhurbaşkanlığı’ndan akşam saatlerinde yapılan yazılı açıklamada da şöyle denildi 
     "Hükümet Tezkeresi’nin TBMM’nin bugünkü dünkü oturumunda ele alınmasının ileri bir tarihe ertelenmesine, bu bağlamda yarınki MGK toplantısı sonrasındaki bir oturumda görüşülmesine ilişkin herhangi bir talep ya da telkin olmamıştır. Anayasamıza göre MGK devletin milli güvenlik siyasetinin tayini, tespiti ve uygulamasıyla ilgili alınan tavsiye kararları ile gerekli koordinasyonun sağlanması konusundaki görüşlerini Bakanlar Kurulu’na bildiren bir organdır. MGK’nın bu işlevi ve 31 Ocak 2003 günkü toplantısında aldığı tavsiye kararı ışığında esasen Cumhurbaşkanı Sezer’in TBMM oturumunun MGK’nın yarınki toplantısı sonrasına yapılmasını istemesi mümkün değildir." 
     



 GÜNCEL 




















</TEXT>
</DOC>
