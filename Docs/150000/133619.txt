<DOC>
<DOCNO> 133619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun16.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'ın morali düzeldi "Türkiye ile aynı yoldayız" 
</HEADLINE>
<TEXT>

     KKTC Cumhurbaşkanı Rauf Denktaş, ''Türkiye ile ters düştükleri yönünde yaygara çıkarıldığını, halkı şaşırtma oyunları oynandığını'' belirtti ve ''İşte askeri makamlar da geliyor, sivil makamlar da geliyor, dışişleri de gelip gidiyor, nedir verdikleri mesaj, ayrılık yok, aynı yoldayız, aynı hakları savunmaktayız '' dedi. 
     Bugüne kadar Türkiye'yi bir kenara iterek yürümediğini, bundan sonra da bunu yapmayacağını, Türkiye'den ayrılmanın 2-3 yılda yok olma anlamına geleceğini kaydeden Denktaş, şöyle konuştu 
     ''Biz Türkiye'den ayrılamayız. Türkiye'nin haklarını korumakla mükellefiz. Nasıl ki Türkiye de, bizim canımızı, malımızı, ırzımızı korumaktadır ve korumaya devam edeceğini beyan etmektedir. Bunlar bizim için mutluluk olmalıdır. Böyle bir güvenliği bir daha bulamayız. Ama Türkiye'yi gücendirmek için elimizden gelen her şey yapılmaktadır. Türkiye'ye hakaretler, Türkiye'ye neler söylemekler. Tüylerimiz diken diken oluyor. Uykularımız kaçıyor. 'Ayıptır, günahtır, nankörlüktür' diyoruz, anlayan yok.'' 
     
     DESTEK ZİYARETLERİ 
     Cumhurbaşkanı Denktaş'a destek ziyaretleri sürüyor. Güney Mesarya bölgesinden bir grup muhtar ve vatandaş, her zaman Denktaş'ın yanında olacaklarını belirtip, Cumhurbaşkanı'ndan istifa etmeyip ''davayı'' sürdürmesini istediler. 
     Gaziköy Muhtarı Ahmet Miralay, yaptığı kısa konuşmada, Kıbrıs Türk halkını bugünlere Cumhurbaşkanı Denktaş'ın getirdiğini ifade ederek, öğretmenleri eleştirdi ve ''Öğretmenler, size geçmiş olsuna geleceklerine, 'Denktaş istifa' diyorlar. Tahammül edemiyoruz. Yazıklar olsun, yağmurların altında çocukları döksünler sokağa. Biz öl dediğin yerde ölürüz'' dedi. 
     Denktaş ise halkın ölünmesi gereken yerde öldüğünü, gençliğini harcadığını, bunları Rum'un kölesi olmamak, Türkiye'nin garantörlüğünün sulandırılmaması için yaptığını söyledi. 
     
     ''ZANNEDERLER Kİ EURO YAĞACAK'' 
     Rumların Avrupa Birliği'ne yasadışı müracaatıyla Kıbrıs meselesinin AB'ye girme veya girmeme meselesi haline getirilmeye çalışıldığını, ama öncelikle Kıbrıs meselesinin halledilmesi gerektiğine işaret eden Denktaş, ''Zor günlerden geçiyoruz. Halkımız tabiatıyla bunalım içerisinde, bir gün içerisinde zannederler ki gökten eurolar yağacak, hepimiz zengin olacağız. Halbuki bir çalışma yaptırıyoruz üniversitelere, AB üyeliğinin ekonomik etkileri ne olacak diye, bunları bilmek lazım'' diye konuştu. 
     ''AB'ye azınlık mı, eşit ve haklar korunarak mı, Türkiye'nin hakları korunarak mı girilecek, bunun bilinmesi gerektiği'' üzerinde duran Denktaş, meselenin 200 bin Türk'ün değil, aynı zamanda 65 milyon Türk'ün meselesi olduğunu kaydetti ve ''Biz Türkiye'yi de mahkum edemeyiz'' dedi. 
     Denktaş, devletini kuran insanların, ''pasaport alayım, daha iyi bir hayat yaşayayım'' düşüncesiyle devletinden vazgeçemeyeceğini, çünkü bir daha devlet kurulamayacağını, bir daha Türkiye'nin gelip kurtaramayacağını söyledi. 
     Görüşmelerin devam ettiğine işaret eden Denktaş, Annan planıyla ilgili istedikleri değişiklikleri BM Genel Sekreteri'nin Kıbrıs Özel Temsilcisi Alvaro De Soto'nun ve Rumların önüne koyduklarını kaydetti. 
     Rumların ''Kıbrıs Cumhuriyeti'' ısrarı sürerse bir yere varılamayacağını ifade eden Denktaş, yeni nesilleri, geçmişte yaşanan zor günlerin içine atmamak için uğraştıklarını dile getirdi. Denktaş, AB'nin tabii ki önemli olduğunu, ancak Kıbrıs Türkünün, ''AB takvimi, AB normları'' denilerek bir yerlere çekilmesi halinde harap olacağını belirtti. 
     
     ''MÜSTERİH OLUN'' 
     Cumhurbaşkanı Denktaş, avukatların, uzmanların, Türkiye'deki insanların ve hatta yabancı profesörlerin planı ''olduğu gibi imzalamak Kıbrıs Türkleri için intihar olur'' mesajı verdiğini, fakat KKTC'de ''aman hadi'' denildiğini söyledi ve ''Olacak iş değil'' dedi. 
     Denktaş, içinde bulunulan çalkantıların doğal olduğunu, ancak bu kadarını beklemediklerini ifade etti ve buna rağmen davanın müdafaa edildiğini kaydetti. Denktaş, davanın Türkiye'nin de davası olduğunu ve birlikte yürütüldüğünü bildirdi ve müsterih olunmasını istedi. 
     Denktaş, dün kendisini doğum günü diye kutlayanlar olduğunu, ancak kendisinin ve tüm halkın doğum gününün 20 Temmuz 1974 olduğunu belirterek, Türkiye ile askere şükran borcunun unutulmamasının şart olduğunu söyledi. 
     





</TEXT>
</DOC>
