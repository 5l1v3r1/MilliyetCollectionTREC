<DOC>
<DOCNO> 121482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/siyaset/siy04.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte 2. uyum paketi... 
</HEADLINE>
<TEXT>
Apo’ya yeniden yargılama yok 
     ABDULLAH KARAKUŞ, GÖKÇER TAHİNCİOĞLU Ankara 

     AKP, AB’ye uyum kapsamında hazırladığı 36 maddelik "demokratikleşme paketinde" Genel Başkan Recep Tayyip Erdoğan’ın milletvekili adaylığının da önünü açtı. Taslakta, eski DEP’lilere yeniden yargılama yolu açılırken, terörist Abdullah Öcalan ise kapsam dışında bırakıldı. 
     9 başlıktan oluşan taslakta şunlar belirtildi 
     DEP’LİLERE YENİDEN YARGI 
     CMUK ve Hukuk Usulü Muhakemeleri Kanunu’nda HMUK yapılacak değişikliklerle, AİHM’in sanık lehine verdiği kararlarda, Yargıtay dosyayı yerel mahkemeye gönderecek. AİHM’in, yasa yürürlüğe girmeden önce hakkında kesin kararlar verdiği isimlerle, yasa yürürlüğe girdikten sonra yapılan başvurular üzerine verdiği kararlar, yeniden yargılama nedeni sayılacak. Böylece, DEP’liler, yeniden yargılanabilecek. 
     
     ERDOĞAN’I KAPSIYOR 
     Öcalan, taslak yasalaşmadan önce başvuru yaptığı, AİHM de kararını henüz vermediği için, taslak yasalaştıktan sonra "adil yargılama hakkı"nın ihlal edildiği saptansa bile yeniden yargılama için başvuramayacak. Taslakta, yeniden yargılamayla ilgili kısmın hangi numaralı değişiklikleri kapsayıp kapsamayacağı ise açık bırakıldı. Böylece, Öcalan’la aynı durumdaki Erdoğan’ın daha sonra kapsama alınması ihtimali tanındı. 
     
     İŞKENCE SUÇLARI 
     DGM suçlarında yakalanan kişi, avukatıyla istediği zaman görüşebilecek. Bu kişiye, durumunu yakınlarına bildirme, yakalamaya itiraz etme ve serbest bırakılmayı talep etme hakkı tanınacak. 
     İşkence suçlarında dava ve ceza zamanaşımıyla dava açabilmek için bakanlıktan izin alma şartı kaldırılacak. 
     
     İLKELER ÇIKTI 
     Dernekler Kanunu’nun "kurulması yasak olan dernekler" başlıklı 5. maddesinde kapsamlı bir değişiklik yapılarak, "Atatürk’ün kişiliğini, ilkelerini, çalışmalarını ve anılarını kötülemek ve küçük düşürmek", "İnkılap Kanunlarını kaldırmak, değiştirmek, bu kanunla yasaklanan hususları yeniden canlandırmak" gibi eylemlerde bulunacak derneklerin kurulamayacağını belirten şartlar kaldırılacak. 
     Yurtdışında kurulan dernekler, İçişleri Bakanlığı’ndan alacakları izinle Türkiye’de faaliyet gösterebilecek. 
     Dernekler, bildiri, beyanname vb. yayınları Kürtçe dahil, başka bir dille ön bildirimsiz yayımlayabilecek. 
     
     ERDOĞAN’IN ADLİ SİCİLİ 
     AİHM’in ihlal kararları verdiği suçlarda bunlarla ilgili bilgiler adli sicil kaydından kendiliğinden çıkartılacak ve bilgi arşivinde muhafaza edilemeyecek. Böylece, AİHM’in haklılığına karar vermesi durumunda Erdoğan’ın adli sicil kaydı temiz gözükecek. 
     Kimse haber kaynaklarını açıklamaya zorlanamayacak. 
     
     AKP KURTULUYOR 
     Siyasi Partiler Yasası’nın 102. maddesine, Yargıtay Başsavcısı’nın partilerden bilgi ve belge istediği durumlarda, partilere bu isteme karşı Anayasa Mahkemesi’ne itiraz hakkı eklenecek. 
     Anayasa Mahkemesi’nin ihtar kararlarına uyulmadığı durumlarda, Yargıtay Başsavcısı kapatma davası açamayacak. Böylece, AKP’nin kapatma davasının yasal dayanağı ortadan kalkacak. 
     Milletvekili Seçimi Kanunu’ndaki 11.f 3.maddesi 312. madde değişikliği doğrultusunda değiştirilecek. Erdoğan, anayasa değişikliği de yapılırsa seçilme yeterliliğine kavuşacak. 
     
     TÜRBAN CEZASINA AF 
     Cemaat vakıfları Bakanlar Kurulu izni olmaksızın, Vakıflar Genel Müdürlüğü’nden izin alarak taşınmaz mal edinebilecek. 
     2001 - 2002 eğitim - öğretim yılı başından bu yana üniversitelerde her türlü disiplin cezası affa uğrayacak. 
     



 SİYASET 



















</TEXT>
</DOC>
