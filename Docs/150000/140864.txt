<DOC>
<DOCNO> 140864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sontur27.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı'nın açıklamasına destek yağıyor... 
</HEADLINE>
<TEXT>

     Genelkurmay Başkanı Orgeneral Hilmi Özkök'ün açıklaması, bakanlar tarafından ''olumlu'' karşılandı. 
     Sanayi ve Ticaret Bakanı Ali Coşkun, Özkök'ün açıklamasıyla ilgili olarak, ''beklenen bir açıklama'' dedi. Coşkun, konunun Genelkurmay'ı ilgilendirdiğini belirterek, kamuoyunun tereddütte kalmaması bakımından saygıyla karşıladıklarını kaydetti. İçişleri Bakanı Abdülkadir Aksu, ''çok güzel bir açıklama'' derken, Milli Eğitim Bakanı Erkan Mumcu, ''Açıklamayı yorumlamak benim işim değil'' dedi. 
     Sağlık Bakanı Recep Akdağ ise açıklama hakkında, ''Böyle olması son derece doğal. Devletin bütün kurumlarının birlikte çalışması tabidir'' diye konuştu. 
     Ak Parti TBMM Grup Başkanvekili Salih Kapusuz ise Genelkurmay Başkanı Özkök'ün Türk Silahlı Kuvvetleri'nin görüşünü açıkladığını belirterek, ''Biz her türlü gelişmeyi takip eder ve saygıyla karşılarız'' dedi. 
     Genelkurmay'ın açıklamasının farklı şekilde değerlendirilebileceğini, ancak çok yönlü bir sürecin yaşandığına dikkati çeken Kapusuz, ülkenin ali menfaatleri için her türlü tedbiri almakla yükümlü olduklarını kaydetti. Kapusuz, bir soru üzerine, ''Birinci tezkere ile bu açıklamayı ilişkilendirmek doğru değil'' dedi. 
     Hükümet'in yeni bir tezkere sunup sunmayacağı, sunulması halinde değişiklik içerip içermeyeceği sorularına karşılık Kapusuz, ''Buna Hükümet karar verecek. Buna ihtiyaç var mı, o da ayrı bir konu'' yanıtını verdi. 
     TBMM Milli Savunma Komisyonu Başkanı Cengiz Kaptanoğlu, ''Tezkereye evet diyen biri olarak bu açıklamanın, evet diyeceklerin sayısını arttırmasını diliyorum'' dedi. 
     





</TEXT>
</DOC>
