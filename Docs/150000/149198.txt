<DOC>
<DOCNO> 149198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur28.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
En fazla antibiyotik kullanıyoruz 
</HEADLINE>
<TEXT>

     Ege Üniversitesi Tıp Fakültesi Öğretim Üyesi Yrd. Doç. Dr. Hatice Şahin, Türkiye'de tedavi gruplarına göre, en fazla kullanılan ilacın yüzde 18 ile antibiyotikler olduğunu bildirdi. 
     Şahin, Aydın Sağlık Müdürlüğü ile Aydın Tabip Odası'nın ortaklaşa düzenlediği ''Akılcı İlaç Kullanımı ve Terminolojisi'' konulu panelde, akılcı ilaç kullanımının sağlık hizmetlerinde kalite artışı, hekimlere güven ortamının sağlanması ve hekim değiştirme davranışlarının ortadan kalkması gibi sonuçlar getireceğini söyledi. 
     Türkiye'de reçetesiz ilaç satımının kolayca yapıldığını bildiren Hatice Şahin, ''Bunun için hükümetin, gerekli düzenlemeleri yapması ve bu düzenlemeleri kontrol altında tutması gerekir. Aynı zamanda eczacılarımıza da iyi bir ilaç bilgisi eğitimi gerekmektedir'' dedi. 
     Yrd. Doç. Dr. Şahin, Türkiye'de önceliği olan hastalıkların yüzde 80'ini kapsayacak bir ilaç listesi olmadığını ifade ederek, bu konuda gerekli çalışmaların acilen yapılması gerektiğini kaydetti. 
     





</TEXT>
</DOC>
