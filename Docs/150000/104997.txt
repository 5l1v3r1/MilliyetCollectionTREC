<DOC>
<DOCNO> 104997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sonspo14.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de sıralama turlarında birincilik Schumacher'in... 
</HEADLINE>
<TEXT>

     Formula 1 Grand Prix Dünya Şampiyonası'nın 14. ayağı olan Belçika Grand Prix'sinin sıralama turlarında birinciliği, Ferrari ekibinin Alman sürücüsü Michael Schumacher kazandı. 
     Belçika'nın Spa-Francorchamps pistinde 6 bin 947 metrelik parkurda yapılan sıralama turlarında, önceki yarışlar sonunda 5. kez dünya şampiyonluğunu kazanmayı garantileyen 33 yaşındaki Alman sürücü Michael Schumacher, 1.43.73'lük derecesiyle ilk sırada yer aldı. Schumacher böylece, 1992'de ilk Grand Prix birinciliğini elde ettiği bu pistte ilk, kariyerinde ise 48. kez ''pole pozisyon'' kazanmış oldu. Schumacher, yarınki yarışta, bu sezonki 10. birinciliğini kazanmaya çalışacak. 
     Schumacher'i, 1.44.15'lik dereceyle McLaren Mercedes ekibinden Finli sürücü Kimi Raikkonen izlerken, Ferrari ekibinin şampiyonada genel klasmanda 2. sırada bulunan Brezilyalı sürücüsü Rubens Barrichello, 1.44.34 ile 3. sırayı aldı. 
     Sıralama turları sonunda, 20 sürücü de yarınki yarışta mücadele etmeye hak kazanırken, Williams BMW ekibinin, şampiyona genel klasmanında 3. sırayı paylaşan 2 sürücüsünden Alman Ralf Schumacher, 1.44.35 ile dördüncü, Kolombiyalı Juan Pablo Montoya da 1.44.63 ile beşinci sırada kaldı. 
     Belçika Grand Prix yarışı, yarın TSİ 15.00'de başlayacak. 
     





</TEXT>
</DOC>
