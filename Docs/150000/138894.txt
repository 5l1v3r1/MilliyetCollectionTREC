<DOC>
<DOCNO> 138894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sondun01.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'dan yeni Irak karar tasarasına yaklaşım "Uygundur" 
</HEADLINE>
<TEXT>

     Japonya, ABD, İngiltere ve İspanya'nın Irak'la ilgili olarak dün BM Güvenlik Konseyi'ne sunduğu yeni karar tasarısının ''uygun'' olduğunu bildirdi. 
     Hükümet sözcüsü Yasuo Fukuda, gazetecilere yaptığı açıklamada, yeni karar tasarısının, ''soruna barışçı çözüm bulunmasını sağlamak amacıyla yapılan son diplomatik baskının bir parçası olduğunu'' anladıklarını söyleyerek, ''karar tasarısının ardındaki görüşlerin son derece uygun'' olduğunu belirtti. 
     Soruna barışçı çözüm için, Irak'a, denetimler konusunda tam işbirliği yapma ve konuyla ilgili tüm BM kararlarına uyma çağrısında bulunan Fukuda, barışçı çözümün Irak'ın nasıl davranacağına bağlı olduğunu kaydetti. 
     ''Irak'ın, 1441 sayılı Güvenlik Konseyi kararıyla, kendisine sunulan nihai fırsatı değerlendiremediğini'' hükme bağlayan ABD İngiltere ve İspanya tasarısı, tek maddelik bir icrai paragraftan oluşuyor. 
     Japonya ABD'ye olası bir savaşta destek vermesine rağmen, Japon Anayasası, uluslararası sorunların çözümünde savaş yoluna başvurmayı yasaklıyor. 
     
     HALK SAVAŞA KARŞI 
     Bu arada, Japon halkının yüzde 80'e yakını, Irak'a savaşa karşı çıkıyor. 
     Asahi gazetesince 2078 kişiyle telefonda yapılan kamuoyu yoklamasında, savaşa karşı olanların oranının geçen aya göre yüzde 9 artarak yüzde 78'e yükseldiği ortaya çıktı. Yüzde 17 ise savaşı desteklediğini bildirdi. 
     ABD'nin Irak'a savaş açması halinde Tokyo hükümetinin Washington'ı desteklemesi gerektiğini düşünenlerin oranı yüzde 37 olurken, yüzde 52'lik kesim buna karşı çıktı. 
     





</TEXT>
</DOC>
