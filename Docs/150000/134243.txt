<DOC>
<DOCNO> 134243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/yazar/guclu.html </URL>
<DATE> 2003/01/31/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
14. Genç İletişimciler Yarışması 
</HEADLINE>
<TEXT>

     Önceki gün, Eskişehir’de, Anadolu Üniversitesi’nde Aydın Doğan Vakfı’nın 14. Genç İletişimciler Yarışması’nın ödül töreni vardı. Farklı alanlarda 100’ü aşkın genç ödül aldı. Türkiye’nin dört bir yanından gelmişlerdi. Kimi Ankara’dan, kimi İstanbul’dan, kimi de Konya’dan. KKTC’den gelenler de vardı. 
     Geleceğin televizyoncuları, gazetecileri, radyocuları, reklamcıları ve internetçileri olarak sıcak bir ortamda keyifli anlar yaşadılar. Geleceğe yönelik dostluklar kurdular. 
     İletişimci gençler, tören sonrasında da Genç Bakış’ta konuğumuz oldular ve Eskişehir Büyükşehir Belediye Başkanı Yılmaz Büyükerşen’i soru yağmuruna tuttular. Ama keyifsizdiler. Çünkü mezuniyet aşamasına gelenler için iş, aslanın ağzından midesine inmişti. Öğrencilerin bu konudaki tedirginliği, törenin onur konuğu Aydın Doğan’ı da derinden etkiledi. Yaptığı konuşmada da bunu dile getirdi 
     Sizleri tanımaktan mesleğimizin geleceği açısından büyük bir mutluluk duydum. Hepiniz çok yetişmiş ve en iyi işleri hak edecek noktaya gelmişsiniz. Ama arz talep dengesi o kadar tersine işliyor ki medyanın bu kadar çok elemana ihtiyacı yok. Bu yüzden pek çoğunuz, çok sevdiğiniz, çok başarılı olabileceğiniz medya sektörünün dışında kalabilirsiniz. Bunun kabahatlisi de siz değil, plansız programsız bu okulları açanlardır. 
     Vakıf Yürütme Kurulu Başkanı Orhan Birgit’in verdiği rakamlar ise olayın vahim boyutlarını çarpıcı bir şekilde ortaya koydu. Türkiye’de halen 22 iletişim fakültesi ve bir o kadar da iletişim meslek yüksekokulu var. Her yıl binlerce mezun veriyor. Oysa medya sektörü büyüyeceğine küçülüyor. Bırakın yeni mezunlara iş olanaklarının yaratılması, mevcutlar bile işlerini korumakta güçlük çekiyor... 
     Mevcut durum sadece iletişim öğrencileri için söz konusu değil. Neredeyse tüm fakülteler için geçerli. İşsizler sıralamasında üniversite mezunlarının açık ara en önde yer alması hep bu yüzden. 
     YÖK, DPT, MEB, Üniversitelerarası Kurul ve benzeri kurumlar güya bu amaçla varlar. Geleceğe göre insan planlaması yapıp ona göre kontenjan ayarlayacaklar. Ama nerdeee. İş güç yapacaklarına sen ben kavgası ile meşguller... 
     
Anadolu Üniversitesi      Eskişehir’de Anadolu Üniversitesi’nde okumak artık bir ayrıcalık haline geliyor. Öyle bir üniversite düşünün ki bütçesi, kent bütçesinden çok daha fazla. Ama belli ki çok iyi değerlendiriliyor. Amerika’daki üniversite kampüslerini aratmıyor. Öğrencilerin ders çalışmanın ötesinde, sosyal bir varlık oldukları unutulmamış. Yok, yok. Rektör Engin Ataç, Orhan Oğuz’un kurduğu, Yılmaz Büyükerşen’in kurumsallaştırdığı Anadolu Üniversitesi’ni bir dünya üniversitesi yapmanın peşinde. Bu yolda çok önemli mesafe kaydettiği kesin... 
     
Eskişehir de değişiyor      Büyükerşen’in belediye başkanlığı ile birlikte Eskişehir’in de çehresi değişmeye başlamış. Her taraf, şantiye gibi. Birkaç yıl sonra ortaya pırıl pırıl yeni bir kent çıkacak. Büyükerşen Hoca, yoktan var etmenin yeni bir mücadelesini veriyor. Eğitimci ve yerel yönetimci olarak, Bakan Mumcu’nun eğitim yükünün yerel yönetimlere kaydırılması fikrine şiddetle karşı çıkıyor. O da başka bir yazı konusu... 
     
     







Irak’ı yeniden kurmak 


Eski köşk bahçelerinin alçak duvarları üstündeki flörtler... 


CHP üzerine... 


Üslerinizi açarsanız Irak bunu unutmaz 


Saddam kalırsa, Saddam giderse 


Ata’nın gururu 


14. Genç İletişimciler Yarışması 


New York’ta ve İstanbul’da suç oranları nasıl düştü 


AB’yi unuttuk 


İktidar bozar, mutlak iktidar mutlak bozar .. 


Şizofrenik bir yazı... 


F tipi adalet 


Irak’ı silahlandıran Amerika değil miydi 


Tütüncünün hali duman 


</TEXT>
</DOC>
