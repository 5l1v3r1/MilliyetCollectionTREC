<DOC>
<DOCNO> 119646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/siyaset/siy11.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni tarih 1 Mayıs 2004 
</HEADLINE>
<TEXT>
AB’de genişleme 4 ay ertelendi... 
     GÜVEN ÖZALP Brüksel 

     Genişleme sürecinde son noktayı koymaya hazırlanan Avrupa Birliği AB , tarih olarak 1 Mayıs 2004 üzerinde anlaştı. Brüksel’de bir araya gelen AB dışişleri bakanları, daha önce üzerinde yoğunlaşılan 1 Ocak 2004 tarihini 4 ay ileri atmalarına gerekçe olarak katılım antlaşmalarının onay sürecinin uzun olmasını gösterdi. AB Dönem Başkanı Danimarka’nın Dışişleri Bakanı Per Stig Möller, yeni üyelerin katılımlarına olanak sağlayan antlaşmaları onaylamak için zamana ihtiyaç duyduklarını belirterek, "1 Ocak çok iyimser bir tahmindi" dedi. 
     Belirlenen yeni tarih, bu tarihten önceki sürece herhangi bir olumsuz etkide bulunmuyor. Daha önce belirlendiği gibi 12 - 13 Aralık’ta düzenlenecek olan Kopenhag Zirvesi’nde 10 aday ülkeye Birliğin yeni üyeleri oldukları ilan edilecek. 
     Genişleme tarihinin ileri atılmasının Türkiye açısından doğrudan bir etkisi olmayacak. 
     
     İSVEÇ YUMUŞADI 
     Toplantıda, Türkiye’nin AB üyeliği konusunda en sert muhalefeti gösteren ülkelerin başını çeken İsveç’in Dışişleri Bakanı Anna Lindh da Ankara’ya ılımlı mesajlar gönderdi. Türkiye’ye tarih verilmesine daha sıcak baktığını belirten Lindh, "Demokrasi alanında bir açılım sağlanacaksa bu şu anki hükümetle olacaktır" dedi. 
     



 SİYASET 




















</TEXT>
</DOC>
