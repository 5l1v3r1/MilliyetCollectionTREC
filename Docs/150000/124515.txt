<DOC>
<DOCNO> 124515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur28.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Niğde'de soğuktan itfaiyenin hortumu dondu... 
</HEADLINE>
<TEXT>

     Niğde'de, aşırı soğuklar nedeniyle itfaiyenin hortumu donunca, yangına geç müdahale edildi. 
     Alınan bilgiye göre, Paşakapı Caddesi Sönmez Yurt Apartmanı'ndaki Osman Yazıcı'ya ait dairede yangın çıktı. 
     Olay yerine kısa sürede ulaşan Niğde Belediyesi İtfaiye ekipleri, 5. kattaki yangın yerine araç merdiveni yardımıyla müdahale etmek istedi. Ancak, itfaiye hortumunun donması nedeniyle üst katlara su ulaştırılamadı. 
     İtfaiye ekiplerinin yaklaşık yarım saatlik çalışmaları sonucunda donan hortum çözüldü ve yangına gecikmeli müdahale edildi. 
     Mahalle sakinleri gecikme nedeniyle itfaiye ekiplerine tepki gösterdiler. İtfaiye yetkilileri ise aksaklığın dondurucu soğuklardan kaynaklandığını ve ellerinden bir şey gelmediğini söylediler. 
     Osman Yazıcı'nın evinde maddi zarara neden olan yangının nedeninin henüz belirlenemediği bildirildi. 
     





</TEXT>
</DOC>
