<DOC>
<DOCNO> 135511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sonspo04.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Okur Kendimi müthiş hissediyorum... 
</HEADLINE>
<TEXT>

     ABD Profesyonel Basketbol Ligi'ndeki NBA , Detroit Pistons takımında forma giyen milli basketbolcu Mehmet Okur, takımının Los Angeles Clippers'ı yendiği maçta 19 sayı, 11 ribaunt ve 2 blokla oynayıp bu sezonki en yüksek istatistiklerini yakalarken, sayı ve ribauntlarda çift basamaklı rakama ulaşarak, NBA kariyerindeki ilk ''double-double''ını da gerçekleştirmiş oldu. 
     Mehmet Okur maçtan sonra, ''Kendimi müthiş iyi hissediyorum. Maçın neredeyse tamamında oynadım ve üzerime düşeni yaptım. Bu belki ilk olabilir ama her gece double-double yapmak istiyorum'' dedi. 
     Detroit Pistons Antrenörü Rick Carlisle da, ''Mehmet, her geçen gün oyununu daha da iyileştiriyor. Bu ligin tadını almaya başladı. Takım arkadaşları da onun oyununu tanımaya başladılar. Mehmet, genç bir oyuncu ve çok çalışıyor. Bu ligde, etkili bir alçak post oyuncusu olabilir'' diye konuştu. 
     Bu arada hafta sonunda yapılacak Geleneksel Doğu-Batı karmaları All-Star maçında oynaması beklenen Detroit Pistons'ın yıldızı Ben Wallace, annesinin ölümü nedeniyle Alabama'ya dönerken, Los Angeles Clippers maçında yer almadı. Okur da maçta Wallace'ın yerini doldurdu. Wallace, cumartesi günü annesinin cenaze töreninden sonra pazar günkü All-Star maçı için Atlanta'ya geçecek. Pistons oyuncuları, annesini yitiren Wallace'a sempati göstergesi olarak kollarına siyah bant takarak maça çıktı. 

     
</TEXT>
</DOC>
