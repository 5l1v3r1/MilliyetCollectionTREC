<DOC>
<DOCNO> 101432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/son/sondun29.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Focus dergisi "Türkler kendilerini AB'ye hazır hissediyolar" 
</HEADLINE>
<TEXT>

     Türkiye'nin AB uyum yasalarını onaylamasıyla ilgili gelişmelere 4 sayfa ayıran Alman Focus dergisi, ''Yıldızların söyledikleri'' başlığı altında ''Türklerin kendilerini AB'ye hazır hissettiklerini, ancak Avrupa'da hala şüpheci politikacıların bulunduğunu'' yazdı. 
     Dergiye göre, Alman halkı arasında 8 Ağustos'ta yapılan bir araştırmanın sonuçları, Almanların yüzde 35'inin Türkiye'nin 2007 yılından önce AB'ye girmesini, yüzde 41'inin 2007'den sonra Birlik'e alınmasını istediğini gösterdi. Almanların yüzde 18'i ise Türkiye'nin AB üyeliğine karşı çıkıyor. 
     ''Uyum yasalarıyla birlikte Türkiye'nin, Avrupalıların bile beklemediği bir hızla reformları uygulamaya koyduğunu'' yazan dergi, ''Türk halkının yaklaşık 3'te 2'sinin AB üyeliğini istediği, yalnızca milliyetçilerin ve bazı radikal dincilerin buna karşı çıktığı'' görüşüne yer verdi. 
     Derginin haberinde, AB Komisyonu'nun genişlemeden sorumlu üyesi Günter Verheugen'in uyum yasalarının meclisten geçmesinden memnun olduğu, ancak reformların uygulamada da başarılı olması için aynı şekilde çaba harcanmasını istediği kaydedildi. 
     Almanya Dışişleri Bakanı Joschka Fischer'in de Türkiye'deki gelişmelerden duyduğu memnuniyeti dile getirmesine rağmen, Türkiye ile müzakerelere başlanması konusunda bir takvim söylemek istemediği belirtilen haberde, Birlik partilerinin CDU CSU başbakan adayı Edmund Stoiber'in ise ''Türkiye'nin AB'ye ait olmadığına, bunun birçok sorunu beraberinde getireceğine'' inandığı ifade edildi. 
     İçişleri Bakanı Otto Schily'nin ise Türkiye'deki idam cezasının kalkmasından sonra ''kara ses'' olarak bilinen Cemalettin Kaplan'ın oğlu Metin Kaplan'ı ''sınır dışı etmeyi ümit ettiği'' belirtilen haberde, bugüne kadar Türkiye'ye karşı düşmanca bir tutum sergileyen Yunanistan'ın da tavır değiştirdiği ve Türkiye'nin AB'ye girmesi durumunda savunma harcamalarını azaltmayı umduğu görüşüne yer verildi. 
     Alman Konrad Adenauer Vakfı'nın Türkiye temsilcisi Wulf Schönbohm'un sözlerinin de aktarıldığı haberde, Schönbohm'un, Türkiye karşıtlarının yine bazı engeller çıkartacaklarına emin olduğu ve ''Türkiye'ye karşı olanlar, çorbada yine birkaç saç teli bulacaklardır'' şeklinde konuştuğu belirtildi. 
     





</TEXT>
</DOC>
