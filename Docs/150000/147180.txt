<DOC>
<DOCNO> 147180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/yasam/yas05.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız holding 
</HEADLINE>
<TEXT>

Her şehirde bir sorumlusu bulunan oto hırsızlık şebekesi öyle servet yapmış ki çete reisinin 50 dairesi ve yapımı süren otel inşaatı bile var 
     ELVAN EZBER İstanbul 

     İstanbul, Erzincan, Ordu, Ankara, Gaziantep, İzmir, Samsun, Kocaeli ile Balıkesir’den çaldıkları otomobilleri sahte belgelerle sattıkları ve bu otoları satın aldıkları öne sürülen 36 kişi yakalandı. Yapılan soruşturma sonucu şebekenin liderinin, hırsızlıktan kazandığı parayla servet sahibi olduğu belirtildi. 
     
     En hakiki Reis’ 
     İstanbul’dan çalınan bazı otomobillerin sahte plaka ve belge düzenlendikten sonra Tekirdağ’ın Çorlu ilçesinde satıldığını belirleyen polis, Çorlu’da çalıntı altı otomobil yakalandı. 
     Bunun üzerine operasyonu genişleten polis, başta İstanbul olmak üzere Erzincan, Ordu, Ankara, Gaziantep, İzmir, Samsun, Kocaeli, Balıkesir’den çaldıkları otomobilleri sahte belgelerle sattıkları belirtilen Salih Reis ve yedi adamı ile araçları çalıntı oldukları bilerek satın alan 28 kişiyi gözaltına aldı. İkisi kadın 36 kişiyle birlikte ruhsatlı tabanca ile çalıntı 23 otomobil, 13 kamyonet ve 4 minibüs ele geçirildi. 
     
     Sudan ucuza oto 
     Şebekenin adeta yasadışı bir örgüt gibi yapılandığı kaydedildi. Elebaşı Salih Reis’in altında beş yardımcısı bulunduğu, İstanbul’da bölge sorumluları, araçların satıldığı illerde de il sorumluları olduğu belirtildi. 
     Reis’in bizzat çalarak sahte belgeler düzenledikten sonra adamları vasıtasıyla satışını gerçekleştirdiği, araçları çok ucuz fiyatlara hemen elden çıkarttıkları belirlendi. Bazı kişilerin 2.5 milyar lira karşılığında bir - iki yaşındaki minübüsleri satın aldığı öğrenildi. 
     
Polisten uyarı...      İstanbul Emniyet Müdür Yardımcısı Halil Yılmaz, son yıllarda bu konuda yapılan en büyük operasyonun İstanbul polisinin başarısı olduğunu söyledi. Vatandaşları da araçlara alarm takılması, direksiyon ve pedal için baston kilit kullanılması, güvenli yerlere park edilmesi ve üzerlerinde anahtar bulundurulmaması konusunda uyaran Yılmaz, satın alınan otomobillerin motor ve şasi numaralarının ruhsatla karşılaştırılması, resmi satış yapılmadan da ücretin ödenmemesi gerektiğini vurguladı. 
     
Parayı evlere yatırdı      Şebeke üyelerinin hırsızlıktan sabıkalı olduğu ve elebaşları Salih Reis’in yıllardır bu işi yaptığı, defalarca yakalandığı bildirildi. Reis’in hırsızlıktan kazandığı paralarla Kartal Rahmanlar’da 50 daire aldığı, bir otel inşaatının bulunduğu öne sürüldü. 
     


YAŞAM 





















</TEXT>
</DOC>
