<DOC>
<DOCNO> 113736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sontur13.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
The Independent ABD, Adana Havaalanı'nı da kullanacak 
</HEADLINE>
<TEXT>

     İngiliz The Independent gazetesi, Adana Şakir Paşa Havalimanının onarım gereçekçesiyle 4 Kasım itibarıyla sivil trafiğe kapatılacağına dikkat çekerek, ABD'nin olası bir Irak harekatında yan tesisi olarak Adana Havalimanının kullanılacağının sanıldığını bildirdi. 
     Gazete, ABD kuvvetlerinin aralık başında Irak'a yönelik bir kara harekatını başlatmaya hazır olduğunu öne sürdü. ABD'nin şimdiden Irak'ı vurabilecek mesafede 60 bin askeri bulundurduğunu, son altı hafta içerisinde Körfez'e yönelik yoğun ve büyük ölçüde açıklanmayan kuvvet ve ekipman sevkiyatının olduğunu savundu. 
     İncirlik Üssü yakınlarındaki Adana Havalimanının onarım gerekçesiyle 4 Kasım itibariyle sivil trafiğe kapatılacağının açıklandığını kaydeden gazete, "İncirlik, ABD ve İngiliz savaş uçaklarının Kuzey Irak'ta uçuşa yasak bölge uygulamasını gerçekleştirdiği karargahı ve Irak savaşında önemli bir rol oynaması bekleniyor. Aynı kentteki sivil havaalanı olan Adana'nın ise, operasyon hazırlıklarının son aşamasında yan bir tesis olarak tahsis edildiği sanılıyor" diye yazdı. 
     Bu gelişmelerin, İngiliz Ordusunun "Challenger" adlı taarruz tanklarının 234'ünün çöl savaşı için onarılacağını açıklamasının ardından meydana geldiğini kaydeden gazete, ABD'nin askeri yığınağının ul aştığı boyutun dün Uluslararası Stratejik Etüdleri Enstitüsünce IISS yayınlanan yıllık "Askeri Denge" raporunda gözler önüne serildiğine dikkat çekti. 
     IISS raropunda ABD'nin aynı zamanda Irak ve El Kaide'ye karşı savaşabileceği görüşünün savunulduğuna işaret eden gazete, Irak'ı vurabilecek mesafede bulunan ABD askerleri sayısının Ağustos ayında 20 bin iken 60 bine yükseltildiğini öne sürdü. 
     Gazete, terörle mücadeleden sorumlu olan ve Saddam sonrası dönemi için Irak askeri komutanı olarak atanabileceği düşünülen ABD Merkez Komutanlığı Başkomutanı Orgeneral Tommy Franks'ın Katar'da bulunduğuna dikkat çekerken, Katar'daki Al-Udaid Üssünde ve Kuveyt'ti Camp Doha Üssünde önemli bir ABD askeri yığınağının yapıldığını savundu. 
     





</TEXT>
</DOC>
