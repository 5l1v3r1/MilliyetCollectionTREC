<DOC>
<DOCNO> 124071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/siyaset/siy01.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington’dan tam not’ 
</HEADLINE>
<TEXT>

ABD yetkilileri, AKP lideri Erdoğan’la "çok yakın bir işbirliğinin sağlam başlangıcını" yaptıklarına inanıyor 
     YASEMİN ÇONGAR Washington 

     AKP lideri Recep Tayyip Erdoğan’ı, "Türkiye’nin yeni lideri" olarak kabul eden ve şimdiden "başbakanmış gibi" ağırlayan Bush yönetimi, kendisiyle önceki gün yapılan görüşmelerden çok memnun. Bu görüşmelere katılan bir yetkili, duydukları memnuniyeti, "Çok yakın bir işbirliğinin sağlam başlangıcını yaptık" diye ifade etti. 
     Erdoğan, Beyaz Saray’da, devlet ve hükümet başkanlarının konuk edildiği Oval Ofis yerine, Roosevelt Salonu’nda Başkan Bush’la bir araya geldi, ancak ABD’li yetkililer bütün tavır ve ifadeleriyle, AKP liderini "Türkiye’nin, önünde uzun bir gelecek olan yeni lideri" olarak gördüklerini yansıttılar. 
     Başkan Bush, Erdoğan’a "Liderliğinizden ve partinizden çok etkilendik. Demokrasiye ve özgürlüklere bağlılığınız için size teşekkür ediyoruz" diyerek, AKP liderinin "demokratikleşme ve reform" yanlısı çıkışlarının Washington’da memnuniyetle not edildiğini yansıttı. Bush yönetimi, Irak konusunda Erdoğan’ı zorlamadı, ancak olası bir harekatta hem Türkiye’deki üslerin kullanımı, hem de Türk topraklarının Amerikan kara birliklerine açılmasının gerekebileceği ima edildi. Diplomatik kaynaklar, AKP liderinin "toprak" konusunda bir taahhüde girmediğini, üsler açısından bir sıkıntı yaşanmayacağı izlenimini edindiklerini belirtiyorlar. 
     
     Kıbrıs’ta size güveniyoruz’ 
     ABD’li yetkililerin, Erdoğan’a "olumlu not" vermesinin önemli nedenlerinden biri de, AKP liderinin bugüne dek muhatap oldukları diğer Türk siyasetçilerine kıyasla, "Kıbrıs’ta çözümü çok daha fazla isteyen ve bunun karşılıklı tavizle gerçekleşeceğinin bilincinde" bir lider profili çizmesiydi. Bir diplomat, "Erdoğan, çözümün Türkiye’nin de, Kıbrıs Türklerinin de önünü açacağını görüyor. Bunu başkaları da görse, sorun yarı yarıya hallolmuş demektir" dedi. 
     



 SİYASET 













</TEXT>
</DOC>
