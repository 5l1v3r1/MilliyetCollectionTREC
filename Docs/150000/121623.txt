<DOC>
<DOCNO> 121623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sonspo12.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol...Örs İbrahim ve Hüseyin dışında maça katkı yoktu... 
</HEADLINE>
<TEXT>

     33. Avrupa Erkekler Basketbol Şampiyonası Yarı Final Eleme Grubu'ndaki 8. maçında dün gece deplasmanda Ukrayna'ya 1 sayı farkla yenilerek, 2. yenilgisini alan A Milli Takım'da, bu yenilginin üzüntüsü yaşanırken, başantrenör Aydın Örs, ''Maçta İbrahim ve Hüseyin dışında skora katkıda bulunan oyuncu çıkmayınca yenilgi geldi'' dedi. 
     Aydın Örs, maçla ilgili değerlendirmesinde, karşılaşmaya iyi başladıklarını ve ilk dakikalarda skorda üstünlük sağladıklarını, ancak daha sonraki dakikalarda hücumda zorlanıp yeteri kadar skor üretemeyince Ukrayna'nın öne geçtiğini söyledi. 
     2 oyuncu eksiğiyle geldikleri Ukrayna maçında, hastalıktan yeni kurtulan Mirsad'dan gerekli katkıyı alamadıklarını ve bu oyuncunun maça iyi konsantre olamayıp çok düşük bir şut yüzdesiyle oynadığını hatırlatan Örs, şöyle konuştu 
     ''Pota altında Hüseyin, dış şutlarda da İbrahim'in ekstra katkılarıyla Ukrayna'nın daha da farkı açacağı dakikalarda oyuna ortak olduk, son anlarda da maçı kazanma noktasına getirdik. Ancak diğer oyuncular, bazı anlarda boş şutlar atınca ilerleyen dakikalarda sorumluluk almak istemediler ve tüm topları da Hüseyin ve İbrahim kullanmak zorunda kaldı. Bu nedenle de son bölümlerde canlı savunma yapmamıza karşın hücumda zorlandık. Çok gereksiz top kayıpları yaptık. Son saniyelerde kritik bir 3'lük yiyince de şanssız bir yenilgi almış olduk.'' Bu yenilgiye karşın finallere kalma yolunda yine de büyük bir şansları olduğunu vurgulayan Örs, içeride yapacakları 2 maçı da kazanarak grupta en kötü olasılıkla 2. sırada yer almak istediklerini sözlerine ekledi. 

     
</TEXT>
</DOC>
