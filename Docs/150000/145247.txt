<DOC>
<DOCNO> 145247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun44.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan parlamenter "Türkiyesiz AB düşünülemez" 
</HEADLINE>
<TEXT>

     İtalya'nın başkenti Roma'da düzenlenen ''Türkiye ve AB'' konulu bir konferansta konuşan İtalyan parlamenterler, ''AB'nin Türkiye'siz, Türkiye'nin de AB'siz düşünülemeyeceğini'' belirttiler. 
     Avrupa Parlamentosu'nun Roma'daki bürosunda düzenlenen konferansta, çoğunluğunu üniversite öğrencilerinin oluşturduğu dinleyicilere, geçmişten bugüne Türkiye ile Avrupa arasındaki ilişkiler anlatıldı. 
     Meclis Savunma Komisyonu üyesi olan muhalefetteki Solun Demokratları partisinden milletvekili Franco Angioni, ''Şu anda Irak savaşını da göz önünde bulundurursak, bu bölgede Türkiye'nin geçmişte olduğu gibi, şimdi ve gelecekte de baş aktör olacağını söylemek gerekir'' dedi. 
     Türkiye'nin Avrupa'nın bir parçası olması gerektiğini kaydeden Angioni, ''Ben Türkiye'nin AB'ye tam üyelik müzakerelerinin 2004 yılında resmen başlatılmasından yanayım. Avrupa'nın Türkiye'ye ihtiyacı var, Türkiye'nin de Avrupa'ya'' diye konuştu. 
     Türkiye'nin insan hakları alanında son yıllarda dev adımlar attığını hatırlatan Angioni, ''NATO'nun en sadık ülkesi olan Türkiye, Batı ile İslam dünyası arasında sadece coğrafi açıdan değil, gerçek anlamda da bir köprü durumundadır'' ifadesini kullandı. 
     Avrupa Komisyonu'nun İtalya Temsilcisi Fabbrizio Grillenzioni de ''Türkiye statü olarak AB adayı, ama AB'ye hızlı giremeyecek. Ancak koşullar, eninde sonunda Türkiye'yi AB'ye girmek zorunda bırakacaktır'' dedi. 
     Roma La Sapienza Üniversitesi Avrupa Tarihi uzmanı Prof. Francesco Gui, Hıristiyan Avrupa'nın İslam dünyasıyla bağlantı noktası olarak nitelediği Türkiye'nin, AB'nin bir parçası olması gerektiğini belirtti. 
     




</TEXT>
</DOC>
