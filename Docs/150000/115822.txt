<DOC>
<DOCNO> 115822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/sontur15.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlülerden YTP'ye destek 
</HEADLINE>
<TEXT>

     Türkiye Sakatlar Derneği, seçimlerde YTP'ye destek vereceğini, Genel Başkan İsmail Cem ile Dernek Genel Başkanı olan YTP milletvekili adayı Şükrü Boyraz'ın da katıldığı bir toplantıyla açıkladı. 
     Cem, insan olarak engelli vatandaşların hassasiyetlerini geçmişte de paylaştıklarını ve birey olarak kendisinin de elinden geleni yapmaya çalıştığını belirterek "bugün iktidara yürürken düşüncelerini hayata geçirmek için daha büyük bir imkan yakaladığını" söyledi. 
     Bu imkanı kullanacağını kaydeden Cem, "Seçim ortamının iletişim olanaklarından yararlanarak, engelli insanlarımızın konusunu Türkiye gündemine daha şimdiden taşıdık. Bu sağcılık, solculuk meselesi de değil, bu insanlık meselesi" diye konuştu. 
     Türkiye'de birçok meselenin çözülmeyişinin mazeretinin "kaynak yetersizliği" olduğunu ifade eden Cem şunları söyledi 
     "Kaynak yok değil, gönül yok. Uçakların inip kalkmadığı havaalanına 800 milyon dolar gömen bir memlekette yaşıyoruz. Ne zaman 'engelli insanlara biraz daha imkan' desek, hazır yanıt çıkıyor karşımıza, 'kaynak yok'...Bu mazerettir. Türkiye'de bu sorunları çözecek para da var, kaynak da var." Türkiye Sakatlar Derneği Marmara Bölge Sorumlusu Hüseyin Balcı da, Türkiye'de yıllardır siyasetçilerin sadece oy verme günü kendilerini hatırlayıp daha sonra yanlarına yaklaşmadıklarını savunarak, Boyraz'ın YTP'den milletvekili adayı olduğunu öğrendiklerinde çok sevindiklerini söyledi. 
     





</TEXT>
</DOC>
