<DOC>
<DOCNO> 103748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sonspo08.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'ten, Hakan Şükür'den İlhan Mansız'a kadar milliler... 
</HEADLINE>
<TEXT>

     Milli Takımlar Teknik Direktörü Şenol Güneş, ay yıldızlı takımın, takım oyunuyla, davranışıyla ve disipliniyle her geçen gün yükselen bir trendinin olduğunu söyledi. 
     Şenol Güneş, Trabzon'da düzenlediği basın toplantısında, dünya üçüncülüğü sonrasında takımdan herkesin Avrupa Şampiyonluğu beklentisinin bulunduğunu dile getirek, ''Ben de böyle istiyorum. Ancak yükselen trendimizi korumak ve geliştirmek zorundayız. Trendimizin süreceğinin bir garantisi yok. Bunun için çok çalışmalıyız'' dedi. 
     Daha önce oynayamayan oyunculara Gürcistan maçında forma giyme şansı verdiğini de kaydeden Güneş, şöyle devam etti 
     ''Daha önce oynamayan oyuncuların, oynayan oyunculara göre daha önde olduğunu gördüm. Böyle sürerse bir değişiklik yapabilirim. Sezon başı olduğundan dolayı, genç oyuncular daha iyi form yakalayabiliyorlar. Ama sahaya süreceğimiz kadroda Slovakya Milli Takımı'nın da durumu önemli. Bu takımın 10 oyuncusunun değiştiğini öğrendik. Hem onu göreceğiz, hem kendimizi göreceğiz. Oyun sistemini de buna göre belirleyeceğiz. 
     Değişimi yakalarken de, 'ben seni seviyorum, seninle birlikte olurum' diye birşey yok. Seviyorum ama bana iş de yapacaksın. Bir oyuncu her pozizyonda oynamaya alışık olmalı. Sadece, 'savunma oynarım, adam markajı yaparım' demek yeterli olmayabilir. Takım oyunu oynamak çok önemli. Oyuncularımızın Avrupa'da oynayamadıkları söyleniyor. Başarılı değiller diyorlar. O zaman dünya üçüncüsü olan takımda nasıl oluyor da bu oyuncular yer alıyorlar Hem bizim oyuncuları olumsuz göreceksiniz, hem de alınan sonucu aşağıya düşüreceksiniz. Bu halkın kafasını karıştırır. Medya, oyuncu kavgası ortaya çıkıyor.'' Gürcistan ile yaptıkları özel maçın, Dünya Kupası'nın bir devamı gibi olduğunu da ifade eden Güneş, ''Ancak bu maçta, her oyuncunun kadroya alınabileceğinin işaretini verdik. İzleyip de kadroya alamadığımız oyuncular var. Bu oyunculara sesleniyorum, sakın ola kadroya alınmadılar diye bırakmasınlar. Bir gün gelecek onlar da forma şansı yakalayacaklar. Kocaelispor'lu Orhan Ak vardı. Bu oyuncuyu izliyordum ancak sakatlığı nedeniyle alamadım. Aday kadroya alınmayan oyuncular da Almanya'da yapılacak organizasyona katılacaklar. Sanıyorum, bu program da kesinleşti. Onları milli maçlarda da görme fırsatı elde edeceğiz'' diye konuştu. 
     
     ''HAKAN ŞÜKÜR, GÜCÜNÜ GÖSTERMELİ'' 
     Güneş, Hakan'ın A Milli Takımı'nın kaptanı olduğunu ve bu futbolcuyu dışlamak gibi bir durumlarının sözkonusu olmadığını belirterek, ''Hakan, bundan önceki yaptıkları karşılığından milli takımda oynadı. Bundan sonra da yapacakları karşılığında, takımda kalır veya kalmaz. Eksik kalıyorsa arayışlarımız olur. Ancak bizim ona ihtiyacımız var. Onun da gücü varsa, bunu göstermeli. Biz oyunculara, futbol oynasınlar diye yardımcı olacağız'' dedi. 
     Güneş, bir gazetecinin, ''Ogün ve Tayfun'a milli takımın kapıları kapandı mı '' biçimindeki sorusuna da, ''Takım içinde uyum önemli. Oyuncular ve takım olumsuz etkilenmemeli. Oyuncuları rahatsız edici oyuncular istemiyoruz. Bunun için de Tayfun da var, Ogün de var. Bundan sonraki dönem çok zorlu bir dönem. Herkesin buna hazır olması gerekir'' diye konuştu. 
     
     İLHAN MANSIZ KONUSU 
     Güneş, İlhan'ın kendi oyuncusu olduğunu ve bazı kişilerin aralarına girmelerini anlamayamadığını da ifade ederek, şunları söyledi 
     ''Yardımcı olurken olumsuz katkılar yapıyorlar. Bazı olumsuzluklar vardır. Oyuncu ne kadar popüler olursa olsun, yanlışlar yapar. Benim görevim bu yanlışları düzeltmek. İlhan konusunun bu kadar büyüyecek boyuta geleceğini sanmıyorduk. Cuma günü ben Beşiktaş Kulübü'ne gittim. Akşam da TSYD'deki yemeğe katıldık. Beşiktaş yöneticisi İbrahim Altınsay da ordaydı. Bana İlhan'ın sakatlığı konusunda birşey söylemediler. Cumartesi günü de İlhan'ın sakatlığı nedeniyle kadroya katılamayacağını içeren bir yazı gönderdiler. Pazar günü de İlhan aradı, Hocam Münih'te tedavi oluyorum dedi. Ben de Pazartesi günü kampta olmasını söyledim. Ancak kampa gelmedi. Geç de olsa gelseydi, birşeyler yapabilirdi. Ama aynı oyuncu basın toplantısı için İstanbul'a geldi. 
     Rüştü ise benden izin istedi. Fenerbahçe Kulübü de bu konuda yazı isteyerek gerekli izni aldı. Beşiktaş Kulübü, hem bir gün sonra, hem de oyuncunun milli takıma gelemeyeceği konusunda bir yazı gönderdi. Ben her kızdığım oyuncuyu kadroma almasaydım, bugün hiçbir oyuncu şimdi kadroda yoktu. İlhan'ı dışlamak istesem, sen git, kampa katılma derdim. Sonra ondan rapor alırdım.'' Güneş, Abdullah'a yönelik yapılan olumsuz tezahüratlar konusunda, üzüntüsünü yineleyerek, ''Bir başka ülke futbolcusuna olumlu tezahüratlar ve sevgi gösterileri yapılırken, Abdullah'a böyle davranılmamalıydı'' diye konuştu. 
     





</TEXT>
</DOC>
