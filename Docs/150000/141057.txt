<DOC>
<DOCNO> 141057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo33.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın rakibi SS Lazio, resmen satılık... 
</HEADLINE>
<TEXT>

     UEFA Kupası çeyrek finalinde Beşiktaş'ın rakibi olan İtalya'nın SS Lazio Kulübü'nün yüzde 51 ile en büyük hissedarı olan Cirio Grubu, yüzde 35 hisseyi satacağını resmen açıklandı. 
     Sezon başından bu yana içinde bulunduğu ekonomik krizden çıkamayan SS Lazio, geçen aylarda başkan Sergio Cragnotti'nin istifası sonrasında kredi bankalarının güvencesi altında gıda ürünleri üretimi yapan Cirio Grubu'na devredilmişti. 
     SS Lazio'nun yüzde 51 hissesini elinde bulunduran Cirio Grubu'nun, dün yapılan yönetim kurulu toplantısında SS Lazio'nun yüzde 35.89 hissesini satılığa çıkarma kararı aldığı bildirildi. 
     Ekonomik krizden dolayı sezon başında ilk 6 ay futbolcuların parasını ödeyemeyen SS Lazio'nun satılık olduğu daha önce de basında yer alan haberlerde birçok kez dile getirilmesine karşın, bu zamana dek ciddi bir öneri gelmediği kaydedildi. 
     Cirio'nun satılığa çıkardığı yüzde 35.89'luk hisseyi alan şirket veya kişi, SS Lazio'da en büyük hissedar durumuna gelip, kulüp yönetimini de elinde bulundurma hakkına sahip olacak. 
     İtalyan spor medyasındaki iddialara göre, SS Lazio'nun satılamaması durumunda, geçen yıl AC Fiorentina'ya olduğu gibi, ekonomik sorunlardan dolayı gelecek sezon İtalya Birinci Futbol Ligi'ne girememe riskiyle karşı karşıya olduğu öne sürülüyor. 

     
</TEXT>
</DOC>
