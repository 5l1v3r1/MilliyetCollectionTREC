<DOC>
<DOCNO> 103749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sonspo09.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rapaiç korkuttu... 
</HEADLINE>
<TEXT>

     Fenerbahçe, Hollanda'nın Feyenoord Rotterdam takımıyla 27 Ağustos Salı günü İstanbul'da yapacağı Avrupa Şampiyonlar Ligi 3. ön eleme turu rövanş maçının hazırlıklarını, tek antrenmanla sürdürdü. 
     Teknik direktör Werner Lorant yönetiminde, Samandıra Tesisleri'nde basına kapalı gerçekleştirilen antrenmanda, ayağına darbe alan Rapaiç'in sakatlandığı öğrenildi. 
     Hırvat futbolcunun sakatlığının önemli olmadığı ve hemen tedavisine başlandığı bildirildi. 
     Hafif sakatlığı bulunan Revivo ile Kartalspor maçında ayağı burkulan Ali Güneş'in salonda çalıştığı idmana, dizinde ağrılar olan İsmail Güldüren'in katılmadığı açıklandı. 
     
     İSMAİL GÜLDÜREN'İN MR'I ÇEKİLDİ 
     Sakatlığı nedeniyle, yeni transfer olduğu takımının formasını henüz resmi maçlarda giyemeyen İsmail Güldüren'in dizindeki ağrıların arttığı öğrenildi. 
     MR'ı çekilen genç futbolcunun ağrılarından yakındığı ve durumunun, MR sonuçlarının değerlendirmesinden sonra netlik kazanacağı bildirildi. 
     Diğer yandan, ayağı burkulan Ali Güneş'in ise yarın idmana çıkabileceği kaydedildi. 
     
     BEKARLAR KAMPA GİRİYOR 
     Sarı-lacivertlilerde, bekar futbolcular bu akşam Samandıra Tesisleri'nde kampa girecek. 
     Fenerbahçeli futbolcular ve teknik heyet, yarın Angel Restoran'da öğle yemeği yiyecek. 
     Feyenoord Rotterdam maçı hazırlıklarını yarın akşam yapacağı antrenmanla sürdürecek olan Fenerbahçe'de, evli futbolcular da idmanın ardından kampa katılacak. 
     





</TEXT>
</DOC>
