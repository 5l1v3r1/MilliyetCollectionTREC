<DOC>
<DOCNO> 128185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/ekonomi/eko06.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
En büyük borsa üç yıldır kayıpta 
</HEADLINE>
<TEXT>

New York Borsası yolsuzluk, güvensizlik, terör ve savaş korkusuyla yılı düşüşle kaparken, 62 yıldan sonra ilk kez 3 yıl üst üste kayıp yaşadı 
     EKONOMİ SERVİSİ 

     İşlem hacmi bakımından dünyanın en büyük menkul kıymetler borsası olan Wall Street, 2002 ile birlikte son güç yıldır sürekli değer kaybetti. Amerikan şirketlerinin muhasebe usulsüzlükleri ve yolsuzluklarının yatırımcıda yarattığı güvensizlik ve sistemden kuşkulandırması, terörizm ve savaş korkuları, Wall Street’te düşüşlere neden oldu. 
     Dow Jones Endeksi 2002 yılını yüzde 16.8 düşüşle kapadı ki, bu oran bakımından 1977 yılından bu yana en yüksek kayıp. Nasdaq endeksi 2002’de yüzde 31.5, S P endeksi de yüzde 23.4 oranında düşüş kaydetti. 
     Borsacıların bu yıl ve geçen üç yılda ’tamamen öngörülemez’’ bulduğu Wall Street’te Dow Jones ve S P 500 endeksleri 1939 - 41 döneminden bu yana ilk kez üç yıl üst üste düşüş kaydetti. Nasdaq da, 1971’den beri ilk kez üç yıl peşpeşe kayıp yaşandı. Daha iyi yeni bir yıl ümidiyle genelde aralık ayının ikinci yarısında yükselişler kaydeden Wall Street, petrol fiyatlarındaki yükseliş, Irak ve Kuzey Kore ile gerginlikler nedeniyle geçen yılın sonlarında düşüşler yaşadı. 
     
     İMKB’yi de etkiliyor 
     İMKB’nin bire bir izlediği Nasdaq endeksi aralık ayında yüzde 9.7 düşüşle en kötü 12’inci ayı, Dow ve S P 500 endeksleri de yüzde 6.2 ve yüzde 6 düşüşle 1931’den bu yana en kötü aralık ayını yaşadı. ABD’de tüketicilerin ekonomiye güveni endeksinin kasım - aralık döneminde yüzde 84.9’dan yüzde 80’e inmesi borsacıları hayal kırıklığına uğrattı. Tüketicilerin ekonomiye güven endeksi yüzde 88 civarında bekleniyordu. 
     Yatırımcılar, geçen yılı da hayal kırıklığı ve kontrollerinin ötesindeki faktörlerden kaynaklanan endişelerle kapattı ve 2003 yılı için de aynı sorunlar, endişeler geçerli. 
     



 EKONOMİ 

















</TEXT>
</DOC>
