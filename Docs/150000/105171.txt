<DOC>
<DOCNO> 105171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/dunya/adun.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci 11 Eylül eşikten dönmüş 
</HEADLINE>
<TEXT>

Stockholm’de uçağa tabancayla binerken yakalanan Tunus asıllı İsveçli’nin pilot eğitimi aldığı ve uçağı Londra’daki ABD Büyükelçiliği’ne çakmayı planladığı ortaya çıktı 
     DIŞ HABERLER SERVİSİ 

     Geçtiğimiz perşembe günü Stockholm - Londra seferini yapan bir uçağa binmek üzereyken çantasında 6.35’lik bir tabancayla yakalanan kişinin dünyaya ikinci bir 11 Eylül faciası yaşatmak üzereyken son anda engellendiği ortaya çıktı. İsveç istihbarat yetkilileri, radikal İslamcılarla bağlantısı olduğu tespit edilen Tunus asıllı İsveç vatandaşı Kerim Chatty adlı teröristin bir süre önce ABD’de pilotluk eğitimi aldığını ve uçağı kaçırdıktan sonra Avrupa’daki bir Amerikan elçiliğine kamikaze dalışı yapacağının anlaşıldığını açıkladı. 
     Yetkililer muhtemel hedefin de Londra’daki ABD Büyükelçiliği olduğunu bildirdi. İçinde 189 yolcu bulunan, Ryanair Havayolları’na ait Boeing 737 tipi uçak perşembe günü öğleden sonra tam saat 17.35’te elçiliğe vuracaktı. 
     
     Geçen yıl Müslüman olmuş 
     İsveç istihbaratına göre, annesi İsveçli, babası Tunuslu olan 29 yaşındaki Kerim Chatty geçen yıl Müslüman olduktan sonra Avrupa’daki radikal İslamcılarla bağlantıya geçti. Bu çerçevede sık sık Londra’ya giderek radikal İslamcıların çeşitli toplantılarına katıldı. 
     Chatty 1997 yılında da Güney Carolina’daki Kuzey Amerika Havacılık Enstitüsü’nde NAIA pilotluk eğitimi aldı. NAIA yetkilisi Bob Sunday, Chatty’nin psikolojik açıdan yetersiz olduğu anlaşılınca kurstan çıkarıldığını söyledi. Yetkili buna rağmen, İsveçli teröristin küçük uçak uçurma lisansına hak kazandığını belirtti. 
     İsveç istihbarat yetkilileri, Kerim Chatty’nin Selefi tarikatına mensup olduğunu duyurdu. 
     



 DÜNYA 










</TEXT>
</DOC>
