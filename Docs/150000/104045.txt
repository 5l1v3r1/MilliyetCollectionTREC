<DOC>
<DOCNO> 104045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sonspo02.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif "Oradan 40 defa vursan gol olmaz..." 
</HEADLINE>
<TEXT>

     Bursaspor karşısında attığı 2 golle Galatasaray'ı galibiyete taşıyan Arif Erdem, son 2 senedir yaşının verdiği olgunlukla maçlara daha iyi hazırlandığını söyledi. 
     Arif, maçtan sonra yaptığı açıklamada, ilk yarıda attığı muhteşem golü anlatarak, ''Kaleci topu uzaklaştırmak istedi, ancak fazla uzağa atamadı. Ben de topu takip ettim. Kaleci geriye doğru koşarken, yetişemeyeceğini düşünerek, vurdum. Belki 40 tane vursan gol olmaz, ama gol oldu. İkinci gol de nasip oldu, fakat son dakikalarda daha kolayını kaçırdım'' diye konuştu. 
     Christian ve Hakan Ünsal'ın transferiyle daha da güçlendiklerini vurgulayan golcü futbolcu, ''Galatasaray'da hakeden her zaman formayı giyer. Christian da gelse, başkası da gelse hakeden oynar'' dedi. 
     Ergün ise Hakan Ünsal'ın transferinin takıma güç katacağını ifade ederek, ''Hakan'ın gelişinin ardından, Fatih hocam bana orta sahada görev verirse orada oynamaktan büyük zevk alırım. Orta sahada daha yararlı olacağıma inanıyorum'' dedi. 
     Ümit Karan da, Christian'ın transfer edilmesinin kendisini etkilemeyeceğini kayderek, ''Galatasaray, her sezon 50'nin üzerinde maç yapıyor. Bunun sakatlığı, formsuzluğu, kart cezası var. Kadronun geniş olması, takımın yararınadır'' diye konuştu. 
     Kaptan Bülent, Christian'ın Brezilyalı olmasının avantaj olduğunu, kadrolarında Brezilyalı oyuncu sayısının fazlalığı nedeniyle takıma uyum süresinin kısalacağını düşündüğünü söyledi. 
     Öte yandan, Bursaspor Teknik Direktörü Nejat Biyediç, Galatasaray'dan daha fazla gol pozisyonuna girdiklerini belirterek, ''Rakibimiz son derece güçlü. Karşısında her zaman bu kadar pozisyon bulamazsınız. Üzerimizde beceriksizlik de vardı. Ama oynanan futbol beni memnun etti'' diye konuştu. 
     





</TEXT>
</DOC>
