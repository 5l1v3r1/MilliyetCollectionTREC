<DOC>
<DOCNO> 131038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo12.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Beschastnykh kros sırasında kayboldu... 
</HEADLINE>
<TEXT>

     Fenerbahçe, ikinci yarı hazırlıklarını bugün yaptığı antrenmanla sürdürdü. 
     Yeni transferler Erhan Albayrak ve Vladimir Beschastnykh ile Ortega ormanda kros yaparken, diğer futbolcular ise kamp yapılan otelin sahasında Teknik Sorumlu Oğuz Çetin yönetiminde çalıştı. Çetin, akşam PSV Eindhoven ile yapılacak maç nedeniyle futbolcularına fazla yüklenmezken, sarı-lacivertliler kondisyon çalışmasının ardından ayak tenisi oynadı. 
     
     BESCHASTNYKH KAYBOLDU 

     Antrenman eksikleri bulunan Ortega, Beschastnykh ve Erhan ormanda Kondisyoner Stefanov Marrone yönetiminde kros yaparken, Rus futbolcu Beschastnykh koşu sırasında kayboldu. 
     Erhan ve Ortega'nın dönmelerine rağmen Beschastnykh'in ortalarda gözükmemesi üzerine Marrone, ''Herhalde Rusya'ya gitti'' diye espri yapıp bu futbolcuyu aramaya çıktı. Rus futbolcu bir süre sonra ters taraftan buluşma noktasına gelirken, bu kez Marrone ortalarda gözükmeyince bu durum futbolcular arasında gülüşmelere neden oldu. İtalyan kondisyoner de daha sonra buluşma noktasına gelince kaybolma tereddüdü sona erdi. 
     Bu arada kros çalışmasında futbolcular toplam 4 kez parkuru koşarken, Beschastnykh kaybolduğu 3. koşu dışında hep ön sırada yer aldı. Henüz hazır olmayan Ortega ise tüm koşuları geride tamamladı. Erhan ise hırsıyla dikkati çekti. 
     Sarı-lacivertliler bu akşam Antalya Atatürk Stadı'nda Hollanda'nın PSV Eindhoven takımıyla karşılaşacak. 

     
</TEXT>
</DOC>
