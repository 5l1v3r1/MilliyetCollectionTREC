<DOC>
<DOCNO> 122167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sontur15.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Menderes, DYP Genel Başkanlığı'na aday 
</HEADLINE>
<TEXT>

     DYP eski İstanbul Milletvekili Aydın Menderes, 14-15 Aralık 2002 tarihlerinde yapılacak kongrede, DYP Genel Başkanlığına aday olacağını bildirdi. 
     Menderes, Dedeman Oteli'nde düzenlediği basın toplantısında, DYP'nin 3 Kasım'daki seçimden sonra baraj altında kalmasının beklenmeyen bir durum olmadığını söyledi. 
     Son 9 yılda DYP'nin hep oy kaybettiğini, 1999 seçiminde milletin DYP'ye ''sarı kart gösterdiğini'' belirten Menderes, ''Geride bıraktığımız bu 9 yıl içerisinde DYP'nin içinde hiçbir zaman özeleştirinin gelişememesi, demokratik bir parti için muhalefetin bir türlü varolamaması DYP'ye çok pahalıya malolmuştur'' diye konuştu. 
     Büyük kongrede seçilecekleri bekleyen misyonun DYP'yi yeniden yapılandırmak olacağını ifade eden Menderes, merkez sağın DYP'de toparlanabilmesinin, ANAP ile birleşmenin de bu yeniden yapılanmanın birer parçası olduğunu vurguladı. 
     Menderes, yeniden yapılanmanın DYP için zaruri, aynı zamanda zor ve meşakkatli olduğunu belirterek, ''Bunun aşılabilmesi DYP'nin kendi bünyesinde ve kendisi için gerçekleştirilecek bir öncülük ve önderlik hareketine destek olmasına bağlıdır. Bunun için de kendini aşması gerekmektedir'' dedi. 
     Herkesin feragat ve fedakar olması gerektiğini ifade eden Menderes, 14 Aralık'taki kongrede seçilecek genel başkan da dahil, kim hangi görevi üstleniyorsa daha iyisini yapabilecek birinin çıkması halinde üzerindeki sorumluluk ve görevi bu kişiye devredebilmesi gerektiğini vurguladı. 
     ''Küçük olsun, bizim olsun'' zihniyetini 14 Aralık'ta tarihe gömme fırsatı doğduğunu kaydeden Menderes, ''Tarihimiz ve milletimiz önünde böyle bir öncülük ve önderlik görevini üstlenebilmek için DYP genel başkanlığına adayım'' dedi. 
     ''DYP'nin geleceğinin kendisinin umurunda olduğunu'' belirten Menderes, ''Kırat'' deyince akla ilk Adnan Menderes'in isminin geldiğini söyledi. Türkiye'nin geleceğine kayıtsız kalamayacağını ifade eden Menderes, amacının ''Kırat ve DYP'nin önüne onu hayata ve başarıya götürecek bir kapı açmak olduğunu'' vurguladı. 
     Adaylığını açıklamadan önce Süleyman Demirel ile görüşüp görüşmediği sorusu üzerine Menderes, Demirel ile görüştüğünü söyledi. Menderes, ''Sayın Demirel'in DYP kongresi ile ilgili bir kararı olur mu, yol göstermek ister mi, istemez mi bilmiyorum. İhtiyaç duyarsa zaten bunu yapar'' dedi. 

     
</TEXT>
</DOC>
