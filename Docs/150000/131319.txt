<DOC>
<DOCNO> 131319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sontur16.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte şeyhin planı ''Doğacak çocuklarla şeriat devleti kurmak'' 
</HEADLINE>
<TEXT>

     Tuzla'nın Akfırat beldesinde ''irticai faaliyetlerde bulundukları'' gerekçesiyle jandarma tarafından gözaltına alınan sözde şeyh Yaşar Yılmaz, bugün çıkartıldığı DGM'de tutuklanarak cezaevine gönderildi. 
     Tuzla Jandarma Komutanlığı ekiplerince getirildikleri İstanbul DGM'de Adli Tabiplik'te sağlık kontrolünden geçirilen Yaşar Yılmaz ve diğer 10 kişi, daha sonra Cumhuriyet Savcısı Selahattin Demir tarafından sorguya alındı. 
     
     ''EVLENDİĞİ KIZIN BABASI ZENGİN OLUYOR'' 

     DGM Cumhuriyet Savcısı Selahattin Demir, ''mağdur'' sıfatıyla da 7 kişinin ifadesine başvurdu. 
     ''Mağdur'' sıfatıyla dinlenen kişilerden Hamza Sağır, DGM önünde basın mensuplarının sorularını cevaplandırırken, Yaşar Yılmaz'ın bazı kişilerce ''mehdi'' olarak bilindiğini kaydederek, ''Dünyanın her yerinde 12 milyon insanla uğraştığı, hükmettiği söyleniyor. Beni de üvey kardeşinin kızıyla zorla evlendirdiler. Daha sonra mutsuz olduk ve ayrıldık. Evlendiği kızın babası bir anda zengin oluyor'' dedi. 
     Eşi Ali Özgedik'le geldiği DGM'de ''mağdur'' sıfatıyla ifade verdikten sonra basın mensuplarının sorularını yanıtlayan Esma Özgedik, Yaşar Yılmaz'ın adamları tarafından ''tapu'' adı altında kendilerinden para istendiğini belirterek, şunları söyledi 
     ''Hoca dedikleri 4 kadınla evimize geldiler. 'Tapu parasını vermezseniz, 1 milyar liraya çıkacak' dediler. Bu durumu 12 Ağustos'ta yazdığımız bir dilekçeyle belediyeye bildirdik. 3 gün sonra da gece saatlerinde evimiz kurşunlandı. Bunun sebebi, dilekçe verip foyalarını meydana çıkarmamızdı.'' Akfırat beldesine Yaşar Yılmaz'ın servisi dışında hiçbir araba giremediğini öne süren Özgedik, şöyle konuştu 
     ''Hatta bir belediye arabasını yaktılar. Misafirlerimiz, araç olmadığı için gelemiyor. Yani ilişkilerimizi tümüyle kesiyorlar. Ayrıca kendilerinden olmayanları 'kafir' ilan ediyorlar. 'Kafir' diye selam bile vermezler... Tehdit amaçlı olarak 'Biz Nakşibendi tarikatına bağlıyız. Arkamızda 11 bin kişi var. Sizin burada borunuz ötmez, bizim öter' diyorlar.'' 
     
     ''BÖYLE MÜSLÜMANLIK OLMAZ" 

     Beldede kadınlara seçimlerde oy kullandırılmadığını da iddia eden Özgedik, ''Duyduğumuza göre, hocanın 15-20 hanımı var. Bunlarla kurduğu ilişkiden doğacak çocuklarla şeriat devleti kurup, memleketi çökertmek istiyor. Bunlara karşı çıktığım için tehdit ediliyorum. Çocuğum 1 haftadır okula gidemiyor. Böyle müslümanlık olmaz'' dedi. 
     ''Bu grubun, yaklaşık 3 yıl önce taşındığı Akfırat beldesinde her şeye karıştığını, onlardan habersiz adeta yaprak bile kıpırdamadığını'' anlatan Esma Özgedik, birçok evin Yaşar Yılmaz'a ait olduğunu, elektrik faturalarının bile Yılmaz'ın adamlarının adlarına geldiğini bildirdi. 
     Kız çocuklarının 3. sınıfa kadar okutulduğunu, ancak okulu tamamlamış gibi diplomalarının alındığını kaydeden Özgedik, bu durumu Milli Eğitim Müdürlüğü yetkililerine de şikayet ettiklerini söyledi. 
     
     6 AY SÜREN ÇALIŞMA 

     Jandarmanın 6 aydır yürüttüğü çalışma sonucunda, grubun beldede tamamen hakimiyet kurduğu, dışarıdan gelen kişileri kamerayla izledikleri ve gelen bu yabancıları amaçları konusunda soru yağmuruna tuttukları belirtildi. 
     Beldede oturan ve çoğu çalışmayan 100-150 kişinin ''mehdi'' olarak tanınan Yaşar Yılmaz tarafından maaşa bağlandığı, bu kişiye yurtdışından da paralar geldiği ifade edildi. 
     Jandarmanın beldeye girip çıkmaması için suç işleyen kişileri aralarında barındırmayan ya da güvenlik kuvvetlerine teslim olmalarını sağlayan bu grubun, beldeye seyyar satıcıların dahi girmesine izin vermedikleri ortaya çıktı. 
     Jandarmanın evinde yaptığı aramalarda şifalı bitkiler ve bunlarla tedavi yöntemlerini içeren kitaplar ele geçirilen Yaşar Yılmaz'ın, hastalanan belde sakinlerinin önce kendisine gelmesini sağladığı, bu şifalı bitkilerle tedavi etmeye çalıştığı, ancak tedavi edemediği kişilerin doktora ya da hastaneye başvurmasına izin verdiği belirtildi. 
     Beldede çoğu hazine arazileri üzerine yaptırılan evler ile büyük bir çiftliğin de sahibi olan Yılmaz'ın, bu çiftliğinde çeşitli türlerde çok sayıda hayvan beslediği, sözde nikah kıydığı kızlara kendini ''mehdi'' olarak tanıtıp, doğacak çocukların da ''mehdi çocuğu'' olacağını söylediği ileri sürüldü. 
     
</TEXT>
</DOC>
