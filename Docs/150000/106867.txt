<DOC>
<DOCNO> 106867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/guncel/gunz1.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Manavgat’ta ölü balina sahile vurdu 
     Antalya’nın Manavgat ilçesinde, ölü bir balina sahile vurdu. Sorgun sahili açıklarında su sporları yapan kişiler tarafından, 13 metre boyunda ve 8 - 10 ton ağırlığında olduğu tahmin edilen ölü balina bulundu. Kötü koku yayan balina, sahil güvenlik botları tarafından açık denize çekildi. Manavgat Kaymakamı Mehmet Çapraz, "Yapılan incelemeler sonucunda balinanın 15 - 20 gün önce öldüğü belirlendi. Balinanın karnının deşildiği ve yan boşluklarından da çürümeye yüz tuttuğu görüldü" dedi. 
     
     28 bin euro onu bozmadı 
     ESKİŞEHİR DHA 

     Eskişehir’de Musa Yıldız, sokakta bulduğu içerisinde 28 bin euro olan cüzdanı polise teslim etti. Eti Gıda Sanayi A.Ş.’de işçi olarak çalışan Yıldız 33 , önceki gün İki Eylül Caddesi Esnaf Sarayı önünde cüzdan buldu. İçerisinde Mehmet Ali Yunar’a ait kimlik ve 28 bin euro bulunan cüzdanı Emniyet Müdürlüğü’ne götürerek yetkililere teslim eden Yılmaz’ı, polisler örnek davranışından dolayı kutladı. Yetkililer, cüzdanı Almanya’da işçi olarak çalışan ve tatil için Eskişehir’e gelen Mehmet Ali Yunar’a teslim etti. 
     
     Ölüm orucuna bir kurban daha 
     İSTANBUL Milliyet 

     F-Tipi cezaevlerini protesto için ölüm orucu eylemi yapan, DHKP-C’li hükümlü Hamide Öztürk 32 , hastanede yaşamını yitirdi. Eyleme 3 Haziran 2001’de başlayan, Bayrampaşa Cezaevi’ndeki "Hayata Dönüş" Operasyonu’nun ardından Bakırköy Kadın ve Çocuk Tutukevi’ne nakledilen Öztürk, sağlık durumunun kötüleşmesi üzerine Sağmalcılar Devlet Hastanesi’ne sevk edildi. Öztürk’ün hastanede tedaviyi kabul etmediği belirtildi. DHKP-C adına çeşitli korsan gösterilere katıldığı gerekçesiyle 1995’te yakalanan Öztürk, 12 yıl 6 ay ağır hapis cezasına çarptırılmıştı. 
     
     Kapkaççılar omzunu çıkardı 
     İSMAİL POLAT İstanbul 

     Ümraniye’de bir alışveriş merkezinden çıkan Meryem Hasdemir, kapkaççıların saldırısına uğradı. 29 yaşındaki Hasdemir, Yeni Çamlıca Yedpa Alışveriş Merkezi’nin önünde yürürken, kapkaççılar otomobille yanına yaklaştı. Genç kadının omzundaki çantaya asılan kapkaççılar, direnişle karşılaşınca Hasdemir’i sürüklemeye başladı. Omzu çıkan bir çocuk annesi çantayı bırakırken, kapkaççılar olay yerinden hızla uzaklaştı. 3 çocuk annesi Hasdemir, kaldırıldığı hastanede tedavi altına alındı. 
     
     Yeşil katliamına mahkeme freni 
     DENİZLİ DHA 

     Denizli’de sivil toplum örgütlerinin ekolojik dengeyi bozacağı ve yapım sırasında 12 bin 500 ağacın kesileceği için tepki gösterdiği Denizli-Kızılcabölük Karayolu’nun yapımına Denizli Bölge İdare Mahkemesi ihtiyati tedbir kararı koydu. Karayolları İzmir Bölge Müdürlüğü’nde geçen hafta 2 trilyon 800 milyara keşif bedeliyle ihalesi yapılan yolun yapımı için verilen ihtiyati tedbir’ kararının önümüzdeki günlerde Bayındırlık Bakanlığı’na tebliğ edileceği açıklandı. Bu kararla, Cilasun İnşaat ile Batı İnşaat’ın yüzde 55 kırımla aldığı ihalede yapıma başlanamayacağı belirtildi. 
     
     100 milyarlık sahte deterjan 
     ELVAN EZBER İstanbul 

     Ümraniye’de ürettikleri sahte temizlik maddelerini, ünlü marka ambalajıyla piyasaya sürdükleri öne sürülen 4 kişilik şebeke yakalandı. Bir ihbar alan emniyet güçleri, Esenler’de Cengiz Aydemir’i bir minibüs dolusu sahte deterjanla gözaltına aldı. Zanlının ifadesi doğrultusunda hareket eden polis, kimya mühendisi Halil Delman’la, Arap’ lakaplı Hüseyin Baycar ve Hasan Baycar’ı sahte deterjan üretimi yaparken suçüstü yakaladı. İmalathanede piyasa değerinin yaklaşık 100 milyar lira olduğu belirtilen temizlik maddesi ele geçirildi. 
     



 GÜNCEL 

















</TEXT>
</DOC>
