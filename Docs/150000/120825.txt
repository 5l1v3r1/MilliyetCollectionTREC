<DOC>
<DOCNO> 120825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/ekonomi/aeko.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendime 100 puan verdim 
</HEADLINE>
<TEXT>

Bakanlık koltuğuna oturduktan iki gün sonra ilk uluslararası zirve deneyimini yaşayan ekonomiden sorumlu Devlet Bakanı Ali Babacan, "Kendime 100 üzerinden 100 verdim" dedi 
     SEÇKİN ÜREY 
YENİ DELHİ 

     G20 Bakanlar toplantısına katılmak için Hindistan’ın başkenti Yeni Delhi’ye giden Babacan, Viyana üzerinden Ankara’ya dönerken zirvede yaşadığı deneyimi uçakta gazetecilerle paylaştı. "Uluslararası alanda ilk sınavınızı nasıl buluyorsunuz " sorusu üzerine Babacan, kendisine 100 verdiğini söyledi. 
     Dünyanın en büyük ekonomik gücünü oluşturan G7 ülkelerinden 6’sının ekonomi ve maliye bakanlarıyla resmi görüşme yapan ve Kanada’lı bakanla 10 dakikalık bir gayriresmi buluşma gerçekleştiren Babacan, "G7 ülkelerinin hepsiyle ve IMF Birinci Başkan Yardımcısı Anne Kruger ile görüştüm. Onlara programımızı ve acil eylem planını anlattım. Hepsi yapacaklarımıza çok olumlu bakıyor. Fransız bakan da etkilendiğini söyledi" diye konuştu. 
     
     Japonca ve Almanca konuştu 
     Babacan, Alman Maliye Bakanı ve Japonya Maliye Bakan Yardımcısı ile görüşmeleri sırasında bir süre Almanca ve Japonca konuştu. Kendisinin daha önce bu iki dilde ders aldığını söyleyen Babacan, G7 ülkelerinin bakanlarıyla arasında gözle görülür bir yaş farkı olduğunun söylenmesi üzerine, "Genç oluşumu, dinamik olunacağı, çalışılacağı, canlı bir ortam yaratılacağı şeklinde yorumladılar" dedi. 
     Kruger görüşmesinde karşılıklı ilk tanışmaların yaşandığını söyleyen Babacan, "Çok olumlu yaklaştı. Mevcut programın iyi yolda gittiğini söyledi" dedi. IMF ile görüşmelerin bayramdan biriki gün önce başlayacağını, aralarında Avrupa Direktörü Deppler’inde bulunduğu üst düzey yetkililerin yapacağı ön ziyaretten sonra teknik heyetin geleceğini söyleyen Babacan, "IMF ile görüşmeler Ocak ayı ortalarına doğru tamamlanacak" diye konuştu. Babacan, "Birçok şeyin değiştiğini göreceksiniz" dedi. 
     
     Zırhlı araç ve koruma istemiyorum 
     İlk resmi gezisinde yanına koruma almayan Babacan, "Yanımda koruma götürmek istemiyorum. Ancak uzun süreli gezilerde bir yardımcıya ihtiyacım olacak. Bunun koruma olması şart değil. Asistan da olabilir" dedi. 
     Bakan olduğunda ilk gün kendisine zırhlı makam aracı gönderildiğini belirten Babacan, arabayı kullanmadığını söyledi. 
     Arabaya bindiğinde benzin ibresinin hızla indiğini gördüğünü söyleyen Babacan, "4.5 tonluk araç benzin yiyor. Her bakanın iki makam aracı varmış. Bende 2 tonluk zırhsız olanı kullanmayı tercih ediyorum" dedi. Bazı bakanların görevleri gereği zırhlı araca ihtiyacı olduğunu ve kendisinin şu anda ihtiyaç duymadığını belirten Babacan, "Bu hiç zırhlı araca binmeyeceğim anlamına gelmiyor. Ama genel yaklaşımım binmemekten yana" diye konuştu. 
     
Eşi evde çeviri yapıyor      Babacan ailesi ve kişisel zevkleriyle ilgili olarak da şunları söyledi 

</TEXT>
</DOC>
