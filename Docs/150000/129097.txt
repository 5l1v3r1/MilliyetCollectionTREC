<DOC>
<DOCNO> 129097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sonspo01.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Ülkerspor'un yenilgisiz liderliği sürüyor... 
</HEADLINE>
<TEXT>

     Türkiye Basketbol Liglerinde 2002-2003 sezonunun ilk yarısının son haftasına, erkeklerde Ülkerspor yenilgisiz, bayanlarda da ilk yenilgisini alan Erdemirspor, averajla lider olarak giriyor. 
     Erkeklerde lider Ülkerspor, ligin formda ekiplerinden Galatasaray karşısında son dakikalardaki etkili oyunuyla galip gelerek 24 puanla yenilgisiz yine zirvede yer alırken, üstüste 3. yenilgisine uğrayan 3. sıradaki Galatasaray'ın yenilgi sayısı 4'e yükseldi. 
     Liderin en yakın takipçisi olan 2. sıradaki Efes Pilsen, Ankara deplasmanında Ankara Büyük Kolej önünde zorlanmadan galip gelerek, üstüste 11. maçından da galibiyetle ayrılmayı bildi. 
     İkinci yenilgisini başkent deplasmanında Türk Telekomspor'dan alan OYAK Renault, 2 basamak birden inerek averajla 6. sıraya düşerken, maçlarını kazanan takımlardan Bursa ekibiyle aynı puana sahip Pınar Karşıyaka, averajla 4.lüğe, Türk Telekomspor da 5.liğe çıktı. 
     Bayanlarda ise yenilgisiz lider Erdemirspor, sahasında Migrosspor'dan ummadığı bir yenilgi alınca, ligde yenilmeyen takım da kalmamış oldu. Buna karşın Erdemirspor, yine averajla Fenerbahçe'nin önünde zirvedeki yerini bırakmazken, bu sezon düş kırıklığı yaratan sonuçlar alan BOTAŞ Spor, bir yenilgi de deplasmanda Çankaya Üniversitesi Arı Koleji'nden aldı ve bu sezon ilk kez averajla 5. sıraya kadar indi. 
     





</TEXT>
</DOC>
