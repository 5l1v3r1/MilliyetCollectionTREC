<DOC>
<DOCNO> 135995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/guncel/gun06.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Deri savaşı erken başladı 
</HEADLINE>
<TEXT>

     KEREM PULGAT Konya DHA 

     Türk Hava Kurumu THK Konya Şubesi, Kurban Bayramı öncesi kaçak deri toplamaya yönelik çalışmalarda bulunduğu gerekçesiyle İslamcı olarak tanınan iki vakıf hakkında savcılığa suç duyurusunda bulundu. Vakıfların ismini vermekten kaçınan THK Konya Şubesi Yönetim Kurulu üyesi Nevzat Ünsal, hazırlık yaptıkları tespit edilen tüm vakıfların bayram süresince savcılık kontrolünde olacağını söyledi. 
     Konya’da geçen yıl büyük ve küçükbaş yaklaşık 200 bin kurban kesildi. Ancak bu oranın sadece yüzde 5’ini THK toplayabildi. Derilerin yüzde 95’i ise İslami vakıf ve cemaatlerce toplandı. Ünsal, "Üzülerek söylüyorum ki Konya’da bizden daha aktif çalışıyorlar. Sayıları onlarla ifade edilen bu vakıf ve dernekler paralarını hayır işlerinde kullanacaklarını söyleyerek deri topluyor. Ne yazık ki Konya’da Türk Hava Kurumu’nun imaj sorunu var. Bunu çözmek için vargücümüzle çalışıyoruz" dedi. Vatandaşların büyük bölümü de bu yıl kurban derilerini vakıf ve camilere vermeyi tercih ettiklerini ifade ederek "Deri toplama yetkisinin sadece Türk Hava Kurumu’na verilmesini yanlış buluyoruz. Herkes istediği yere vermeli. Buna müdahele edilmemeli" diye konuştu. 
     
     



 GÜNCEL 






















</TEXT>
</DOC>
