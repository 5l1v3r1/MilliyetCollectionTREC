<DOC>
<DOCNO> 122830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/yazar/tamer.html </URL>
<DATE> 2002/12/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bayramdan sonra bitap düşebiliriz 
</HEADLINE>
<TEXT>

     Eskiden bayramlarda hem gazeteciler, hem de makineler dinlensin diye Bayram Gazetesi çıkardı. Cumhuriyet’te çalıştığım 18 yıl boyunca bizler de bayramı rahatça kutlayabilirdik. Sadece bayramın son günü çalışırdık ertesi gün gazete çıkacağı için . 
     10 yıl kadar önce Sabah, bu kuralı bozdu. O günden bu yana gazeteler 365 gün aralıksız çıkıyor, bizler de bayram - seyran demeyip çalışıyoruz. Bazı köşe yazarı arkadaşlarımız, bu uygulamayı ilk günden protesto ederek bayramda tatil geleneğini sürdürdüler. Ecevit hükümeti döneminde bayram tatillerinin 8 - 10 güne uzatılması adet haline getirilince, bayramda köşelerini kapatan meslektaşlarımıza da üçer - beşer yenileri eklendi. 
     
Bayram kadar tatil      AK Parti hükümeti, çok isabetli bir kararla bayramlarımızı anlamsızlaştırıp sıradan tatillere dönüştüren bu uygulamaya nokta koydu. Bundan böyle de bayram tatillerinin uzatılmayacağı vaadinde bulundu. 
     Her bayramda olduğu gibi bu bayram günü de ben masamın başındayım, ama bu kez kafam karışık. Bayram süresince okurlarından izin isteyip köşelerini kapatan meslektaşlarıma ilk kez imreniyor muyum ne Yanlış anlamayın, yazı yazmaktan bunalmış falan değilim. Her zaman büyük keyifle yazarım. Yazmak benim hobim, ne kadar şanslıyım, üstelik de mesleğim bir parantez daha Belki de bu şansımı kendim yaratmışımdır . 
     Benim derdim, Türkiye’nin yoğun gündemi galiba. Kendimi bu yüklü gündemin altında şaşkın ve ezilmiş hissediyorum. "Oynamıyorum" deyip kulaklarımı tıkama lüksüm de yok. İşim gereği 7 gün, 24 saat olan - biteni kaçırmadan izlemek zorundayım. 
     
Dünyanın gözü bizde      Kabul etmemiz gerekir ki AK Parti lideri Tayyip Erdoğan’ın siyasetin kaptan koltuğuna oturmasıyla birlikte Türkiye, bir anda dünyanın en önemli ülkelerinden biri haline geliverdi. Ankara vızır vızır. Erdoğan çat burada, çat Londra’da, Berlin ya da Madrid’de... 1 ayda 40 bin kilometre yol kat etmiş. 
     AB, Amerika, Kıbrıs, Irak... Hepsi birbiriyle bağlantılı durumda. Ve on yılların kangren ettiği sorunların tümü, önümüzdeki bir - iki hafta içinde sanki çözülüverecekmiş gibi. Nefes nefese izlenmesi gereken çok acayip bir durum... 
     Amerika, bir yandan Irak’a açacağı savaş için Türkiye’den dudak uçuklatıcı isteklerde bulunurken, diğer yandan da Avrupa’da AB’nin Türkiye’ye tarih vermesi için son derecede aktif lobi yapıyor. 
     
IMF’nin ağzı kulağında      IMF Avrupa Direktörü Michael Deppler’in ağzı kulaklarında. Türkiye’de ilk kez ayrı tellerden çalan koalisyonlar yerine kendi iç bütünlüğü olan bir tek parti hükümetiyle muhatap olmaktan duyduğu memnuniyeti ifade ediyor. 
     Kıbrıs sorunu nedeniyle Ankara’yı aşındıran yetkililerin haddi hesabı da yok. 
     Tayyip Erdoğan Türkiye’yi gerek Avrupa, gerekse dünyanın gündemine taşıdı. Bu yeni pozisyon hiç kuşkusuz Türkiye’nin önüne çok ciddi siyasi ve ekonomik faturalar da koyuyor. Türkiye’nin belki bugüne kadar fark etmediği bu öneminden yararlanarak, dezavantajları nasıl avantajlara çevirebileceği üzerine kafa yormamız gerek. 
     Türkiye’nin yakın tarihinde bu kadar fırsat ve riskin bir araya geldiği başka bir dönem herhalde yok. Hepimizin nefeslerimizi tutarak bu çetin satrancı dikkatle izlememiz ve tek bir hamlenin bile yanlış yapılmaması için yapıcı eleştiri ve uyarılarda bulunmamız gerek. 
     Bayramda iyi dinlenin. Özellikle bayram sonrasındaki hafta, olan - biteni izleyeyim derken bitap düşebilirsiniz. 
     Bayramınız kutlu olsun. 
     
     







Pazarlıklar, hassas dengeler 


"Dışarda bayram, bayram bize mahrem..." 


Baykal’dan destek 


Bayramların tadı, tuzu, şekeri... 


AB’den Yaşamsal evet’ 


Her dört liradan biri batmış durumda 


Topal demokrasiye muhalefet cephesi 


Karar kesin olmadan... 


Hayat, ileriye doğru yaşanır 


Bayramlık... 


Üç cephede savaş 


Bayramdan sonra bitap düşebiliriz 


Yalçınbayır Ticari sır kavramı kalkacak 


The Ramazan Festival’ 


</TEXT>
</DOC>
