<DOC>
<DOCNO> 111627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/soneko17.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker ''Bir-iki konu dışında yükümlülüklerimizi tamamladık'' 
</HEADLINE>
<TEXT>

     Devlet Bakanı Masum Türker, IMF ile yapılan görüşmelerde, bir-iki konu dışında, yükümlülüklerin önemli bir kısmının tamamlanmış olduğunu söyledi. 
     TÜRMOB tarafından, Ankara Sheraton'da düzenlenen toplantıya katılan Bakan Türker, çıkışta gazetecilerin sorularını yanıtladı. 
     Türker, devam eden 4. gözden geçirmeyle ilgili soruya karşılık, gözden geçirmenin IMF Board'unun İcra Direktörleri toplanması ile sona ereceğini, Board'un da seçimlerden sonra Kasım ayında toplanacağını belirtti. 
     IMF'nin şartlarından, kamuda işçi çıkarılması konusunda, Board'ın toplanacağı güne kadar, bir kısım çalışanların kendisinin istifa edeceğini kaydeden Bakan Türker, kıdem tazminatını ödeme olanakları bulunduğu takdirde, Özelleştirme İdaresi'nde sıraya girmiş ayrılma noktasında olanlar ile işçi çıkarmadan, yükümlülüğün çok az bir farkla yerine getirileceğini söylediklerini kaydetti. 
     Herşeyin gönüllü şekilde oluştuğuna dikkati çeken Bakan Türker, devamla şöyle dedi 
     ''4 ve 5. gözden geçirmeler birleşiyor demek, IMF'nin bu yıl ödemesi gereken 1.6 milyar doları gelecek seneye bırakması demektir. Bu konu Türkiye açısından, yükümlülüklerini yerine getirmesine rağmen IMF'nin yerine getirmemesi halinde, herkesin üzerinde titrediği programın yara almasıdır, Türkiye'nin finans kurumlarında güveninin azalması demektir. 
     Öyle bir şeyi düşünenler, bizim herhangi bir program içinde sosyal amaçlı bir eylemimize bile itiraz ediyorlar. O zaman ben şunu düşünüyorum bu ilişkileri, bu düzeni bozmaya çalışanlar mı var '' 
     
     SOSYAL GÜVENLİK SİSTEMİNDEKİ EKSİKLİKLERİ GÖRECEĞİZ" 

     Devlet Bakanı Masum Türker, Sosyal güvenlik sisteminin içindeki eksiklikleri göreceklerini belirterek, işçilerin bu güne kadar aldıkları farkın dikkate alınacağını, memurların alması gerekenle mukayese edileceğini, arada eksiklik varsa bunun giderilmesiyle ilgili çalışmalar yapılacağını açıkladı. 
     Devlet Bakanı Masum Türker, Bakan Nejat Arseven'in ''memurlara verilen zammın işçilere de verilmeli'' şeklindeki görüşünün hatırlatılması üzerine, Arseven'in sosyal politika açısından yaklaşımının doğru olduğunu söyledi. 
     Bunun için bir zemin hazırlanması gerektiğini vurgulayan Türker, Memur maaşlarına 100 milyon liralık zammı verirken, ilk yaklaşımlarının 'gayet soğuk bir Hazineci edasıyla' ''ödemeyiz'' diyebileceklerini, ancak kendilerinin Türkiye'de yapılan bu programın Türk insanı için iyi olması birşey kazandırması olduğunu vurguladı. 
     Programda ve bütçedeki mevcut olanakları derlediklerini ve bu konuda bir katkı sunduklarını anlatan Bakan Masum Türker, ''aynı şekilde sosyal güvenlik sisteminin içindeki eksikleri göreceğiz, eğer enflasyon yüksek çıksaydı, zaten kendi kendine gerçekleşmiş olacaktı. Ama düşük çıktı. İnşallah daha da düşer. En azından böyle bir karar verildiği zaman yükümlülüğümüz nedir, neler ödenmesi gerekir, bir hesaba kitaba sığar'' dedi. 
     Bir başka soru üzerine, olası bir Irak operasyonu için Türkiye'nin uğrayacağı muhtemel kayıplar için yapılan çalışmanın bitip bitmediğini de söyleyen Bakan Türker şöyle devam etti 
     ''O çalışma hemen bitmez, hemen bitmesi demek, öteden beri ileri sürülen Türkiye'nin 2003 yılında muhakkak finans eksiği vardır ve hazır bulunmuşken Irak bahane edilip bir finans eksiğinin peşine düşmektir. 
     Bu çalışma ulusal bir duruş içinde, ulusal çıkarlar gözetilerek, yarın başımıza gelebilecek sosyal ve ekonomik sonuçları da bilerek yapılacak.'' Turizm Bakanı Mustafa Taşar da olası Irak Harekatı'ndan turizmin daha fazla etkileneceğini belirterek, ''hem önümüzdeki yıl, hem de kaçan müşterilerin geri kazanılması 3-4 yılımızı yiyeceğini, heba edeceğini düşünüyorum. Bize rağmen müdahale olacaksa turizm de dahil bütün sektörlerin zararının gözönünde tutulması lazım'' diye konuştu. 
     Geçici işçi sorununun genel olarak ele alınarak çözülmesi ve artık gündemden kalkması gerektiğini kaydeden Taşar, işçi emeklilerinin durumunun da memurlardaki gibi imkanlar ölçüsünde iyileştirilmesi gerektiği kanaatini de dile getirdi. 
     
     "GEÇİCİ ORMAN İŞÇİLERİ İÇİN PROTOKOL TAMAMLANDI" 

     Devlet Bakanı Masum Türker, geçici orman işçileri ile ilgili protokolün tamamlandığını, teknik çalışmaların ise protokolden sonra başlayacağını söyledi. 
     Türker, gazetecilerin ''Orman işçilerinin kadroya alınması, memur maaşlarındaki iyileştirilmenin işçi emeklisine de uygulanması'' konusundaki soru üzerine, geçici işçilerle ilgili konunun yine bir spekülasyon olduğunu belirterek, ''geçici işçilerin gelecek dönemlerde kadroya alınması ile ilgili bir protokol söz konusudur'' dedi. Bakan Türker, devamla şöyle dedi 
     ''Bugün kadroya alınması devam eden diğer geçici işçilerin protokolü bu yılın başında, bir bölümü de geçen yıl yapılmıştı. Orman işçileri, o protokol imzalandığı zaman kapsama alınmamıştı, kapsama alınmayan başka işçiler de var. Bu konu protokole bağlanırken tartışma konusu yapılıyor. Oysa bu uygulama dönemi IMF ile ilgili programın çerçevesini bozmayacak niteliktedir. Tabii bazı kesimler sosyal amaçlı bu tür işlemlerden yana olmadıkları için, hemen IMF programı ile ilişkilendiriyorlar, bozduğunu söylüyorlar ama bu protokolün içeriğini bilmeden ortaya atılan görüşlerdir.'' Bakan Türker, ''IMF'e 1-2 nokta dışında yükümlülüklerinin tamamlandığını ifade ettiği bu iki noktanın ne olduğunun'' sorulması üzerine, bunlardan ilkinin ''işçi çıkartmayacağız'' denmesi olduğunu, bunda gönüllü işçi çıkartılmasının beklendiğini ifade etti. 
     Bunun, bir performans kriteri olduğunu kaydeden Bakan Türker, bu konunun işi biraz aksatır gibi göründüğünü ama bunda, gözden geçirme işleminin tamamlanması ve board'un devreye giriş tarihine kadar, kendi kendine zaten ayrılmaların olacağını zannettiklerini bildirdi. Bakan Türker, IMF yetkililerinin Özelleştirme İdaresi ile görüştükleri zaman hesapları detayda göreceklerini de kaydetti. 
     Diğer bir konunun da, vergi reformu ile ilgili olduğunu vurgulayan Bakan Türker, şöyle devam etti 
     ''Bu da Maliye Bakanı ile bugünkü görüşmede konuşulup, sonuçlandırılacaktır. Önemli konulardan biri olan, icra-iflas kanun tasarısı hazırlığı tamamlandı. Bu konuda zaten konuşurken kendilerine ilk draftı taslağı gösterdiğimizde hem memnun oldular hem de böyle bir şey beklenmiyordu. Konuşmalardan birisinde de, bir çok hazırlığın erken tamamlandığını söylediler.'' 
     
     MEMURA YAPILAN ARTIŞ VE İŞÇİLER 

     Bakan Türker, Çalışma ve Sosyal Güvenlik Bakanı Nejat Arseven'in işçi emekli maaşlarında da iyileştirme yapılmasına ilişkin görüşlerine değinirken de, şunları kaydetti 
     ''İşçi emeklileri her ay enflasyona bağlı olarak artış alıyorlar, memurlar almıyor, ücret artışına bağlı olarak maaş belirleniyor. Böyle olunca satın almada bir haksızlık doğabiliyor. Bu konudaki Bakan Arseven'in sosyal politika açısından yaklaşımı doğrudur. Burada zemin hazırlanması gerektiğini söylüyor. Bu da işçi emeklilerinin bugüne kadar aldıkları farklar dikkate alınacak, memurların alması gerekenle mukayese edilecek, arada eşitsizlik varsa bunun giderilmesi ile ilgili çalışmalar yapılacaktır. 
     Eğer sorun ortada, biz çözmeğe hazırız demezseniz, soruna kaynak bulamazsınız. Memur maaşlarında da öyle olmuştu. Bizim yaklaşımımız, bu program, Türk insanına kazandırmak içindir şeklinde. Program ve bütçede mevcut olanakları belirledik ve bu konuda memur maaşları için katkı sunduk. Şimdi de sosyal güvenlik sistemi içindeki eksiklikleri göreceğiz.'' Bakan Türker, ''enflasyonun yüksek çıksaydı, zaten artış kendi kendine gerçekleşmiş olacaktı'' derken, temennilerinin enflasyonun düşmesi olduğunu ve Bakan Arseven'in söylemini Hazine'ci olarak olumlu bulduğunu sözlerine ekledi. 
     





</TEXT>
</DOC>
