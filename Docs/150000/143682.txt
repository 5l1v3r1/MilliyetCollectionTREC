<DOC>
<DOCNO> 143682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo07.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Kupalarında Türk-İtalyan takımlarının maçları... 
</HEADLINE>
<TEXT>

     Türk takımlarının Avrupa kupalarında özellikle elemeli maçlarda İtalyanlara şansı tutmuyor. 
     Beşiktaş ile SS Lazio'nun yarın yapacakları UEFA Kupası çeyrek final rövanş maçıyla birlikte Türk ve İtalyan takımları Avrupa kupalarında 50. kez karşı karşıya gelecek. 
     Bugüne kadar yapılan 49 maçın 31'ini İtalyan takımları kazanırken, Türk ekipleri yalnızca 7 galibiyet alabildi, 11 maç da berabere sonuçlandı. Türk takımlarının 42 golüne, İtalyanlar 99 golle karşılık verdi. 
     
     16 EŞLEŞMEDE 1 TUR 

     Türk ekipleri, bugüne dek Avrupa Şampiyonlar Ligi grup maçları dışında 16 kez eşleştikleri İtalyan takımları karşısında yalnızca 1 kez turu geçebildi. 
     Galatasaray, UEFA Kupası'nı kazandığı 1999-2000 sezonunda karşılaştığı İtalya'nın FC Bologna ekibini 2-1 ve 3-1'lik skorlarla yenerek kupa dışında bırakırken, İtalyanlar karşısında bugüne kadar elemeli maçlarda ilk ve son kez tur geçen takım oldu. 
     Not UEFA Intertoto Kupası maçları bu değerlendirmeye alınmamıştır. Trabzonspor, bu kupada 1999-2000 sezonunda evinde 2-1 yenildiği İtalya'nın Perugia takımını, deplasmanda 3-1 yenerek turu geçmiştir. 
     Bu arada Türk ve İtalyan takımları Avrupa Şampiyonlar Ligi gruplarında da 16 karşılaşma yaptı. 
     
     EN FARKLI SKORLU YENİLGİ 

     İtalyan takımlarına karşı en farklı skorlu yenilgiyi ise 1962-63 sezonunda UEFA Kupası ilk turunda AS Roma ile eşleşen Altay aldı. 
     Siyah-beyazlılar, İzmir'de 3-2 yitirdikleri AS Roma'ya, İtalya'da da 10-1 yenildi. 

     
</TEXT>
</DOC>
