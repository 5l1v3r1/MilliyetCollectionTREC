<DOC>
<DOCNO> 149711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/sondun26.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya "Irak'ın borcunu silmeyiz" 
</HEADLINE>
<TEXT>

     Avusturya Maliye Bakanı Karl-Heinz Grasser, Irak'ın 300 milyon euro tutarındaki borcunu silmek istemediklerini söyledi. 
     Irak'ın borcunu silmek için ''bir neden göremediğini'' belirten Karl-Heinz Grasser, Avusturya'nın Irak halkına insani yardımda bulunmak istediğini de bildirdi. 
     Dünyanın ikinci büyük petrol rezervine sahip olan Irak'ın dış borçlarını ödeyebileceğini anlatan Avusturya Maliye Bakanı Grasser, ''Irak'ın borçlarının silinmesinin, özellikle Paris Kulübü'nü ilgilendiren bir konu olduğunu'' kaydetti. Grasser, Irak ile eski Yugoslavya arasında da bir karşılaştırma yaparak, ''Irak'tan daha fakir bir ülke olan Yugoslavya'nın savaştan sonra dış borçlarının sadece üçte biri silindi'' dedi. 
     Irak'ın yeniden yapılanması konusunda da Avusturya'nın ''fazla istekli olmadığını'' belirten Grasser, ''Başka birilerinin başlattığı savaş için, Avusturyalıların vergisini harcamayı düşünmüyorum'' diye konuştu. 
     Avusturya Maliye Bakanı Karl-Heinz Grasser, ülkesinin Irak halkına insani yardım göndermeye hazır olduğunu da bildirdi. 
     Bu arada Dünya Bankası ile Uluslararası Para Fonu'nun IMF , ''Irak'ın dış borçlarının silinmesi'' konusundaki önerisine ABD sıcak bakarken, başından beri savaş karşıtı bir tutum sergileyen Almanya, Fransa ve Rusya karşı çıktı. 
     





</TEXT>
</DOC>
