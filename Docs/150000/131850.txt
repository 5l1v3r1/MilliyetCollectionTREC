<DOC>
<DOCNO> 131850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/son/sonspo18.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Revivo ile 2.5 yıllık sözleşme imzaladı... 
</HEADLINE>
<TEXT>

     Galatasaray, ezeli rakibi Fenerbahçe'nin eski futbolcusu Haim Revivo ile 2.5 yıllık sözleşme imzaladı. 
     Florya Metin Oktay Tesisleri'nde gerçekleştirilen, kulüp ikinci başkanı ve basın sözcüsü Ali Dürüst ile futbol şubesi üyelerinden Burak Elmas'ın hazır bulunduğu törende, İsrailli futbolcu kendisini 2.5 yıllığına sarı-kırmızı renklere bağlayan sözleşmeye imza attı. 
     İmza töreninde konuşan Ali Dürüst, Revivo'nun ligin ikinci yarısında kalan maçlarda şampiyonluğa ulaşmalarında büyük katkısı olacağını ifade ederek, ''Kadromuzda alternatifleri çoğaltıyoruz ve rekabet ortamı yaratıyoruz. Bu sene ligde şampiyon olduktan sonra önümüzdeki sezon için hedefimiz Şampiyonlar Ligi şampiyonluğudur. Kadromuzu güçlendirmeye devam ediyoruz'' diye konuştu. 
     
     REVIVO'YA 10 NUMARALI FORMA 

     Haim Revivo ise İstanbul ve Türkiye'de kalmamın kendisi için çok önemli olduğunu belirterek, ''Bugünden itibaren Galatasaray için takım arkadaşlarımla birlikte gereken herşeyi yapacağım'' dedi. 
     Başka ülkelerden de çeşitli kulüplerden öneriler aldığını anlatan Revivo, ''Galatasaray'ın da istemesi, beni bu tarafa doğru çekti. Ne mutlu bana ki burada kalıp böyle bir kulübe geldim'' diye konuştu. 
     İmza töreni sonunda Revivo'ya, Galatasaray ile henüz sözleşmesini feshetmeyen Felipe'ye ait 10 numaralı formanın verilmesi Brezilyalı futbolcunun gözden çıkarıldığı yorumlarına neden oldu. 
     10 numaralı formayı alan Revivo, imza töreninde Galatasaray bayrağıyla da basın mensuplarına poz verdi. 
     Öte yandan, sağlık kontrolü için gittiği Bakırköy Acıbadem Hastanesi'nen ayrılırken Revivo lehine bir grup sarı-kırmızlı taraftar tezahürat yaparken, Fenerbahçeli bir taraftar İsrailli oyuncuya tepki göstererek, ''Fenerbahçe'ye layık olamadın'' dedi. 

     
</TEXT>
</DOC>
