<DOC>
<DOCNO> 116056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/guncel/gun03.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencim oruçluysa dersten erken çıkar’ 
</HEADLINE>
<TEXT>

Öğretmen adayları, öğrencilerini kendi görüşleri doğrultusunda eğitmek istiyor. Biri oruçlu olanı eve göndermeyi, diğeri ise okulda namaz kıldırmayı planlıyor... 
     SİBEL KAHRAMAN İstanbul 

     Kocaeli Üniversitesi Eğitim Fakültesi Öğretim Üyesi Prof. Dr. Cevat Celep’in önderliğinde, Trakya Eğitim Fakültesi son sınıf öğrencisi 228 kişi arasında yapılan "Öğretmen adayı öğrencilerin siyasal açıdan örgütsel adanmışlık tutumları" isimli araştırma, ilginç sonuçlar verdi. Araştırmanın sonunda öğretmen adaylarının, öğrencileri kendi siyasi görüşleri doğrultusunda yönlendirebileceğini gördüklerini belirten Prof. Dr. Celep, sözlerini şöyle sürdürdü 
     
     DEMOKRATİK ATMOSFER YOK 
     "Siyasi görüşlere göre merkez sağ, milliyetçilik ve sosyalist görüş puanlarının oldukça yüksek çıkması, öğretmen adayı öğrencilerin demokratik, Milli Eğitim Temel Kanunu’nda ve Anayasa’da ifadesini bulan Atatürkçü anlayışa yeterince değer vermediklerini göstermektedir. Bu durumda gelecekte eğitim sisteminde görev yapacak öğretmen adaylarının büyük çoğunluğunun okulda ve eğitim ortamında demokratik atmosferi sağlayacak düzeyde olmadıkları, öğretmenlik mesleğine başladıklarında sınıflarındaki öğrencileri siyasi görüşleri doğrultusunda yönlendirecekleri ileri sürülebilir." 
     
     DÜŞÜNCEMİ ANLATIRIM’ 
     Öğretmen adayları siyasi adanma odaklarını belirlemek için, "sosyal demokrat", "milliyetçi", "merkez sağda yer alan partiler" ile "radikal İslam" fikrine adanma olarak dört bölüme ayrıldı. Araştırmanın ortaya çıkardığı ilginç sonuçlar şöyle 
     Radikal İslama kendini adayanların yüzde 50.2’si çalıştıkları okulda mescit olmasını istiyor. Yarısından fazlası okulda oruç tutan öğrencilerin dersten erken çıkmasına izin vereceğini söyledi. 
     Milliyetçi düşünceye kendisini adayanların yüzde 38.2’si öğrencilere Türk ulusunun diğer uluslardan daha üstün olduğunu kavratmaya çalışacaklarını belirtiyor. Yüzde 48.3’ü de Türkiye’de yaşayan bütün insanların sadece Türkçe konuşması gerektiğini öğrencilerine vurgulayarak anlatacaklarını ifade etti. 
     
     HER KİTABI OKUTMAYIZ’ 
     Yine aynı düşüncedeki öğretmen adaylarının yüzde 56’sı öğrencilerin sınıfta ve okulda Türk milli değerleriyle ters düşen maksatlı yayınları okumasına engel olacaklarını söyledi. Yarısından fazlası da sınıflarındaki öğrencileri Türk örf ve detlerine bağlı bireyler olarak yetiştirileceklerini belirtti. 
     Sosyal demokrat siyasal düşünceye adanan öğretmen adaylarının yüzde 70.3’ü sınıflarındaki öğrencilere laikliği kavratmaya çalışacaklarını, yüzde 70.3’ü Atatürk devrimlerini kavratarak yaşama hazırlayacaklarını, yüzde 60’ı da Türk halkının bağımsızlığını Atatürk’e borçlu olduğunu öğreterek yetiştireceklerini söylediler. 
     



 GÜNCEL 














</TEXT>
</DOC>
