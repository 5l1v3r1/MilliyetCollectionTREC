<DOC>
<DOCNO> 133664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko39.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Solucan" virüsü Türkiye'yi de etkiledi... 
</HEADLINE>
<TEXT>

     Internette ortaya çıkan ''solucan'' virüsünün, Türkiye'nin ana internet omurgasında da yavaşlamalara yol açtığı bildirildi. 
     Güvenlik firmalarından alınan bilgiye göre, çıkış kaynağı belirlenemeyen solucan, internet trafiğini yer yer durma noktasına getirdi. Kullanıcılar virüsün etkisini, web sitelerine bağlanamama, e-postalarını çok geç alma gibi biçimlerde yaşadılar. 
     Sunucuların çalışma performansını etkileyen solucan, sunucuya bağlı Web servisleri, stok, muhasebe, müşteri bilgileri, sipariş, sevkıyat ve buna benzer her tür veritabanı bilgisine erişimde problem yaşanmasına neden oldu. 
     Teknik olarak sunucunun çalışması tamamen durmamış olsa da bu virüsün bulaştığı sistem, kendisini başka sistemlere bulaştırmak için o kadar yoğun bir trafik üretmeye başladı ki sistem başka bir iş yapamaz hale geldi. 
     Üretilen bu trafik, firmaların internet çıkışlarını çok fazla işgal ettiği için, e-posta uygulamaları veya diğer her tür internet çıkışı da dolaylı olarak etkilendi. 
     Virüs, bulaştığı firmaların sistemlerinden rasgele adreslere yayılmayı denediği için, tüm internet trafiğinde ciddi bir yoğunluk yaşandı. Bu da dolaylı olarak internet kullanıcılarının tamamına sunulan servis kalitesinde düşüşe neden oldu. 
     Solucanın, hafızada kalan bir virüs olduğu için, virüs yazılım firmalarının özel ürettiği program parçalarıyla temizlenebileceği bildirildi. 
     Uzmanlar, gerekmiyorsa güvenlik duvarı sistemlerindeki UDP 1434 port'unun, güvenilmeyen sistemlere kapatılmasının gerekli olduğu ikazını yaptılar. 
     





</TEXT>
</DOC>
