<DOC>
<DOCNO> 111684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/sontur23.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye, çöp kamyonu alabilmek için boğa güreşleri düzenledi 
</HEADLINE>
<TEXT>

     Aydın'ın İncirliova İlçesi'ne bağlı Erbeyli Köyü'nde düzenlenen boğa güreşi yarışlarında, boğalar çöp kamyonu için kapıştı. 
     Erbeyli Köyü Muhtarı Hüseyin Özdemir, boğa güreşi yarışması düzenlemelerinin amacının köylerini güzelleştirmek olduğunu belirterek, elde edilen gelirle çöp kamyonu alacaklarını açıkladı. Boğa güreşlerini geleneksel hale getirmek istediklerini anlatan Özdemir, bundan sonraki yıllarda köyün diğer ihtiyaçlarını karşılayacaklarını söyledi. 
     Vatandaşların büyük ilgi gösterdiği boğa güreşi yarışlarına, Muğla'nın Ula İlçesi'nden üç boğası ile gelerek katılan ve ''Hanımağa'' olarak tanınan Fazilet Tütüncü, bu işin kendisine dedesinden kaldığını kaydetti. Tütüncü, boğalarının başarı kazanmasından büyük mutluluk duyduğunu belirterek, ''Kendimi bildim bileli bu işin içindeyim. Aile boyu bu işle uğraşıyoruz. Güreşen 3 boğam var. Nerede bir güreş olsa zevkle gidiyorum. Boğalarım iyi dereceler aldıkça ben de zevkten dört köşe oluyorum'' dedi. 
     Güreşlerde birinci gelen boğanın sahibi Mustafa Barut'a 400 milyon lira, ikinci boğanın sahibi Tütüncü'ye 300 milyon lira verilirken, üçüncü olan boğanın sahibi ise 250 milyon lira kazandı. 
     





</TEXT>
</DOC>
