<DOC>
<DOCNO> 130384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sonspo12.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Okan'dan vazgeçemiyor... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, Fenerbahçe'ye transferi gündeme gelen golcü futbolcu Okan Yılmaz'ın takımda kalmasını istediklerini belirterek, ''Okan bizim gelecekteki kaptanımız'' dedi. 
     Nurettin Karayaka, yaptığı açıklamada, Okan Yılmaz'ın Bursaspor'da ayrı bir yerinin olduğunu, bu nedenle böylesine önemli bir futbolcuyu kadrolarında tutmak istediklerini söyledi. 
     Takım kaptanlığının şu anda yaş ve deneyim fazlası olan Ömer'de bulunduğunu ifade eden Karayaka, ''Bu sezon için kaptan ve yardımcıları seçildi. Ancak gelecek yıllarda kaptanlık Ömer'den Okan'a geçecek. Okan, gitmek isterse dur demeyiz. Ama, biz Okan'ın gitmesini istemiyoruz. Yine de gidekse ona her zaman kapımız açık'' diye konuştu. 
     Karayaka, Okan ile ilerleyen günlerde biraraya geleceklerini ve sözleşmesini uzatmak için öneri götüreceklerini kaydederek, golcü oyuncunun da gönlünün Bursaspor'da kalmaktan yana olduğunu bildirdi. 
     En büyük isteğinin, Okan Yılmaz'ın kardeşi Orkun'un da 1-2 yıl içinde A takıma yükselmesi olduğunu kaydeden Karayaka, şöyle konuştu 
     ''Ben, Yılmaz kardeşlerin aynı takımda oynamasını çok istiyorum. Okan bizim gelecekteki kaptanımız. Kardeşi Orkun da pilot takım Bursa Merinosspor'un vazgeçilmez futbolcusu. İnanıyorum, Okan ve Orkun kardeşler, Alman Rumennigge kardeşler gibi Bursaspor forması altında idol olacaklar.'' 
     
     ERKAN VE MURAT'IN DURUMU 
     Karayaka, Okan gibi transferin gözdesi olan ve Galatasaray tarafından istenen Erkan ile Trabzonspor'un transfer listesinde yer alan Murat Sözkesen'in de Bursaspor'da kalacağını öne sürdü. 
     Teknik direktörlüğe Erdoğan Arıca'nın getirilmesiyle takımın havasının değiştiğini anlatan Karayaka, ''Göreceksiniz, ikinci yarıda herkes çok farklı bir Bursaspor izleyecek. Takımda arkadaşlık en üst düzeyde. Herkes bu takımda olmaktan zevk alacak. Erkan ve Murat da Bursa'dan gitmek istemeyecek'' dedi. 
     





</TEXT>
</DOC>
