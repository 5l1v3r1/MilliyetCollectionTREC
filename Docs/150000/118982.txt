<DOC>
<DOCNO> 118982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/siyaset/siy02a.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İbre Gül’den yana 
</HEADLINE>
<TEXT>

AKP lideri Erdoğan’ın arkadaşlarına sorduğu dört başbakan adayı var Abdullah Gül, Vecdi Gönül, Abdülkadir Aksu, Abdüllatif Şener 
     ABDULLAH KARAKUŞ Ankara 

     Başbakan kim olacak tartışmasında düğüm bugün çözülecek. Dün gece yarısına kadar yakın çalışma arkadaşları ve parti yetkilileriyle tek tek görüşen Erdoğan’ın geçici başbakanlık için "dört isim" için nabız tuttuğu öğrenildi Abdullah Gül, Vecdi Gönül, Abdülkadir Aksu ve Abdüllatif Şener. 
     Ankara’da dün geç saatlerde ibre yine Genel Başkan Yardımcısı Gül’ü gösteriyordu. Geçici başbakan ismi arayan Erdoğan’ın ise yakın çevresine "Başbakan ben olmalıydım. Millet benim başbakan olmamı istedi. Ben başbakan olursam millet iradesinin istediği gerçekleşmiş olacak" dediği öğrenildi. 
     
     SEZER’E ÇIKIYOR 
     Çankaya Köşkü’nden görevlendirmenin TBMM’deki yemin töreninden sonra yapılacağı mesajını aldıktan sonra bugün randevu isteyen Erdoğan saat 10 30’da Cumhurbaşkanı Ahmet Necdet Sezer ile buluşacak. Dün geç saatlere kadar Ankara’da Erdoğan’ın Köşk’teki bu kritik görüşmeye görüşmeye üç isimle gitmeyi planladığı konuşuldu. Ancak AKP kaynakları Erdoğan’ın Çankaya’ya "seçenekli bir liste" sunma yöntemini tercih etmeyebileceğini ve Sezer’e en fazla iki isim ile de çıkabileceğini kaydetti. Erdoğan’ın kafasındaki bu üç isimden ikisinin Gül ve Gönül olduğu kaydedildi. Üçüncü isim için de Aksu ve Şener’in yanı sıra Ertuğrul Yalçınbayır’ın adı da telaffuz edildi. 
     
     NABIZ TUTTU 
     Erdoğan, dün TBMM’deki yemin törenine katılmayarak MYK üyelerini tek tek genel merkeze çağırarak nabız tuttu. Erdoğan, gece geç saatlere kadar partinin önde gelen isimleriyle temas ederken, Gül de yemin töreni sırasında bir grup AKP’li ile kabine listesi üzerinde çalıştı. 
     Alınan bilgiye göre Erdoğan, Sezer ile yapacağı görüşmede öncelikle ilkelerin üzerinde konuşmayı planlıyor. Cumhurbaşkanı’na "Sizin düşünceniz nedir " sorusunu yöneltmeyi tasarlayan Erdoğan, gelecek yanıt çerçevesinde tutum belirleyecek. Sezer’in isim yerine ilkeler ve nitelikler sıralayarak bir başbakan profili çizmesi halinde ise Erdoğan’ın aklındaki isimleri söylemeyip yeniden bir değerlendirme yapmak için Köşk’ten ayrılabileceği kulislerde dile getiriliyor. Erdoğan’ın yakın çevresine ise, "Cumhurbaşkanının sürpriz bir tutum içine girmesini beklemiyorum" dediği öğrenildi. 
     
     MART 2003 
     Öte yandan Erdoğan’ın kendi Başbakanlığını sağlayabilecek formül için de Mart 2003’ü tasarladığı öğrenildi. AKP kulislerinde dillendirilen plana göre, öncelikle Anayasa’nın 76. maddesindeki değişiklikle yasağı kaldırılacak olan Erdoğan ara seçimi düzenleyen 78. maddedeki değişiklikle de Mart 2003’de milletvekili seçilecek. Erdoğan böylece Çankaya Köşkü’ne dört aylık bir geçici başbakan ismiyle çıkmış olacak. 
     
     ÖZKÖK’E ZİYARET 
     Recep Tayyip Erdoğan bugün saat 17 30’da da Genelkurmay Başkanı Orgeneral Hilmi Özkök’e nezaket ziyaretinde bulunacak. 
     
     



 SİYASET 



















</TEXT>
</DOC>
