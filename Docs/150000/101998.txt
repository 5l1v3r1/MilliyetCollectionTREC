<DOC>
<DOCNO> 101998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/yasam/yas05.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşa delil toplanmış 
</HEADLINE>
<TEXT>

Malki davasının bugüne kadar en fazla delil toplanan cinayet olduğunu iddia eden dönemin Emniyet Müdürü Genç "Evcil’in cinayete azmettirdiği telefon dinlemeleriyle sabit. Ayrıca Burhanettin Türkeş’e giden 5 milyon doların makbuzları da mahkemede" 
     NEDİM ŞENER 

     İşadamı Nesim Malki’nin 7 yıl önce öldürülmesi olayında azmettirici olduğu iddia edilen Erol Evcil ile tetikçilikle suçlanan Burhanettin Türkeş’in Bursa 2. Ağır Ceza Mahkemesi tarafından tahliye edilmesi, operasyonu yürüten ve cinayeti soruşturan dönemin Bursa Emniyet Müdürü Aydın Genç’i şoka uğrattı. 
     Soruşturmanın, "bugüne kadar yapılmış en ayrıntılı ve en fazla delilli araştırma" olduğunu belirten Genç, "özellikle Burhanettin Türkeş’in cinayete karıştığına ilişkin itiraflarını içeren yazılı ve görüntülü ifadelerine karşın mahkemenin kararına herkes gibi şaşırdığını" söyledi. 
     
Delile rağmen      Bursa Emniyet Müdürü olduğu sırada eski Devlet Bakanı Cavit Çağlar’ın şirketlerinin suçlandığı hayali ihracata yönelik Son Kredi Operasyonu’ndan sonra alındığı görevine mahkeme kararıyla dönmesine karşın İçişleri Bakanlığı’nın faks emriyle yeniden koltuğundan edilen ve APK uzmanlığına çekilen Genç, Evcil’in cinayette azmettirici olduğunun belge ve telefon dinlemeleriyle sabit olduğunu anlattı. 
     
Erkohen’den de para aldılar      Evcil’in, Türkeş’e 2.5’er milyon dolarlık iki taksitte 5 milyon dolar verdiğine dair makbuzları mahkeme dosyasına koyduklarını vurgulayan Genç, Türkeş’in, Nesim Malki’nin ortağı olan ve halen İsrail’de bulunan Erol Erkohen’den, "Malki’nin başına gelenler sana örnek olsun" şantajıyla 2 milyon dolar aldığını da söyledi. Aydın Genç, "Evcil’in, Nesim Malki’ye 400 milyon dolardan fazla olan borcunu ödeyemeyecek duruma düşmesinden dolayı Musevi işadamını öldürttüğünü" öne sürdü. 
     
Silahları denize attılar      Türkeş’in olay yeri keşfiyle birlikte görüntülü ifadelerinin de dosyada bulunduğunu anlatan Genç, sanıkların olayda kullanılan iki silahı denize attıklarını itiraf ettiklerini kaydetti. Genç, İstanbul DGM Savcısı Aykut Cengiz’e İsrail’de ifade veren Malki’nin ortağı Erol Erkohen’in her şeyi anlattığını belirtirken, "tahliye" kararının "beraat" anlamına gelmediğine de işaret etti. 
     
İki yıl da alacaklıyız      NAİL KAHRAMAN Bursa DHA 
     Evcil’in avukatı Erol Durukan, müvekkilinin cezaevinde 982 gün tutuklu bulunduğunu, Şartla Salıverme Yasası kapsamında bu sürenin 32 yıllık hapis cezasına eşdeğer olduğunu söyledi. Durukan, Evcil’in 30 yıl hapis cezası alması halinde bile "devletten 2 yıl alacaklı" olduğunu öne sürdü ve tahliye işlemlerinin hızlandırılması için girişimlerde bulundu. 
     Halen Kartal Cezaevi’nde tutuklu bulunan Evcil, "yoklama kaçağı" olduğu gerekçesiyle, Kuzey Deniz Saha Komutanlığı Askeri Mahkemesi tarafından kendisine verilen 35 günlük hapis cezası nedeniyle 26 Ağustos’ta çıkacak. 
     Evcil’in tahliye olduktan sonra Mudanya’daki Çepni köyüne gitmek istediğini belirten Durukan, "Evcil, köy kahvesinde orta şekerli kahve içmeyi çok özlemiş. Tahliye olunca bu özlemini gidermek istiyor ve giderecek de" dedi 
     
DGM’de idamları isteniyordu      Dava İstanbul DGM’de başladığında, savcı, Erol Evcil için "taammüden adam öldürmeye azmettirmek" suçundan idam talep etti. Tetikçilikle suçlanan Şükrü Elverdi ile Burhanettin Türkeş hakkında "taammüden adam öldürmek" suçundan idam "cürüm işlemek amacıyla teşekkül oluşturmak", "tehditle çıkar sağlamak", "sahte kimlik belgesi kullanmak" ve "Ateşli Silahlar Kanunu’na muhalefet" suçlarından da 26.5 ile 40 yıl arasında hapis cezaları talep edildi. Dava, TCK’nın 313. maddesinin DGM’nin görev alanından çıkartılması sonucunda Bursa’ya gönderildi. Ve sonunda mahkeme sanıklar hakkında, sadece TCK’nın 313. maddesindeki çete cezasının üst sınırı olan 3 yıllık hapsi dikkate alarak tahliye kararı verdi. 
     



 YAŞAM 


















</TEXT>
</DOC>
