<DOC>
<DOCNO> 128057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun05.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'dan Cheney'in eski şirketine darbe .. 
</HEADLINE>
<TEXT>

     ABD Savunma Bakanlığı Pentagon, Irak'ta petrol ihalesi verilen ABD Başkan Yardımcısı Dick Cheney'nin eski şirketi Halliburton ile anlaşmaya son verildiğini duyurdu. 
     Halliburton şirketi, yarışmadan Irak'ta ihale aldığı için eleştirilmiş, Amerikan hükümetine 61 milyon dolar fazla fatura kestiği iddialarının ortaya atılması üzerine zor duruma düşmüştü. 
     Irak'taki Amerikan kuvvetlerine yakıt sağlanması ve Irak petrolünün ihracı, benzin dağıtımı konularının sorumluluğunu, Cheney'in şirketi yerine ihale usulüyle başka bir özel şirket devralıncaya kadar Pentagon'a bağlı askeri bir birlik üstlenecek. 
     Pentagon yetkilileri, bu değişikliğin aylardır konuşulduğunu ve zamanlamanın, Halliburton şirketinin alt şirketlerinden birinin, Türkiye yerine Kuveyt'ten daha pahalıya aldığı benzini satarak, Amerikan hükümetini 61 milyon dolar zarara sokmasıyla ilgisi olmadığını savunuyor. Halliburton'a bağlı KBR şirketinin, gerekli uzmanlığa sahip olduğu için, Irak'ın petrol altyapısının onarımı konusunda elde ettiği ihaleyse geçerliliğini koruyacak. 
     Pentagon, Halliburton'ın yerine geçecek özel şirket için ihale tekliflerinin 60 ila 90 gün içinde ödüllendirilmesinin beklendiğini belirtti. ABD'yi zarara sokan KBR şirketinin, teorik olarak yeniden ihaleye katılabileceği belirtilirken, şirket yetkilileri, ihaleye katılmayı düşünmediklerini belirttiler. 
     ABD Savunma Bakanlığı tarafından yapılan bir soruşturma sonucu KBR'nin, Kuveyt'ten aldığı benzini, galonu 2.27 dolara ABD'nin Irak'taki askeri kuvvetlerine sattığı, ancak aynı benzinin Türkiye'den alınması halinde 1.18 dolara mal olduğu ortaya çıkmıştı. KBR iddiaları reddetmişti. Pentagon soruşturmasını yürüten ekip, KBR'nin, fazla kestiği faturadan özel bir kar elde etmediğini de kaydetmişti. 
     ABD Başkan Yardımcısı Cheney, Beyaz Saray görevinden önce, 1995-2000 yılları arasında Halliburton şirketinin başkanlığını yürütüyordu. Mart ayında, henüz Irak Savaşı başlamadan, Halliburton'ın alt şirketlerinden KBR, hiçbir şirketin ihaleye katılmasına izin verilmeden, Irak'taki petrol altyapısının onarımı ve petrol ile benzin dağıtımının sorumluluğunu almıştı. 
     Demokrat Parti California Milletvekili Henry Waxman, Pentagon'un kararının çok isabetli olduğunu kaydetti. 
     
</TEXT>
</DOC>
