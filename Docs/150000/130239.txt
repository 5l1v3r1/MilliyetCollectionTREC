<DOC>
<DOCNO> 130239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/son/sontur16.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalçınbayır "Türkiye bir savaşın tehditi altında" 
</HEADLINE>
<TEXT>

     Devlet Bakanı ve Başbakan Yardımcısı Ertuğrul Yalçınbayır, ''Türkiye ve dünya, bir savaşın tehdidi altındadır. Irak'ta, yakınımızda cereyan eden olaylar, bu tehdidi her geçen gün artırıyor'' dedi. 
     Bursa'nın merkez Nilüfer İlçe Belediyesi'nce Fatih Sultan Mehmet Bulvarı'nda yaptırılan ''Nilüfer Yerel Gündem 21 Evi''nin açılış törenine katılan Yalçınbayır, yaptığı konuşmada, 1992 yılında yapılan ''Rio Zirvesi''nde dünyanın geleceği açısından önemli kararlar alındığını, bunlardan birinin de katılımcılığı esas alan ''Yerel Gündem 21''lerin bütün dünyada yaygınlaştırılması olduğunu belirtti. 
     Yerel gündemlerin, sivilleşmenin en önemli ayaklarından, sürdürülebilir kalkınmanın da ''olmazsa olmaz'' araçlarından biri olduğunu vurgulayan Yalçınbayır, sürdürülebilir kalkınmanın, ancak barış zemininde gerçekleşebileceğini, barışı tehdit eden her şeyin, kalkınmayı da tehdit edeceğini vurguladı. 
     Savaşın, insanın yaşama hakkını sona erdirdiğini, güvenlik içinde yaşamasını, kendi geleceğini idame ettirmesini, maddi ve manevi varlığını geliştirmesini engellediğini vurgulayan Yalçınbayır, şunları söyledi 
     ''Türkiye ve dünya, böyle bir savaşın tehdidi altındadır. Irak'ta, yakınımızda cereyan eden olaylar, bu tehdidi her geçen gün artırıyor. İnsanlığın bu tehditlerden kurtulabilmesinin en önemli şartı, uluslararası hukukun dünyada egemen olmasıdır, onun kurallarına uymaktır, bu kuralların bağlayıcı ve yaptırıma dayalı bir hale gelmesidir. 
     Dünyadaki bütün organizasyonlar barış için vardır. Birleşmiş Milletler bunun için kuruldu, Avrupa Birliği bunun için vardır. Yerel gündem gibi tüm sivil toplum örgütleri kendi üyelerinin hak ve çıkarlarını barış ortamı içinde sürdürmek için varlar. Barışı tehdit eden her şey, insanlığı da tehdit etmektedir. 
     Türkiye, şu anda çok önemli bir sınavdadır ve bu sınav içinde 58. Hükümet, aktif bir dış politika, aktif bir barış süreci izlemek suretiyle komşu ülkelerden başlayarak bir eylem planı yürütüyor. Bu eylem planı nedense Türkiye'de o kadar dikkat çekmedi ama AB ülkelerinin çok yakında, başta Yunanistan olmak üzere bu treni izleyeceklerini biliyoruz.'' Ertuğrul Yalçınbayır, Yerel Gündem 21'in toplumun tüm kesimlerince desteklenmesi gerektiğini belirterek, Bursa'da uzun yıllardır uygulanan ve bugün Nilüfer İlçesi'ne taşınan yerel gündem çalışmalarını ''Nilüfer'in geleceği için bir teminat'' olarak nitelendirdi. Nilüfer Belediye Başkanı Mustafa Bozbey de, Yerel Gündem 21 projesini çok önemsediklerini belirterek, ''Nilüfer'de sürdürülebilir bir kalkınma için'' tüm vatandaşları el ele vermeye ve yönetime katılmaya çağırdı. 
     Bu arada, tören alanından ayrılırken, bir gazetecinin, ''Türkiye'nin barışı sürdürme çabaları sonuç vermezse tutumu ne olacaktır'' şeklindeki sorusunu yanıtlayan Yalçınbayır, şunları söyledi 
     ''Türkiye, şu anda böyle bir şeyi tartışmıyor. Biz bunu kendi aramızda değerlendiriyoruz. Bunun kamuoyunda şu anda tartışılmasına gerek yok. Her türlü tedbir, devlet tarafından alınmıştır. Her türlü senaryoya karşı da Türkiye güçlü tedbirlerini almıştır ama biz barışı sonuna kadar savunuyoruz. Onun için de senaryolar üzerinde konuşmak istemiyoruz.'' 
     





</TEXT>
</DOC>
