<DOC>
<DOCNO> 148802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun33.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şii lider "Irak'ta ABD askeri yönetimine direneceğiz" 
</HEADLINE>
<TEXT>

     Irak İslam Devrimi Yüksek Konseyi IİDYK Başkanı Ayetullah Muhammed Bekir El Hekim, ''Irak'ta Amerikan askeri yönetimine direneceklerini, Washington yönetiminin Irak'ta bir Amerikalı generali yönetime getirmeye çalışması halinde iç savaş olabileceğini'' söyledi. 
     Muhafazakar Cumhuri İslami gazetesinin haberine göre, Şii lider El Hekim, Irak'ta bir Amerikalı generalin yönetimine karşı olduklarını, bu fikri benimsemediklerini belirterek, ''Gelecekteki Irak hükümeti demokratik yollarla seçilmeli. İIDYK, ülkenin geleceğine karar vermek için Irak halkının oy kullanmasını bekleyecek. Washington yönetiminin Irak'ta askeri yönetim kurmada ısrar etmesi iç savaşa yol açabilir'' dedi. 
     Irak'ta demokratik bir hükümetin kurulmasına yardımcı olmak için üzerlerine düşeni yapmaya çalışacaklarını bildiren El Hekim, ''Yabancıların taleplerini kabul edemeyiz. Başkalarının Irak hükümetinin geleceğine karar vermeye müdahale etme hakkı yoktur'' diye konuştu. El Hekim, Iraklı muhalif grupların ve farklı tabakalara mensup insanların temsilcilerinin, demokratik ve ulusal hükümetten yana olduklarını söyledi. 
     El Hekim, bütün muhalif gruplara, toplanarak, Irak'ın geleceği konusunda farlı görüşleri tartışmaları çağrısında bulundu. 
     





</TEXT>
</DOC>
