<DOC>
<DOCNO> 136830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/ekonomi/eko05.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer sıkma sırası şimdi de IMF’de 
</HEADLINE>
<TEXT>

IMF personeli için sübvansiyonlu öğle yemeği kalkıyor. Maliyetleri kısma tedbirleri çerçevesinde personel öğle yemeğini kendi cebinden ödeyecek 
     Uluslararası Para Fonu’nun IMF kalkınmakta olan ve yoksul ülkelere dayattığı kemer sıkma tedbirleri ve acı reçetelerde sıra şimdi de Fon’un kendi çalışanlarına geldi. 
     Washington’da en yüksek ücret alanlar arasında yer alan IMF personeli için sübvansiyonlu öğle yemeği kalkıyor. Fon personeli öğle yemeği bedellerinin tamamını kendi ceplerinden ödeyecek. IMF’nin maliyetleri kısma tedbirleri çerçevesinde, kafeteryada personele çıkarılan yemek için sübvansiyonlar 1 Mayıs’tan itibaren kaldırılacak. 
     
     Bir öğün 7.5 dolar olacak 
     Hayli yüklü maaşlar ödenen Fon personeline ucuz öğle yemeğinin yanı sıra, eş yardımları, çocukların özel okul masrafları ödemeleri, kendi ülkelerine dönüş biletleri ile bir dizi diğer ek ödemeler sunuluyor. IMF’nin birçok personeli, diplomatik ayrıcalık ve bağışıklıklar gereği hiçbir gelir vergisi de ödemiyor. 
     IMF merkezindeki kafeteryada doğru dürüst bir öğle yemeği personele 5 dolara mal olurken, bu bedel şimdi yüzde 50 zamlanacak. Komşu binadaki Dünya Bankası’nın personel yemeklerinde sübvansiyonlu fiyatı 1995’de kaldırması üzerine, banka personelinin IMF kafeteryasına yönelip son yıllarda uzun kuyruklara neden olması, IMF’nin de personel yemeklerinde sübvansiyonları kaldırmasına neden oldu. 
     Bu arada, IMF’nin "IMF Personel Haberleri" dergisinin şubat sayısında bu konudaki haber, "Fon şimdi de kendi ilacını tadıyor" diye verildi. 
     



 EKONOMİ 






















</TEXT>
</DOC>
