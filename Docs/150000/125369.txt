<DOC>
<DOCNO> 125369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun05.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Liza Minnelli, şovunu iptal eden kanaldan 23 milyon dolar istiyor 
</HEADLINE>
<TEXT>

     Amerikalı şarkıcı ve sinema oyuncusu Liza Minnelli, Ekim ayında yayınına başlanması planlanan şov programının iptal edilmesi nedeniyle Amerikan VH1 televizyonuna 23 milyon dolarlık dava açtı. 
     New York Post gazetesinin haberinde, VH1 kanalının, Liza Minnelli ve eşi David Gest'in sunacağı, Ekim ayında ekrana gelmesi planlanan ''Liza and David Show'' adlı programın yayınlanmamasına karar verdiği belirtildi. 
     Gazeteye göre, Minnelli-Gest çifti, ilk bölümün çekilmesi sırasında şovun iptal edilmesi üzerine, televizyon kanalı hakkında ''kontratı ihlal ettiği ve kendilerini lekelediği'' gerekçesiyle 23 milyon dolarlık tazminat davası açtı. 
     VH1 ise Minnelli'yi işbirliği yapmamakla suçladı. VH1 yetkilileri, aynı zamanda dizinin prodüktörü olan David Gest'in sorunun temeli olduğunu ileri sürdü. Yetkililer, Gest'in şovla ilgili her şeyin denetimini ele almak istediğini iddia etti. 
     VH1'in Minnelli'nin şovuyla MTV'de yayımlanan ve ünlü heavy metal şarkıcısı Ozzy Osbourne'un aile yaşantısını konu alan ''The Osbournes'' dizisinin yakaladığı başarıya ulaşmak istediği belirtiliyor. 
     





</TEXT>
</DOC>
