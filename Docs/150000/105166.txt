<DOC>
<DOCNO> 105166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur24.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Ecevit Tekirdağ'da halka hitap etti... 
</HEADLINE>
<TEXT>

     DSP Genel Başkanı ve Başbakan Bülent Ecevit, ''Şu birkaç yıl içinde hangi engellere, güçlüklere rağmen neler yaptığımızı halkımıza doğru bir biçimde anlatabilirsek ben inanıyorum ki DSP tek başına iktidara gelecektir''' dedi. 
     Ecevit, Tekirdağ'da halka hitap etti. Cengiz Topel Meydanı'ndaki mitingte, parti otobüsünün üzerine partililerin alkışları ve ''Halkçı Ecevit'' sloganları esliğinde çıkan Ecevit, bir bölümü yağmur altındaki konuşmasına, ''Sizlerle Allah'ın bahşettiği bu rahmetin altında biraraya gelmekten mutluluk duyuyorum, sizlere sevgiler saygılar sunarım'' diyerek başladı. 
     Balkan ülkelerinin, Türkiye'nin batıya açılan kapısı olduğunu belirten Ecevit, ''Onlara da buradan selam ve sevgi gönderiyorum. O ülkelerin bütün unsurları şimdi cumhuriyet döneminde Türkiye'ye dosttur, Türklerle dosttur. Onlara da buradan selam ve sevgiler gönderiyorum'' dedi. 
     Bugünün ''Dünya Barış Günü'' olduğunu anımsatan Ecevit, ''Bu vesileyle bütün insanlığa barış diliyorum'' diye konuştu. 
     Ecevit, DSP'nin barışa büyük önem verdiğini belirterek, ''Bölgemizde, Balkanlar'da, Kafkasya'da, Orta Asya'da barışın güvencesi Türkiye Cumhuriyeti'dir, Türk ulusudur'' dedi. 
     
     REFORMLAR 

     İktidarda bulundukları dönemlerde birçok reform başlattıklarını, Türkiye'nin 40-50 yıl ilgi bekleyen büyük sorunlarını birer birer çözdüklerini anlatan Ecevit, yargı reformuyla sanıkların haklarının daha iyi korunmaya başlandığını, gözaltı sürelerinin kısaltıldığını ve cezaevlerinin ıslah edildiğini anlattı. Ecevit, şöyle devam etti 
     ''DSP'nin iktidar olduğu yıllar boyunca, Türkiye'nin hastalıklarından birisi olan işkence büyük ölçüde ortadan kalktı. Dinci ve bölücü terörizme karşı yine DSP'nin başında bulunduğu hükümetler en etkili önlemleri aldılar ve bu terörizm artık büyük ölçüde sona erdi. Faili meçhul cinayetler de ortadan kalktı. Çünkü iktidarda DSP vardı. Yolsuzluklara karşı yoğun bir mücadele açtık ve böylece Türkiye'de yolsuzluklar da büyük ölçüde ortadan kalktı. Türkiye'nin yarım asırdır ihtiyaç duyduğu reformlar ihmal ediliyordu. DSP iktidara geldi, kısa bir süre içerisinde 380'in üzerinde yasa çıkarıldı. 
     Bu dönemde ekonomideki sakatlıklar büyük ölçüde çözüldü, çözülmeye başlandı. Bu arada Rusya'daki, Güneydoğu Asya'daki ekonomik sorunlar bizi de etkiledi. 1999 yılında Türkiye, Allah tekrarını esirgesin büyük depremler yaşadı, bu depremlerin masrafını karşılamak zorunda kaldı. Onun için ekonomik programımızın uygulaması biraz aksadı. Ama şimdi ekonomimizi yeniden canlandırmaya başlar duruma geldik. Uzun yılların derdi, sorunu olan enflasyon artık geriliyor. Bundan birkaç yıl önce enflasyon yüzde 70-80'leri buluyordu. DSP iktidarının son günlerinde şimdi, enflasyon hızı yüzde sıfırlara kadar indi. DSP, Anayasa'nın kendisine verdiği olanaklar ölçüsünde iktidarını uzatabilseydi, ekonomik sorunlarımız temelinden çözülme yoluna girmiş olacaktı.'' 
     
     MEMURLARIN TOPLU GÖRÜŞMELERİ 

     Ecevit, iktidarları döneminde dışsatımın arttığını, turizmin geliştiğini, bankacılık sistemindeki adaletsizlikler ve bozuklukların tümüyle ortadan kalkmaya başladığını, Türkiye'ye ilk defa işsizlik sigortasının getirildiğini, geçici işçilik sorununun ortadan kalktığını, kamu sektöründeki işçilerin gelir sorunlarının büyük ölçüde çözüldüğünü söyledi. Ecevit, konuşmasını şöyle sürdürdü 
     ''Anayasa'ya göre kamu sektöründeki sendikaların toplu pazarlık hakkı vardı. Fakat Anayasa gereği olan bu hak yürürlüğe konamamıştı. Buna da geçen dönemde CHP engel olmuştu. Şimdi biz kamu sektöründeki memurlara da şimdilik pazarlıksız ama oldukça etkili biçimde toplu görüşme olanağı sağladık. Şimdi Ankara'da bunun görüşmeleri yapılıyor. Eminim ki olumlu bir sonuca varılacaktır.'' Ecevit, yabancı sermayenin Türkiye'ye gelmesini kolaylaştırıcı adımlar attıklarını anlatarak, böylece yabancı sermayenin Türkiye'ye gelişinin artmaya başladığını kaydetti. 
     
     EĞİTİM REFORMU 

     Ecevit, 1997 yılında gençlerin sorunlarına el attıklarını ve büyük bir eğitim reformu başlattıklarını ifade ederek, ''8 yıllık zorunlu eğitimi getirdik ve eğitim alanında başka adımlar atmaya başladık. Bununla kıvanç duyuyoruz. Türkiye'nin geleceğine Türkiye'nin gençleri egemen olacaktır'' dedi. 
     Ecevit, getirdikleri bir uygulamayla da meslek liselerinden mezun olan gençlere, sınavsız meslek yüksek okullarına girme olanağı sağlandığını kaydetti. 
     
     TARIM REFORMU 

     Türkiye'nin tarım bakımından çok verimli bir ülke olduğunu belirten Ecevit, nüfusun yarıdan fazlasını hala köylü vatandaşların oluşturduğunu söyledi. Bu sayının süratle inmesi gerektiğini kaydeden Ecevit, bunun için sanayide daha ciddi adımlar atılması gerektiğine işaret etti. Türkiye'nin çok büyük bir tarım ülkesi olduğu halde tarımda verimin düşük ve batı ülkeleriyle rekabet olanaklarının sınırlı olduğunu anlatan Ecevit, Dünya Bankası'nın katkılarıyla büyük bir tarım reformu başlattıklarını ifade etti. Ecevit, köylülere doğrudan gelir desteği sağlamaya başladıklarını ve bu çerçevede çiftçilere 1.2 trilyon lira ödendiğini bildirerek, sistemin sağlıklı bir biçimde işlemesi için ''çiftçi kayıt sistemi'' oluşturduklarını kaydetti. 
     Alternatif ürün politikasına geçileceğini belirten Ecevit, gereğinden fazla üretilen fındık, tütün ve pancar gibi ürünlerin yerine daha verimli ve kazançlı ürünlerin yetiştirileceğini ifade etti. 
     Ecevit, tarımsal ürün sigortası uygulaması başlatılacağını bildirdi. 
     
     KÖYKENTLER 

     Köylülerin yaşam koşullarının iyileştirilmesi gerektiğini anlatan Ecevit, bunun yollarından birinin, kendilerinin dünya gündemine getirdiği köykentler olduğunu söyledi. 
     Ecevit, köykent projesinin, köyleri birleştirmediğini, aksine devletin gücüyle, köylülerin gücünü birleştirdiğini ifade etti. 
     Türkiye'de yaklaşık 35 bin köy ve o kadar da mezra bulunduğunu, devletin bunların hepsine sağlık, eğitim ve diğer hizmetleri götürmesinin mümkün olmadığını kaydeden Ecevit, birbirine yakın 5-10 köyün devletin katkısı ve teşvikiyle el ele vererek köykentlerin oluşturulacağını söyledi. 
     Ecevit, bunun ilk örneği olan Ordu'nun Mesudiye ilçesindeki köykent hakkında bilgi verdi ve burada sağlanan olanakları anlattı. 
     Başbakan Ecevit, Dünya Bankası'nın ''Biz size istediğiniz kadar yardım edeceğiz'' diyerek, Türkiye'deki köykent projesine destek olduğunu bildirdi. 
     Ecevit, işçilerden sonra memurlara da toplu sözleşme hakkı verilmesini istediklerini ve devletin kamu çalışanlarıyla toplu görüşme masasına oturduğunu anlattı. 
     Memurların bu haklarının henüz yetersiz olduğunu ifade eden Ecevit, ''Memurlara grev hakkının da tanınmasını herkes içine sindiremiyor. Ama onun da sırası gelecek'' dedi. 
     
     ''EVVELA DIŞIMIZDAN, SONRA İÇİMİZDEN VURULDUK'' 

     Ecevit, koalisyon ortakları ile Nisan 2004'e kadar hükümette kalma kararı aldıklarını ancak bir süre sonra MHP Genel Başkanı, Devlet Bakanı ve Başbakan Yardımcısı Devlet Bahçeli'nin, ''erken seçim yapalım'' dediğini ve ANAP Genel Başkanı, Devlet Bakanı ve Başbakan Yardımcısı Mesut Yılmaz'ın da bu karara katıldığını belirtti. Ecevit, bu aşamadan sonra erken seçim istemeyenlerin bile erken seçim istemek zorunda kaldıklarını ifade etti. 
     Başbakan Ecevit'in, ''Şu birkaç yıl içinde hangi engellere, güçlüklere rağmen neler yaptığımızı halkımıza doğru bir biçimde anlatabilirsek ben inanıyorum ki DSP tek başına iktidara gelecektir. DSP olarak evvela dışımızdan, sonra da içimizden vurulduk'' sözleri üzerine, partililer ''Vur vur inlesin, hainler dinlesin'' şeklinde slogan attılar. 
     
     "NEDEN KORKUYORLARDI DSP'DEN" 

     Birçok etkili kesimlerin ve basının, DSP aleyhinde eşi görülmedik bir kampanya başlattıklarını belirten Ecevit, ''Neden korkuyorlardı DSP'den, bilmek isterim. Acaba bankaların soygunluğunu sona erdirdiğimiz için mi bizden kurtulmak istiyorlardı '' dedi. 
     Önemli olmayan ancak 3 ay yatakta yatması gereken bir hastalık geçirdiğini hatırlatan Ecevit, ''Benim aklımın ermediği birşey bugüne kadar aramızda hiçbir sorun olmamış olan bazı milletvekillerimiz, birdenbire aramızdan ayrıldılar. Ayrı bir parti kurmaya kalkıştılar. Bu tabii kendi takdirleri. Şununla kıvanç duyuyorum grup üyelerimizin yarısı gitti ama DSP'nin örgütü sapasağlam yerinde duruyor'' diye konuştu. 
     Ecevit, halka hitabının ardından Tekirdağ Valiliği'ne geçti. Burada törenle karşılanan Ecevit'e Vali Vekili Emin Ergin tarafından ilin sorunları hakkında bilgi verildi ve yapılan çalışmalar anlatıldı. 
     DSP Genel Başkanı ve Başbakan Ecevit, buradan parti otobüsü ile İstanbul'a hareket etti. 
     
     NOTLAR 

     Başbakan Ecevit, parti otobüsünün üzerine özel olarak yapılmış asansör ile çıktı. Ecevit'in konuşması süresince eşi ve DSP Genel Başkanı Rahşan Ecevit de otobüsün üzerinde bulundu. 
     Yağmurun yağması nedeniyle yağmurluğunu giyen Ecevit, yağmurun kesilmesi üzerine konuşmasının bir bölümünü yağmurluğunu çıkararak yaptı. 
     Miting alanındaki vatandaşların, ''Sahte sola, döneklere, hiziplere oy yok'', ''Sen değil, ülkem hasta. Şifası sen ve DSP'', ''Türkiye'yi ve sizi seviyoruz. Şebinkarahisarlılar'', ''Hak ve olanak eşitliği için demokratik sol'' yazılı pankartlar taşıdıkları görüldü. 
     Miting meydanında bulunanlar, ''Halkçı Ecevit'', ''Türkiye Seninle gurur duyuyor'', ''Türkiye'de tek sol, demokratik sol'', ''Vur vur inlesin, hainler dinlesin'', ''İşte örgüt, işte Başbakan'', ''Ecevit nerede, biz oradayız'' sloganları attılar. 
     Miting alanında bulunan vatandaşlara, yağmurluk dağıtıldı. 
     Mitingin yapıldığı yerin yakınındaki bir binaya, büyük boy Ecevit posteri, Türk bayrağı ve parti amblemi olan güvercin posteri asıldığı görüldü. 
     
     "TÜRKİYE, DSP'NİN DE KATKISIYLA GÜÇLÜKLERİ AŞACAKTIR" 

     Miting ve Valilik ziyaretinin ardından parti otobüsü ile İstanbul'a hareket eden Başbakan Ecevit, il çıkışındaki Erciyes Köftecisi'nde mola verdi. 
     Köftecide, eşi ve DSP Genel Başkan Yardımcısı Rahşan Ecevit ile birlikte köfte yiyen Başbakan, buradan ayrılırken bir gazetecinin, ''Tekirdağ izlenimlerinizi öğrenebilir miyiz '' sorusu üzerine, şöyle konuştu 
     ''Çok güzel bir toplantı oldu, Tekirdağ'da... Vatandaşlar sağanak yağmura rağmen, meydanları, sokakları doldurdular, coşku içindeydiler, kendilerine güven içindeydiler. Ben inanıyorum ki bu toplantı, DSP'nin ne kadar canlı olduğunu göstermiş oldu. Bundan kıvanç duydum.'' Ecevit, AB Komisyonu'nun genişlemeden sorumlu üyesi Günter Vergeugen'in ''Türkiye, Kopenhag zirvesinde müzakere tarihi beklemesin'' yönündeki açıklamasıyla ilgili bir soruya da, şu karşılığı verdi 
     ''Ben tabii kesin, resmi bir bilgi almadım. Sizler gibi gazetedeki haberi okudum. Verheugen'in böyle bir şey söylemiş olmasına ihtimal vermek istemiyorum. 
     Tam üyelik yolunda alınması gereken tedbirlerin hepsi, fazlasıyla yerine getirildi. Onun için bunun yanlış bir haber olmuş olmasını temenni ediyorum. Biz, bütün engelleri aşacağız. Türkiye Cumhuriyeti, DSP'nin de katkısıyla AB yolundaki bütün engelleri aşacaktır.'' 
     





</TEXT>
</DOC>
