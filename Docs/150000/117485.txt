<DOC>
<DOCNO> 117485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/siyaset/siy99.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Kutan Teşkilat dimdik ayakta      SELMAN EKİCİ Ankara 

     Seçimlerde Milli Görüş tarihinin en kötü sonucunu alan SP’de Genel Başkan Yardımcıları Mehmet Bekaroğlu ve Numan Kurtulmuş görevlerinden istifa etti. Bekaroğlu ve Kurtulmuş’un istifaya çağırdığı SP Genel Başkanı Recai Kutan ise teşkilatın dimdik ayakta olduğunu iddia ederek, istifaya yetkili kurulların karar vereceğini söyledi. Kutan’ın dün seçim çalışmalarını değerlendirmesinden önce Bekaroğlu ve Necmettin Erbakan’ın veliahtı olarak gösterilen Kurtulmuş’un istifalarını açıklamaları soğuk duş etkisi yaptı. 
     
DYP’nin itirazını YSK reddetti      Yüksek Seçim Kurulu YSK , DYP’nin, DEHAP’ın aldığı oyların geçersiz sayılması yönündeki itirazının incelenmesine olanak olmadığına oybirliğiyle karar verdi. YSK Başkanvekili Ahmet Hamdi Ünlü, kurulun dünkü toplantısında, DYP’nin, DEHAP’la ilgili itirazını görüştüğünü söyledi. YSK’nın, seçim kararı alındıktan sonra, 
     gerek Yargıtay Cumhuriyet Başsavcılığı, gerekse TBMM’den alınan bilgilere göre seçime katılacak 23 siyasi partiyi belirlediğini anımsatan Ünlü, buna ilişkin kararın, Resmi Gazete’de yayımlandığını vurguladı. 
     
Bu kez de DEHAP sonuçlara itiraz etti      3 Kasım’da yüzde 6.22 oranında oy alarak yüzde 10’luk ülke barajını aşamayan DEHAP, Diyarbakır’da bazı sandıklarda oyların yanlış sayıldığı iddiasıyla İl Seçim Kurulu’na itirazda bulundu. DEHAP Diyarbakır İl Başkanlığı’nın itiraz başvurusunda, Merkez 4 No’lu seçim bölgesindeki bazı sandıkların sayımında DEHAP’ın oylarının eksik sayıldığı belirtilerek, bu sandıkların tekrar sayılması istendi. 
     
BBP’li Yazıcıoğlu İstifa etmem      BBP Genel Başkanı Muhsin Yazıcıoğlu, seçimlerden bekledikleri sonucu alamadıklarını söyledi. İstifa etmeyeceğini belirten Yazıcıoğlu, partide bundan sonra yapılması gerekenleri Kurucular Kurulu, İl Başkanları ve Genel Yönetim Kurulu üyeleriyle ayrı ayrı görüşeceklerini bildirdi. Yazıcıoğlu, seçimlerin iki eksenli bir siyasi yapı ortaya çıkardığını ve bu sonucun Türkiye’nin istikrarına katkıda bulunmasını diledi. 
     



 SİYASET 
















</TEXT>
</DOC>
