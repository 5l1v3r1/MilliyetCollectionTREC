<DOC>
<DOCNO> 143449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sonspo13.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kampa girdi... 
</HEADLINE>
<TEXT>

     Birinci Süper Futbol Ligi'nde oynanacak erteleme maçında yarın Denizlispor'u konuk edecek Galatasaray, Florya Metin Oktay Tesisleri'nde kampa girdi. 
     Fenerbahçe derbisinde oynanan güzel futbolu İstanbulspor karşısında sahaya yansıtamaması nedeniyle eleştirilere maruz kalan Galatasaray, Denizlispor mücadelesini kazanarak şampiyonluk yolunda Beşiktaş'ın en yakın takipçisi olmayı sürdürmek istiyor. 
     Denizlispor karşılaşması öncesi cezalı futbolcu bulunmayan sarı-kırmızılılarda, İstanbulspor maçında arka adalesinde ezilme meydana gelen Lukunku ile boynundaki eski sakatlığı nükseden Hasan'ın durumları henüz netleşmedi. Kulüp doktorlarından Bülent Bayraktar, her iki futbolcunun akşam yapılacak muayenelerinin ardından kesin kararlarını vereceklerini söyledi. 
     Galatasaray'ın Denizlispor karşısına, Mondragon, Xavier, Bülent, Hakan, Ümit Davala, Cihan, Revivo, Volkan, Ergün, Arif ve Ümit Karan ilk 11'i ile çıkması bekleniyor. Ali Sami Yen Stadı'nda saat 20.00'de başlayacak ve İsmet Arzuman'ın yöneteceği karşılaşma, Digitürk LİG TV'den naklen yayınlanacak. 
     





</TEXT>
</DOC>
