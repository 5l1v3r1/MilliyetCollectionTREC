<DOC>
<DOCNO> 141086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sontur22.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Arınç "Barışı isteyenler savaşa da hazırlıklı olmalıdır" 
</HEADLINE>
<TEXT>

     TBMM Başkanı Bülent Arınç, milletvekillerinin Türkiye için en yararlı kararları alacağını belirterek, ''Millet, Meclisine güvensin'' dedi. 
     Arınç, ASO Başkanı Zafer Çağlayan ve yönetim kurulu üyelerini kabulünde Irak krizi ve Türkiye'nin tutumu konusundaki görüşlerini dile getirdi. 
     Sorunun, Türkiye'nin çok yakınında ve yüzyıllardır aynı coğrafyayı paylaşan bir yerinde ortaya çıktığını belirten Arınç, bu meselenin yeni de olmadığını söyledi. 
     Irak sorunu çerçevesinde sorunu kriz, krizi de savaş haline getiren bir gelişmeyle karşı karşıya bulunulduğunu ifade eden Arınç, ''Türkiye elbette tedbir alacaktır. Zaten kurumlar kendi üzerlerine düşeni yaparken rahat günlerin değil zor günlerin de şartlarını ortaya koyacaklardır plan program yapacaklardır. Ülkenin zarar görmemesi için neler yapılacaksa bunları yapma noktasındadırlar'' diye konuştu. 
     
     ''HÜKÜMET İHTİYAÇ DUYDUĞUNDA'' 
     TBMM Başkanı Arınç, Irak konusunda Hükümet'in konuya ilişkin görüşünü ifade ettiğini, gönderdiği bir tezkerenin TBMM'de kabul edildiğini hatırlattı. İkinci tezkerede ise kabul ya da ret için yeterli sayıya ulaşılamadığını belirten Arınç, sözlerini şöyle sürdürdü 
     ''Bundan sonra tezkere gelir mi gelmez mi... Prensip olarak, net olarak söylüyorum, inanıyorum ki hiç kimse bu lafları artık sağa sola çekmek ihtiyacını duymamalıdır Bu, Türkiye'nin çok önemli bir sorunudur. Başbakanlık, Hükümet ihtiyaç duyduğu zamanda şümulünü, kapsamını düşündüğü zamanda ne gerekiyorsa onunla ilgili Meclis'ten talepte bulunur. Bunun adına tezkere veya bir başka şey denir. Bu talepleri Meclis karşılar, görüşür, sonunda bir karar verir. Bu karar ne olursa olsun Meclis'in kararıdır. Buna saygı duymak ve bunun gereğini yapmak icap eder.'' Son tezkere için Meclis'ten bir kabul kararı çıkmış olsaydı, Meclis Başkanı olarak kendisine, milletvekillerine ve her iki siyasi partiye düşen görevin bu kararın arkasında durmak, buna saygı göstermek olacağını vurgulayan Arınç, ''Bu saygıyı ve bu saygınlığı ret noktasında da içinde bulunduğumuz şartlarda yeterli oyun çıkmaması noktasında da hepimiz göstermeliyiz'' dedi. 
     Arınç, Meclis'in son kararına karşı gerek siyasi partiler gerek hükümet ve muhalefet, gerek milletvekilleri ve Genelkurmay Başkanı Orgeneral Hilmi Özkök'ün tavırlarından memnuniyet duyduğunu dile getirdi. Arınç, ''Bu Türkiye'nin kazancıdır. Bu demokrasinin kazancıdır. Bu, Egemenlik Millettedir sözünün temsil yeri olan TBMM'nin kazancıdır. Dolayısıyla hiç eğip bükmeye gerek yok... Meclis'in kararı ne olursa olsun bunu saygıyla karşılamak hem Anayasa'ya yaptığımız yeminin karşılığıdır hem de doğru olanıdır'' görüşünü ifade etti. 
     
     ''BİR TEZKERE İLE HİÇBİR ŞEY BİTMEZ'' 
     ''Bundan sonra ne olur, hangi kararlar alınır, hep beraber göreceğiz'' diyen Arınç, ''Bu Meclis ilk defa açılmadı, ilk kez de böyle bir karar vermedi. Herşeyi enine boyuna düşünüp karar verecek yer, yasama organı olarak Meclis'tir. Dolayısıyla milletvekillerimizin vatanperver duygularla hareket ettiğini, kabul oyu verenin de ret oyu verenin de aynı sorumluluğu paylaştığını söylememiz gerekir'' diye konuştu. 
     Arınç, şunları söyledi 
     ''Şimdi, Hükümet buna saygı duyduğunu ifade etmiştir, görevinin başındadır. Bir tezkere ile hiçbir şey bitmez, herşey devam ediyor ve kurumlar görevlerini yapıyorlar. Onlar herşeye göre plan, program yaparlar, çünkü ülkeyi hükümetler yönetir. 
     Genelkurmay Başkanımız hem demokrasiye olan saygısını hem de Meclis'in iradesi üzerinde şu veya bu şekilde etkileme yapmamak için takındığı tavırları çok güzel bir şekilde ortaya koymuştur. 
     Elbette o da işin askeri boyutuyla, güvenlik boyutuyla ilgilidir. Kurumlar kendi görevlerini en iyi şekilde yaparlarsa ortaya çok iyi bir sonuç çıkar. 
     Görülüyor ki, Türkiye'nin maruz kalabileceği tehditler, tehlikeler konusunda Silahlı Kuvvetler çok iyi planlama yapmaktadır, görevinin başındadır. Tezkerenin kabul edilip edilmemesi, Silahlı Kuvvetlerimizi çok fazla endişeye düşürmemiştir. Çünkü her şart altında görevlerini yapabilecek donanıma da sahiptirler. 
     Şimdi yeni gelişecek durumlarda herkese düşen görev, parlamentonun bu bilinç altında hareket edeceğini görmektir. Ben milletvekillerimize güveniyorum. Onlar bu ülke için en yararlı kararları alacaklardır. Başka bir şeyi düşünmem, hem kendime hem onlara saygısızlık olur. Dolayısıyla millet Meclisine güvensin. Dolayısıyla Hükümet ne zaman talep ederse, nasıl talep ederse bunu en iyi şekilde, en doğru şekilde karşılamak Meclis'in görevidir. Biz bu görevimizi elbette yerine getireceğiz.'' 
     
     ''HAZIR OL CENGE...'' 
     Irak'taki olayların Türkiye ile ilgili güvenlik, siyasi, ekonomik boyutları olduğuna işaret eden TBMM Başkanı, bütün bunları düşünerek menfaatin nerede olduğunu görmek ve göstermenin Hükümet'e düşen bir görev olduğunu söyledi. Arınç, şunları kaydetti 
     ''Çünkü onlar hem olası birtakım zararları hem muhtemel birtakım gelişmeleri düşünecektir ve buna görev çalışmalarını yürütecektir. İnanıyorum ki, Sayın Başbakan da barış yoluyla çözüme ulaşmanın son gayretlerini ama sonuna kadar yapmak konusunda çok iyiniyetlidir ve çaba göstermektedir. Ben bütün gönlümle bu çabaların sonuç vermesini diliyorum. Savaşa, askeri bir harekata ve Türkiye'nin zarar görmesine yol açmadan bu coğrafyada huzurun ve barışın gelmesini arzu ediyorum. 
     Hazır ol cenge eğer istersen sulhu salah . Bu da atasözüdür. Yani, barışı isteyenler savaşa da hazırlıklı olmalıdır. Hükümet'in yaptığı da budur, Silahlı Kuvvetler'in de yaptığı budur. Bu konuyu en iyi şekilde karara bağlayacak olan Meclis'in de yapacağı budur. 
     Tarihten gelen çok büyük tecrübelere sahibiz. Neyin ne olduğunu da herhalde herkesten en iyi bilecek durumdayız.'' 
     





</TEXT>
</DOC>
