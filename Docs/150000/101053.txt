<DOC>
<DOCNO> 101053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/dunya/dun01.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Celalabad’da intihar saldırısı 25 ölü 
</HEADLINE>
<TEXT>

     DIŞ HABERLER SERVİSİ 

     Afganistan’ın doğusundaki Celalabad kenti yakınlarında yol yapım çalışmalarında bulunan Afgan İnşaat ve Lojistik Birimi’ne ait bir binada intihar saldırısı sonucu meydana geldiği tahmin edilen patlamada, en az 25 kişi öldü, 90 kişi de yaralandı. Patlamanın etkisiyle 500 metre uzaklıktaki binalar bile hasar gördü. 
     Celalabad’ın yerel komutanlarından Hazret Ali, patlamanın, kentin 10 kilometre batısındaki Darunta kasabasında bulunan binanın deposundaki bir otomobile yerleştirilen bombanın infilak ettirilmesiyle gerçekleştirildiğine inandığını söyledi, ancak fazla ayrıntı vermedi. 
     Patlamanın ardından yaralananlar hastanelere kaldırılırken, kurtarma görevlileri de enkaz altından cesetleri çıkarmak için yoğun çaba harcadılar. Olayda, civardaki 50 ev de hasar gördü. 
     Afgan İnşaat ve Lojistik birimi, ABD’nin mali desteğiyle bir sivil toplum örgütü olarak kurulmuş, ancak yaklaşık 10 yıl önce Amerika’nın fonları kesmesi üzerine faaliyetlerini özel bir şirket gibi yürütmeye başlamıştı. 
     Hazret Ali, olayla ilgili olarak, kuruluşun iki numaralı adamının ve üç çalışanının sorgulanmak üzere gözaltına alındığını söyledi. 
     Afganistan’da 6 Temmuz’da Devlet Başkanı Yardımcısı Hacı Abdül Kadir bir suikasta kurban gitmiş, geçtiğimiz haftalarda da başkent K bil’de suikasta hazırlanan bir canlı bomba yakalanmıştı. 
     



 DÜNYA 











</TEXT>
</DOC>
