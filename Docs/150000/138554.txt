<DOC>
<DOCNO> 138554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sondun15.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını Annan revize edilmiş planını bugün sunabilir... 
</HEADLINE>
<TEXT>

     Kıbrıs Rum kesiminde yayımlanan Fileleftheros gazetesi, BM Genel Sekreteri Kofi Annan'ın revize edilmiş üçüncü planını bugün Ankara ve Atina'ya sunabileceğini yazdı. 
     Gazete, dün Rum yönetimine, ilgili tarafların BM Genel Sekreteri ile görüşmeleri için, BM'nin planı bugün sunabileceği yolunda yoğun bilgiler ulaştığını duyurdu. 
     Haberde, planın bugün sunulması halinde, yeni seçilen Rum Yönetimi lideri Tasos Papadopulos'a, yarın yapacağı Atina ziyaretinden önce yeni planın ulaşacağı belirtildi. 
     Rum tarafının, yeni revize planın içeriğiyle ilgili bazı işaretler aldığını ve bu konuda düşünceli olduğunu kaydeden gazete, Rum tarafının ayrıca, yeni planla ilgili görüş ortaya koyması yönünde baskılara maruz kalma beklentisi nedeniyle de kaygı duyduğunu yazdı. 
     Haberde, Genel Sekreter'in, iki tarafın liderinden referandum düzenleyerek, planı, onaylamaları ya da reddetmeleri için halkın önüne koymalarını isteyeceği yönünde bazı bilgiler bulunduğuna da işaret edildi. 
     Politis gazetesi ise Papadopulos'un planın sunulmasına karşı olduğunu belirterek, Papadopulos'un yarın yapacağı Atina ziyaretinin ''çok kritik'' olduğunu yazdı. 
     





</TEXT>
</DOC>
