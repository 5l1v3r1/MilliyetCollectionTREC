<DOC>
<DOCNO> 122517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/03/son/sontur07.html </URL>
<DATE> 2002/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatillerinde afet gibi trafik terörü... 
</HEADLINE>
<TEXT>

     Son 23 yıldaki Ramazan ve Kurban Bayramı tatillerinde 9 bin 977 trafik kazası meydana geldi. Bu kazalarda 7 bin 443 kişi öldü, 19 bin 201 kişi yaralandı. 
     Emniyet Genel Müdürlüğü Trafik Hizmetleri Başkanlığı verilerinden yapılan derlemelere göre, 1980-2002 yılları arasındaki Ramazan bayramlarında, 182 gün tatil yapıldı. Bu sürede 4 bin 325 trafik kazası meydana geldi. Bu kazalarda 3 bin 303 kişi öldü, 8 bin 92 kişi yaralandı. 
     Ramazan bayramlarında en az ölüm 1997 ve 2001 yıllarındaki 4'er günlük bayram tatillerinde gerçekleşti. 1997 yılında meydana gelen 41 kazada 59 kişi öldü, 77 kişi yaralandı. 2001 yılındaki 44 kazada ise 59 kişi öldü, 160 kişi yaralı olarak kurtuldu. 
     1999 yılı, Ramazan bayramlarında en fazla ölümün gerçekleştiği yıl oldu. Söz konusu yılda, 9 günlük bayram tatilinde 1 trafik kazası meydana geldi. Bu kazalarda 239 kişi hayatını kaybetti, 318 kişi yaralandı. 
     Kurban bayramlarında 1980 yılından bu yana 198 gün tatil yapıldı. Bu sürede 5 bin 652 trafik kazası meydana gelirken, bu kazalarda 4 bin 140 kişi öldü, 11 bin 109 kişi ise yaralanarak tedavi altına alındı. 
     Kurban bayramlarında en az ölüm, bu yıl içerisindeki 5 günlük tatilde gerçekleşti. Söz konusu bayram tatilinde 52 trafik kazası meydana geldi. Bu kazalarda 58 kişi öldü, 101 kişi yaralandı. 
     1987 yılı Kurban bayramlarında en fazla ölümün gerçekleştiği yıl oldu. 1987 yılındaki 9 günlük tatilde, 351 trafik kazası meydana geldi. Bu kazalarda 304 kişi hayatını kaybetti, 764 kişi yaralı olarak kurtuldu. 
     





</TEXT>
</DOC>
