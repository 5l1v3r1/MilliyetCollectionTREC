<DOC>
<DOCNO> 119055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/soneko06.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Moody's Türkiye Analisti İhtiyatlı bir iyimserlik içindeyiz... 
</HEADLINE>
<TEXT>

     Kredi derecelendirme reyting kuruluşlarından Moody's'in Türkiye analisti Kristin Lindow, Irak yanında, IMF ile yapılacak görüşmeler konusundaki gelişmelerin, Türkiye'nin kredi notu üzerinde belirleyici olacağını söyledi. 
     Kristin Lindow, Türkiye ekonomisindeki gelişmeler konusunda ihtiyatlı bir iyimserlik içinde olduklarını belirtti. 
     Lindow, seçimlerin sonucunu siyasi istikrar açısından olumlu bulduklarını anlatırken, seçimlerin, istenilen kararların alınamadığı koalisyon yerine, tek parti hükümeti ortaya çıkmasına imkan verdiğini bildirdi. 
     Piyasaların tek parti hükümetine olumlu tepki göstermesiyle faizlerin düştüğünü, daha da düşmesi gerektiğini belirten Lindow, fakat bundan sonra, ''Türkiye'nin gelecek yıl borçlarını nasıl çevireceği ve dış finansmanı nasıl sağlayacağı'' konularının önem taşıdığını kaydetti. 
     Lindow, ''ayrıca muhalefet partisi CHP'nin yapıcı bir işbirliğinde bulunacağını belirtmesi de, siyasi ve ekonomik gelecek açısından önem taşıyor'' ifadesini kullandı. 
     Şu aşamada IMF ile yapılacak görüşmelerin büyük önem taşıdığını, bu görüşmelerde ekonomik programın IMF ile yürütülecek çerçevesi ve üst kurulların nasıl bir yapıya kavuşturulacağının netleşeceğini belirten Lindow, üst kurulların etkinliğine yönelik yapılan yorumları ise ''henüz erken yapılmış yorumlar'' olarak nitelendirdi. 
     
     İLERİYE YÖNELİK KAYGILAR... 
     Bu arada ''Irak'ın BM Güvenlik konseyi kararını kabul etmesine rağmen, bu durumun geleceği net değil'' diyen Lindow, ''Irak'ın işbirliğini sürdürüp sürdürmeyeceği konusunda kaygılar var ve olası bir Irak operasyonu, Türkiye ekonomisi üzerinde olumsuz etkide bulunacak'' dedi. 
     Kristin Lindow, Irak ve IMF alanında bazı belirsizlikler bulunması nedeniyle, derecelendirmede Türkiye'ye dönük ''negatif'' görünümü koruduklarını vurgularken, ''bunun yanında, diğer kuruluşlara göre Türkiye'ye en yüksek kredi notunu veren kuruluşlardan biriyiz'' ifadesini kullandı. 
     İşsizliğin arttığını ve bunun çözülmesi gereken konulardan birini oluşturduğunu hatırlatan Lindow, geçen dönemde başlayan ekonomik durgunluk nedeniyle azalan şirket karlılıklarının yeniden toparlanması gerektiğini kaydetti. 
     
     FAİZ DIŞI FAZLA HEDEFİ... 
     Lindow, gelecek yılın yüzde 6.5'lik faiz dışı fazla hedefinin, dış faktörlerin olumsuz etkilemesi durumunda, yakalanması güç bir hedef gibi göründüğünü de bildirdi. 
     Lindow, ''sosyal güvenlik reformu, son yıllardaki krizler nedeniyle olumsuz etkilendi ve bu şimdi, Türkiye'nin faiz dışı fazlasını en çok olumsuz etkileyebilecek unsurların başında geliyor'' şeklinde konuştu. 
     Moody's, bu yılın Temmuz ayında, Türkiye'nin genel görünümünü durağandan negatife çevirmiş, B1 olan ülke notunu ise değiştirmemişti. 
     





</TEXT>
</DOC>
