<DOC>
<DOCNO> 104786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/yazar/bila.html </URL>
<DATE> 2002/08/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kirlenmiş çevre 
</HEADLINE>
<TEXT>

     Bugün içinde bulunduğumuz sosyo - ekonomik ve sosyo - kültürel problemlerin kirlenmiş bir ahlaki çevrede yaşıyor olmamızdan kaynaklandığını belirtmek istiyorum. Toplumu saran bu ahlaki çöküntü hiçbir şeye inanmayan, birbirini umursamayan, sadece kendini düşünen bir yapı oluşmasına sebep olmuş, sevgi, dostluk, dürüstlük, şefkat, alçakgönüllülük kavramları anlam, derinlik ve boyutlarını büyük ölçüde kaybetmiştir." 
     Kara Kuvvetleri Komutanlığı’na atanan Org. Aytaç Yalman, iki yıldır yürüttüğü Jandarma Genel Komutanlığı görevini Org. Şener Eruygur’a bu sözlerle devretti. 
     Org. Yalman’ın bu saptamasında, jandarmanın görev alanında yürüttüğü operasyonlardan edindiği deneyimin ve gözlemin katkısı kuşkusuz büyük. 
     Komutanın, "kirlenmiş çevre - ahlaki çöküntü" saptamasının bir tür kanıtı bir gün sonra Uluslararası Saydamlık Örgütü’nden geldi. Örgütün açıkladığı yolsuzluk endeksleri Türkiye’nin her geçen yıl biraz daha "kirlendiğini" gösteriyordu. Türkiye, yolsuzluk algılama endeksinde 10 basamak daha aşağıya düşmüş... 
     Kirlenme hızla sürüyor... 
     Bu kirlenme nasıl durdurulacak 
     Kirlenmiş çevre nasıl temizlenecek 
     Ahlaki çöküntü nasıl düzeltilecek 
     Demokrasilerde bu görev başta siyaset kurumunundur. Yolsuzlukla, kirlilikle, çöküntüyle mücadeleye siyaset öncülük eder, yürütmeyi denetler, yargıyı güçlendirir, siyaseti, ticareti temizler... 
     Türkiye bunu yapamadı... 
     Koalisyon hükümeti ilk dönemlerinde buna niyetlendi. Harekete geçti. Bazı adımlar attı. Ama tamamlayamadı. Dirençle karşılaştı. Dirence direnemedi. Yolsuzlukla mücadele girişimi çoğu alanda, konuda ve kişide yarım kaldı... 
     Siyaset bu işi sonuçlandıramıyor. Bir yerde tıkanıyor. 
     Belki de işe kendinden başlamadığı için sonuçlandıramıyor. Önce siyasi ahlakı yerleştiremediği için diğer alanlardaki ahlaki çöküntüyle yeterince uğraşamıyor. Kendine dokunmasından çekiniyor ve duruyor. 
     Her seçim bu kirliliğin temizlenmesi için bir umut doğuruyor. Yolsuzlukla mücadele, temiz toplum için sözler veriliyor, oylar toplanıyor. Ama sonuç tam olarak alınamıyor. 
     Siyaset temizliğe kendinden başlamadıkça alınması da zor... 
     Bir başlasa, siyasetten ticarete, ticaretten mafyaya, mafyadan sözüm ona medyaya, arkası çorap söküğü gibi gelecek... 
     Bu yapılmadıkça Uluslararası Saydamlık Örgütü’nden ÇED raporu almamız hayal... 
     
     







Gensoru ve üslup 


Köyceğiz’de gündemi çomaklarken... 


Yalçın adamdı 


Kirlenmiş çevre 


Tayyip Erdoğan, siyaset, ahlak 


TIR’da tur 


Bilime ve bilim adamına ne kadar önem veriyoruz 


Seçimin gündemi ve yolsuzluk 


AB artık seçim konusu 


Ayın altında kağnılar gidiyordu.. 


Bir memlekette namus erbabı... 


Temiz siyaset 


Cezaevine gönderilen kitaplar 


</TEXT>
</DOC>
