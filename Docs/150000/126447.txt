<DOC>
<DOCNO> 126447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur31.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Batmanlılardan "Sahaja Yoga"ya müthiş ilgi... 
</HEADLINE>
<TEXT>

     Batman'da Hint asıllı Shri Mataji Nirmala Devi tarafından tanıtılan ''Shaja Yoga'' semineri, Batman'da yoğun ilgiyle karşılandı. 
     Dünya'da 88 ülkede gönüllü olarak tanıtılan ''Sahaja Yoga'' öğretisi, Batman Belediye Konferans Salonu'nda Sağlıklı Yaşam Derneği'nce düzenlenen seminerle tanıtıldı. 
     Sağlıklı Yaşam Derneği yöneticisi Zülal Akarpınar, insanların mutluluk ve neşenin peşinden koşarken, bu arayışın içinde kaybolup gittiğini, öfke hırs ve korkuların kişiyi bunalıma sürüklediğini ifade ederek, şöyle konuştu 
     ''İnsanlar mutluluğu yakalamak için çaba gösterirken, özbenini unutur. Bu da onları bunalıma iter ve istenmeyen olayların yaşanmasına neden olur. Özbene ulaşmak ve tanrının sevgi gücüyle bağlantıya girmek için kolay bir yöntem var. SAHAJA YOGA herkesin kolayca yapabileceği birşeydir. Basit bir egzersiz olan yogayla insanlar huzura, barışa kavuşuyor ve kendileriyle barışık bir konuma geliyor. İnsanların kendileriyle barışık olması, özellikle sıkıntılı ve korkulu anlarda intihar gibi eğilimlere başvurmayı engellemede önemli bir rol alıyor.'' Akpınar, Türkiye'de 10 şubeleri olduğunu, toplumsal huzur ve barışın ''Shaja Yoga'' ile mümkün olabileceğini savunarak, daha büyük kitlelere ulaşmak için seminerlerini sıklaştıracaklarını kaydetti. Batman'daki bir gün yapılması planlanan seminerin, yoğun ilgi nedeniyle 3 gün daha uzatıldığı bildirildi. 
     





</TEXT>
</DOC>
