<DOC>
<DOCNO> 109250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/spor/spo02.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
YUSUF KRİZİ 
</HEADLINE>
<TEXT>

Lorant top antrenmanı sırasında Stevic’e sert giren Yusuf’tan antrenmanı terketmesini istedi. Karara tepki gösteren yıldız futbolcuyu yine Yugoslav oyuncu sakinleştirdi 
     YUSUF KOBAL 

     Hırsını aldı 
     FENERBAHÇE Teknik Direktörü Lorant, haftaların gerginliğinin getirdiği acıyı Yusuf’tan çıkardı. Önceki açıklamalarında geçen sene kaybedilen şampiyonluğu Ankaragücü maçında yaptığı hata nedeniyle Yusuf’a bağlayan Alman hoca, AIK maçının da kadrosuna almadığı yıldız futbolcuyu dün antrenmandan kovdu. Teknik direktör ile futbolcusu arasında savaş böylece yeni bir boyut daha kazandı. 
     
     Önce azarladı 
     HER antrenmanda oyuncularının hırslı olmalarını isteyen ve maçta aynı performansı bekleyen Lorant, yarım saha baskılı savunma ve çabuk pas çalışması sırasında Stevic’e sert giren Yusuf’a büyük tepki gösterdi. Stevic’in sakatlık bile geçirmediği hareket sonrasında oyuncusuna bağırıp - çağıran Alman hoca, el hareketleriyle soyunma odasına gitmesini istedi. 
     
     Akşam yumuşadı 
     LORANT’IN sözlerine Yusuf da tepki gösterdi. Futbolculardan sadece Ceyhun, Yusuf’u sakinleştirmeye çalışırken, Tecrübeli hoca bu harekete de tepki gösterip, oyuncunun antrenmana dönmesini istedi. Soyunma odasında Yusuf ile görüşen Stevic, "Bende de hata vardı. Kafana takma. Lorant beni Almanya’da beş kez kovdu" diyerek arkadaşının gönlünü aldı. Olayı büyütmemeye çalışan Lorant da, öğleden sonraki çalışmaya Yusuf’u çıkardı. 
     
Çıkışa geçtikAli Güneş, Lorant için yapılan eleştirilerin kendilerini de etkilediğini söyledi ve "AIK maçındaki oyunumuzla güvenimizi kazandık" dedi 
     YUSUF DURSUN 

     FENERBAHÇE’NİN genç oyuncusu Ali Güneş, son dönemde antrenman tempolarının arttığını ve takımın hırslandığını söyledi. Alman hoca hakkında yapılan eleştirilerin kendilerini de etkilediğine değinen Ali Güneş, "AIK Solna maçının ilk yarısında sergilediğimiz futbolla bir çıkış içinde olduğumuzu gösterdik. Bunu sürdürmek istiyoruz" diye konuştu. 
     MALATYA maçından önce yaptığı "Biz Galatasaray değiliz" açıklamasının halen arkasında olduğunu sözlerine ekleyen Ali Güneş, "Hocamız ve bizim hakkımızda yazılanlar ister istemez bizleri etkiliyor ve yıpratıyor. Varımızı yoğumuzu ortaya koyup bu durumu düzeltmemiz lazım. Suçlu olan sadece antrenör değildir, biz futbolcular da suçluyuz" yorumunu yaptı. 
     
Tam gün mesai      FENERBAHÇE’NİN tam gün mesaisi, eksik oyuncuların da katılması ile sürüyor. Oğuz Çetin’in yönettiği antrenmanlarda hem fizik, hem de taktik çalışmaların ağırlık kazandığı tempo, yarına kadar günde çift çalışma ile sürecek. Son maçın kadrosuna alınmayan Abdullah’ın da çok gayretli olduğunun gözlendiği haftanın ilk gününde, oyuncular evlerine gitmeden Samandıra’da ikinci çalışmayı bekledi. 
     SAKATLIKLARI süren Ogün ve Washington antrenmana katılmazken, Rapajc fizyoterapist denetiminde tedavisini sürdürdü. Adalesinde zorlanma olan Ortega akşam idmanını yarıda bıraktı. Amerika’daki tetkikler sonucunda bir ameliyat daha olması beklenen İsmail Güldüren’in ise futbola dönme sürecinin belirsizlik kazandığı öğrenildi. 
     
     Ortega’dan davet 
     FENERBAHÇE’NİN yıldızı Ortega, taraftarları Elazığ maçına davet ederek, ilk golünü atacağını ileri sürdü. 55 bin kişinin "Ortega" diye bağırması için sahada her şeyini yapacağını belirten Arjantinli futbolcu, "Takım olarak taraftarımızla bütünleşmek istiyoruz. Bizi biraz rahat bıraksınlar" diye konuştu. Takım arkadaşları da Ortega’ya bu maçta gol attırmaya çalışacaklarını belirttiler. 
     
     Solna mağlup 
     FENERBAHÇE’NİN UEFA Kupası’ndaki rakibi AIK Solna, Göteborg deplasmanından eli boş döndü. Çok tutuk bir oyun sergileyen Solna, Johnsson ve Henriksson’un gollerine engel olamayınca karşılaşmadan 2 - 0 yenik ayrıldı. 
     



 SPOR 


























</TEXT>
</DOC>
