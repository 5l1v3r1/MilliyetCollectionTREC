<DOC>
<DOCNO> 145954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/son/sondun47.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, tarihinin en büyük yardım kampanyasını başlattı 
</HEADLINE>
<TEXT>

     BM, Irak halkına yardım amacıyla 2.2 milyar dolarlık para toplama kampanyası başlattı. 
     Kampanyanın, BM tarihindeki en büyük yardım çağrısı olduğu bildiriliyor. 
     BM'nin talep ettigi miktar, Irak halkının 6 aylık ihtiyacını karşılayabilecek. Sürenin Ağustos 2003'de sona ereceği kaydedildi. 
     BM'nin 1995'ten bu yana uyguladığı gıda karşılığı petrol programı, Irak halkının yüzde 60'ının başlıca geçim kaynağını oluşturuyordu. Bu programın uygulanması Irak savaşının başlamasıyla askıya alındı. 
     Güvenlik Konseyi'nin bugün, söz konusu programı, değiştirilmiş şekliyle 45 gün daha uygulamak üzere bir karar tasarısı kabul etmesi bekleniyor. 
     BM Genel Sekreter Yardımcısı Louise Frechette, BM Kalkınma Programı UNDP yöneticisi Mark Malloch Brown, UNICEF icra direktörü Carol Bellamy ve BM İnsani Yardım Koordinatörü Kenzo Oshima, bugün düzenledikleri basın toplantısında, BM üyesi tüm ülkelerden Irak halkına yardım için ek katkıda bulunmalarını istediler. 
     Frechette, ''üye ülkelerin katkılarının hızlı ve cömert olacağını umduğunu'' söyledi. ''Iraklıların evlerindeki gıda maddelerinin daha şimdiden tükendiğine'' dikkat çeken Frechette, ''savaşın uzaması durumunda gerçek bir insani felaketle karşı karşıya gelinebileceği'' uyarısında bulundu. Frechette, ''yaşlı, kadın ve çocukların daha büyük bir risk altında olduklarına'' da işaret etti. 
     
     PLANIN ANA HATLARI 
     BM'nin yardım planı sivil halk için gıda sağlanmasının yanı sıra mültecilere yardım edilmesini, içme suyu dağıtımını, çocuklara, annelere ve yaşlılara sağlık hizmeti götürülmesini, mayınların temizlenmesini ve altyapının acil olarak onarılmasını da öngörüyor. 
     BM'nin talep ettigi yardımın 1.3 milyar dolarlık bölümü, Dünya Gıda Programı WFP aracılığıyla toplanacak. Bu para doğrudan gıda maddesi alımı için kullanılacak. 
     




</TEXT>
</DOC>
