<DOC>
<DOCNO> 147001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun34.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Les Echos'a konuştu "ABD Kuveyt olmadığımızı anlamadı" 
</HEADLINE>
<TEXT>

     CHP Milletvekili Kemal Derviş, ''Amerikalıların, Türkiye'nin Kuveyt olmadığını anlamadıklarını'' söyledi. 
     Derviş, Fransa'da yayımlanan Les Echos gazetesine verdiği demeçte, Türkiye'nin, ''bazı eksikliklere rağmen'', güçlü bir kamuoyuna ve özgürce hareket eden bir Meclis'e sahip, demokratik bir ülke olduğuna dikkat çekti. 
     ''Amerikalılar Türkiye'nin Kuveyt olmadığını anlamadılar'' diyen Derviş, daha sonra şunları kaydetti 
     ''Türkler ülkelerinin savaşa girmesini istemiyor, özellikle de BM'nin onayı olmadan. Türk halkı, İspanyollar, Fransızlar, Almanlar ya da İngilizlerle aynı duyguları paylaşıyor. Bu da zaten Türkiye'nin Avrupa'ya ne kadar yakın olduğunu gösteriyor.'' Türkiye'nin ekonomik açıdan savaştan olumsuz etkilenmesinin, askeri harekatın uzunluğuna bağlı olduğunu belirten Derviş, savaşın kısa sürmesi halinde, Türkiye'nin turizm sezonunu da kurtararak, savaştan az etkilenen bir ülke olarak çıkabileceğini ifade etti. 
     Hükümetin performansıyla ilgili bir soru üzerine Derviş, ''ilk dört ayın kendisini ve mali piyasaları tatmin etmediğini'' belirtti. Derviş, çok fazla tereddütler yaşandığını kaydetti ve ''Dış politika kararlarında olduğu gibi, ekonomik işlerin yürütülmesinde de fazla gel-git oldu. Türkiye, şu anda tarihinin bir dönüm noktasında. Bu, özellikle Avrupa Birliği ile ilişkilerimiz için geçerli. Avrupa'nın kendi içinde yaşadığı zorluklara rağmen, biz de Avrupa süreci içindeki yerimizi almalıyız'' dedi. 
     Derviş, devletin borçlarıyla ilgili bir soru üzerine de, güçlü bir mali politika izlenmesini, özellikle yapısal reformlar konusunda atılım yapılmasını istedi. Derviş, ''Bir antibiyotik kürü, tedavinin tam ortasında bırakılmamalı. Tedavi, tamamen iyileşme oluncaya kadar sürdürülmeli. Ancak iflas etmiş bir devletten bahsetmek abartılı olur. Türkiye 2001'de bulunduğu feci durumda değil'' dedi. 
     Kemal Derviş, siyaset-ordu ilişkileri hakkındaki bir soruyu yanıtlarken de, ordunun siyasi rolünün çok abartıldığını belirterek, şunları söyledi 
     ''Türkiye'nin son yıllarda gelişmiş olduğu unutuluyor. Irak krizi buna tanıklık ediyor. Bu krizle sivil iktidar ilgilendi, pek de iyi bir şekilde olmazsa da. Ordu ise biraz kenarda durdu. Genelkurmay Başkanının kendisi, askerlerin Kuzey Irak'la ilgili hiçbir emel beslemediğini, sadece önlemlerin alındığını açıkladı. Bunu anlamamak mümkün mü Körfez Savaşı sırasında yarım milyon mülteci kapılarımızdaydı. Bu, Fransa'da olsaydı, ne olurdu, merak ediyorum. Amerikalılar ve İngilizler terör tehditlerinden korkarken, Irak'a komşu olan Türkiye'ye neredeyse kaygılanma hakkı dahi verilmek istenmiyor. Bu, adil bir yaklaşım değil.'' 
     





</TEXT>
</DOC>
