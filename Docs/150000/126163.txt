<DOC>
<DOCNO> 126163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/yazar/cemal.html </URL>
<DATE> 2002/12/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Sağlam durmak lazım 
</HEADLINE>
<TEXT>

     Evet öyle, sağlam durmak gerekiyor. Çünkü bir anda havamız değişiveriyor. Öteden beri çabuk panikleyen bir ruh halimiz var. 
     Çok kolay dibe vuruyoruz. 
     Doktor Necip Hablemitoğlu’nun faili meçhule kurban gitmesi, yani bir derin cinayet... Cumhurbaşkanı Sezer’den hiç de gerekmeyen bir veto... Ekonomiyle ilgili olarak hükümetten kaynaklanan bazı yalpalama ve çelişik tutumlar... Kıbrıs ve Irak baskısı... 
     Derken, dünyamız birden kararıyor. 
     Ne olacak Türkiye’nin hali sendromu yine kapımızı çalıyor. Onca yıl krizden krize sürüklendiğimiz, başı beladan bir türlü kurtulmayan bir ülkede yaşadığımız için böyle oluyor belki de. 
     Yıllar yılı derin cinayetler... 
     İstikrarsızlık ve çalkantılar... 
     Enflasyon ve ekonomik krizler... 
     Sürekli gerilim, yüksek tansiyon... 
     Böylece asabı bozuk, gergin bir millet haline geldik. Hep diken üstünde, ajite yaşamak zamanla ruhsal yapımızı illetli yaptı. 
     Kurtulmak güç. 
     Karamsarlığı seviyoruz. 
     İyimser olabilenler kızılıyor. 
     Bir derin cinayet, bir Çankaya vetosu, kötü bir haber bizi panikletmek için yetiyor. 
     Yine karanlık günler mi 
     Kötü bir dönemin başlangıcı mı 
     İlk tepkiler hep böyle oluyor. 
     Bunun yerine, "Hayır paniklemeyeceğiz, sağlam duracağız " diye dikilmek niye yok 
     Bunu başarabilmeliyiz. 
     Bakın artık demokrasisi işleyen, serbest seçimle istikrarlı bir siyasal düzenin kapısını aralayan, iktidar - muhalefet ilişkisi uygar bir zemine doğru kayan, seçime rağmen enflasyonu düşmeye devam eden, iktidar ve muhalefetiyle hem ekonomide yapısal değişime sahip çıkan, hem Avrupa Birliği yoluna devam diyen bir Türkiye’de yaşıyoruz. 
     Bu noktaya kolay gelinmedi. 
     Kıymetini bilmekte yarar var. 
     Dünyamız belki de bu yüzden, iyi yolda olduğumuz için derin cinayet’lerle bozulmak isteniyor. 
     Kötümser olmayın. 
     Hükümet elbette katillerin peşine düşecek. Hükümet elbette ekonominin kamburlarını düzeltmek için gerekeni uyumlu biçimde yapacak, programı sapmadan uygulayacak. Hükümet elbette muhalefetle, sivil toplumla işbirliği içinde hukuk devletinin gerektirdiği adımları söz verdiği gibi atacak. 
     Boğayı hep birlikte boynuzlarından yakalayıp önümüzde diz çöktürmeliyiz. Çetin Altan’ın klasik deyişiyle enseyi karartmayın 
     Edebiyat dünyasının bu hafta içindeki acı kaybı Memet Fuat’ın Nazım Hikmet adını taşıyan son kitabı şairin şu dizeleriyle biter 
     
     Yüzüne yılbaşı ağacının telli pullu 
     aydınlığı vuran çocuk, 
     belli, bilmiyorum neden, ama belli 
     yaşayacak benden iki kere çok. 
     
     Kosmosa filan gidip gelecek. İş bunda değil. 
     Yeryüzünde görecek mucizenin büyüğünü 
     tek insan milletini pırıl pırıl. 
     Ben iyimserim, dostlar, akarsu gibi... 
     
     İyi pazarlar 
     
     







Kış, kış, kış, kış, kış, kış... 


Savaşa doğru 


Plandaki haritayla bu iş çözülmez... 


Sağlam durmak lazım 


Göz kırpan önsöz 


İki iyi insan 


Üniversiteler çok tedirgin 


Biri seni sevene kadar bir hiçsin 


Boş laflar 2 


Irak’ta savaşa hayır 


CRM’in l sı, Osmanlı Bankası Müzesi’nde 


Kardeşim Ah, kardeşim türküler 


Bu hata düzeltilebilir 


Dolar 1.400, borsa 15.000, güven 4 4’lük olacaktı hani 


TBMM’de çayın bardağı 75 bin TL 


Dubai denen model 


</TEXT>
</DOC>
