<DOC>
<DOCNO> 104787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/yazar/cemal.html </URL>
<DATE> 2002/08/30/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tayyip Erdoğan, siyaset, ahlak 
</HEADLINE>
<TEXT>

     Tayyip Erdoğan bugünlerde yine sinirli. Anlaşılan medyaya kızıyor. O malum külhan havasına bürünüp gazetecilere bozuk atıyor. Aba altından sopa gösteren bir üslubu var. Kendisine hangi soruların sorulup, hangilerinin sorulamayacağını söylüyor. 
     Hoş olmayan bir tutum. 
     Yakışıksız. 
     Konu nedir 
     Tayyip Erdoğan’ın çocukları Amerika’da okuyor. Tahsil paraları ise Londra’da yaşayan bir Türk işadamı tarafından ödeniyor. 
     Bugüne kadar gizli kalmış olan bu konu basın tarafından ortaya çıkarıldı. Önce suskunlukla karşılandı. Tayyip Erdoğan herhangi bir açıklama yapmadı. Belki de gazeteci milleti üstüne gitmese, bu konuda konuşmayacaktı. 
     Oysa konu önemli. 
     Türkiye’de başa güreşen, başbakanlığa oynayan bir siyaset adamı, hele bir de temizliği, dürüstlüğü eski deyişle kendine düstur edinmişse, yola çıkarken bu gibi konuları kamuoyuna açıklamalıydı. 
     Çocukları yurtdışında bir işadamı tarafından okutulan Tayyip Erdoğan gibi bir siyaset adamı, bunun hesabını en ufak ayrıntısına kadar vermeliydi. 
     Demokrasi açıklık rejimidir. 
     Şeffaflık rejimidir. 
     Siyasal ahlaka dayanır demokrasi. 
     Halka hesap verilir bu rejimde. 
     Başka yolu yoktur. 
     Eğer Tayyip Erdoğan da böyle düşünüyorsa, medyaya kızmak yerine bir an önce kamuoyuna doyurucu açıklamalar yapmalıdır. Ama Tayyip Erdoğan’ın anlaşılan böyle bir alışkanlığı pek yok. Aynı tutumu bu yakınlarda yine sergiledi. 
     Hakkında başka iddialar var. 
     Bunların bir kısmı savcı iddianamelerinde, mahkemelerde, bir kısmı da müfettiş raporlarında yer alıyor. 
     Ciddi iddialar var. 
     Tayyip Erdoğan’ın bu iddialarla ilgili olarak da kaçak güreştiği söylenebilir. "Kartel medyasının işi " deyip işin içinden sıyrılmaya çalışması işe yaramıyor. 
     Bu konuda bazı Danıştay kararlarını göstermesi de pek o kadar inandırıcı değil. Zira bu kararların çok fazla işin özüyle ilgili oldukları söylenemez. 
     Başbakanlığa oynayan bir siyaset adamının çocukları yurtdışında bir işadamı tarafından okutuluyorsa... Bu konudaki sorulara sinirlenmek yerine, bu olayı açıklamak zorundadır. 
     Mal varlığı konusunda, Büyükşehir Belediye Başkanlığı sırasındaki ihaleler konusunda soru işaretleri, müfettiş ve savcı iddiaları varsa, bunları açıklığa kavuşturmak zorundadır. 
     Yakın siyasal geçmişinde "Referansım İslam’dır bu referansa aykırı olan düzeltilir " demişse... "Demokrasi amaç değil araçtır ara istasyondur " diyerek İslamcı devlet ve toplum düzenini savunmuşsa... Ve hala gönül rahatlığıyla "Değiştim " diyemiyorsa... 
     Ya da eğer değiştiyse, geçmişteki hatalarını ve yanlış düşüncelerini anlatamıyorsa... 
     Bu durumda Tayyip Erdoğan’ın inandırıcılık sorunu var demektir. 
     Tayyip Erdoğan eğer siyaset meydanında istikrar ve huzura katkıda gerçekten katkıda bulunmak istiyorsa 
     1 İnandırıcılık sorununu aşmalı. 
     2 Külhan tavırlarını bırakmalı. 
     3 Hesap vermeyi içine sindirmeli. 
     4 Siyasal ahlakın ne olduğunu çok iyi öğrenmeli. 
     5 Gazeteci milletini azarlamak yerine Amerika’da çocuklarının niçin Londra’daki işadamı tarafından okutulduğunu doyurucu biçimde açıklamalı. 
     Yoksa Tayyip Erdoğan ve çevresi daha şimdiden iktidar şımarıklığı’na mı tutuldu "Ben yaptım oldu " ben merkezciliğine kapıldı 
     Bunları geçmişte çok gördük. 
     Hayra alamet değildir. 
     Temennim, Tayyip Erdoğan’ın kendini kamuoyuna daha iyi anlatması, inandırıcılık sorununu çözmesidir. 
     Çünkü, Türkiye’nin çatışmaya, kavgaya değil, uyuşma ve istikrara ihtiyacı vardır. 
     
     







Gensoru ve üslup 


Köyceğiz’de gündemi çomaklarken... 


Yalçın adamdı 


Kirlenmiş çevre 


Tayyip Erdoğan, siyaset, ahlak 


TIR’da tur 


Bilime ve bilim adamına ne kadar önem veriyoruz 


Seçimin gündemi ve yolsuzluk 


AB artık seçim konusu 


Ayın altında kağnılar gidiyordu.. 


Bir memlekette namus erbabı... 


Temiz siyaset 


Cezaevine gönderilen kitaplar 


</TEXT>
</DOC>
