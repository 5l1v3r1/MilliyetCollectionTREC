<DOC>
<DOCNO> 135980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/ekonomi/eko01.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi barışı hesabı IMF’den döndü 
</HEADLINE>
<TEXT>

IMF, hükümetin 2.4 katrilyon olarak öngördüğü vergi affı kanunundan gelecek paranın, 850 trilyonda kalacağını belirtti 
     ANKARA Milliyet 

     Maliye Bakanı Kemal Unakıtan’ı ziyaret eden Türkiye Masası Şefi Juha Kahkonen başkanlığındaki IMF heyeti, hükümetin Vergi Affı Kanunu’ndan beklediği 2.4 katrilyon liralık geliri abartılı bulduğu görüşünü bir kez daha iletti. 
     Kahkonen ve beraberindeki heyet, Unakıtan ve üst düzey Maliye bürokratlarıyla yaklaşık 2.5 saat süren bir toplantı yaptı. Toplantıda yüzde 6.5’luk faiz dışı fazla hedefinin tutturulması için alınacak tedbirler üzerinde çalışıldı. 
     IMF heyeti toplantıda vergi affından beklenen gelir konusunu gündeme getirdi. Hükümetin öngördüğü 2.4 katrilyonluk gelirin yüksek olduğunu söyleyen heyet üyeleri kendilerinin 850 trilyon liralık gelir hesabı yaptıklarını belirtti. IMF daha önce 750 trilyon liralık gelir tahmininde bulunmuştu. 
     IMF ile aralarında gelir hesabının yapılmasında farklılık bulunduğunu söyleyen Maliye yetkilileri, "Onları ikna etmeye çalışıyoruz. Ancak, 2.4 katrilyonda ısrarcıyız. Onlarda gelir tahminlerini yukarıya doğru revize etti" dediler. Vergi affından elde edilecek gelirin martta belli olacağı söyleyen yetkililer, "Bütçe nisanda yürürlüğe girecek. Sonuçlara göre zaten bir revizyon yapılır" şeklinde konuştular. Bu arada IMF’nin tahminin netleşmesini istediğini belirtmesi üzerine, Gelirler Genel Müdür Vekili Osman Arıoğlu ve bazı bürokratlar dün gece Hazine Müsteşarlığı’nda IMF uzmanlarıyla bir toplantı yaptı. 
     
     Bütçe salıya hazır 
     Görüşmeden sonra açıklama yapan Unakıtan, bütçe ile ilgili çalışmaların bayramdan bir gün önce tamamlanacağını söyledi. Unakıtan, "Bayramdan sonra da hükümete ve oradan da Meclis’e sunmayı öngörüyoruz" dedi. Gelir artırıcı tedbir olarak yeni vergiler koymayacaklarını belirten Unakıtan, "İsrafa müsade etmeyeceğiz" diye konuştu. 
     Yüzde 6.5 faiz dışı fazla hedefini tutturmanın hükümetin ana hedefi olduğunu söyleyen Unakıtan, "Bunu da tutturuyoruz. Bütçemizde de bunu göreceksiniz. Bu, bizim için çok önemli bir durum" dedi. Gazetecilerin, "IMF ile herhangi bir anlaşmazlık var mı " sorusuna Unakıtan, "Bana göre yok" yanıtını verdi. 
     



 EKONOMİ 




















</TEXT>
</DOC>
