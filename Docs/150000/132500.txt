<DOC>
<DOCNO> 132500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur36.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den Anayasa Mahkemesi kararı için ilk değerlendirme 
</HEADLINE>
<TEXT>

     AK Parti Genel Başkan Yardımcısı Hayati Yazıcı, Anayasa Mahkemesi'nin AK Parti Genel Başkanı Recep Tayyip Erdoğan ile ilgili kararını, ''Anayasa Mahkemesi'nin kararı tespit mahiyetindedir. Yaptığı tespit yanlıştır'' şeklinde değerlendirdi. 
     Yazıcı, AK Parti Genel Merkezi'nde gazetecilerin konuya ilişkin sorusu üzerine, Anayasa Mahkemesi kararlarının yayımı tarihinden, ara kararların ise tebliğ tarihinden itibaren yürürlüğe girdiğini anımsattı. 
     Anayasa Mahkemesi'nin bunun aksine, ''Zaten şu tarihte başkanlığı sona ermişti'' demesinin, Meclis'in çıkarttığı demokratikleşme paketi ve Anayasa'da yapılan değişiklikle çeliştiğini kaydeden Yazıcı, ''Çoğunluk görüşü bu değişiklikleri anlamak ve hayata geçirmekten uzak durmaktadır'' diye konuştu. 
     ''AK Parti Genel Başkanı'nı mahkemeler tayin etmez. Kurucular Kurulu, partinin yetkili organları gerekli değerlendirmeleri yapar'' diye konuşan Hayati Yazıcı, ''Genel Başkan adayı olmak için Kurucular Kurulu veya doğal üye olmak zorunluluğu yoktur. Kurucular Kurulu ister kendi arasından, isterse dışarıdan birini genel başkan olarak seçer'' dedi. 
     Bir gazetecinin, ''Genel Başkan söz konusu kararı sizden mi duydu '' sorusu üzerine, Yazıcı, ''Hayır, televizyondan öğrendi. Çok serin kanlılıkla karşıladı'' karşılığını verdi. 
     Yazıcı, Erdoğan hakkında verilen kararın ara karar olduğunu bildirerek, bu karar alınırken 5'te 3 çoğunluk aranması gerektiğini de savundu. 
     Yazıcı, bir başka soru üzerine, 2 Şubat 2003 tarihinde Kurucular Kurulu'nun olağan toplantısı olduğunu belirterek, bu tarihten önce olağanüstü bir Kurucular Kurulu toplantısının yapılabileceğini söyledi. 
     
     ''GEREKÇEYİ GÖRMEK LAZIM'' 
     Bu arada, AK Parti Genel Başkan Yardımcısı Halil Ürün de Anayasa Mahkemesi'nden böyle bir karar beklemediklerini söyledi. 
     Recep Tayyip Erdoğan'ın değişen yasa hükümlerine göre, hem genel başkan, hem seçilme yeterliliği, hem de Kurucular Kurulu üyeliği yeterliliğine sahip olduğunu bildiren Ürün, ''Bu karar bana göre sürprizdir. 5'e karşı 6 oyla bu kararın alınması, dediğimi doğrulamaktadır. Gerekçeli kararı görmek lazım'' dedi. 
     Anayasa Mahkemesi kararını televizyonların yayınlarını keserek verdikleri canlı yayınından öğrenen Erdoğan, kısa bir süre sonra da Ak Parti genel başkan yardımcıları Dengir Mir Mehmet Fırat, Hayati Yazıcı ve Bülent Gedikli ile bir araya geldi. 
     





</TEXT>
</DOC>
