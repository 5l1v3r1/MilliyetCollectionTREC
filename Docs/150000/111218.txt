<DOC>
<DOCNO> 111218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/05/dunya/adun.html </URL>
<DATE> 2002/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletsiz Kürtlerin parlamentosu açıldı 
</HEADLINE>
<TEXT>

Türkiye’nin dikkatle izlediği, Kuzey Irak’taki Barzani ve Talabani’nin liderliğindeki grupların oluşturduğu Kürt Parlamentosu, Erbil’de toplandı. Barzani, Devlet ilan etmeyeceğiz’ dedi 
     İHSAN DÖRTKARDEŞ, FARUK BALIKÇI KAMIŞLI - Suriye DHA 

     Ankara, Kuzey Irak’taki son gelişmeleri pür dikkat izlerken, bölgedeki Kürt grupları, Kürdistan Demokratik Partisi KDP ve Kürdistan Yurtseverler Birliği KYB , "Kürdistan Ulusal Parlamentosu" çatısı altında, Mesud Barzani’nin denetimindeki Erbil’de dün 6 yıl aradan sonra toplandı. ABD Dışişleri Bakanı Colin Powell’ın yanı sıra birçok Batılı devlet adamı, politikacı ve parti adına kutlama mesajlarının okunduğu açılış oturumuna, eski Fransa Cumhurbaşkanı François Mitterrand’ın eşi Daniella Mitterrand da onur konuğu olarak katıldı ve ilk konuşmayı yaptı. 
     
     KOMŞULARA GÜVENCE 
     KDP lideri Barzani, "Bağımsız devlet peşinde değiliz. Irak’ın toprak bütünlüğüne bağlıyız. Hiçbir komşu ülke varlığımızdan kaygı duymamalı. Irak’taki Araplar, Kürtler, Türkmenler, Asuriler ancak Federal Irak’ta demokratik ve özgür yaşayabilir" dedi. Barzani konuşmasında, Türkiye, ABD ve İngiltere’nin koruması sayesinde ayakta kalabildiklerini belirterek, teşekkür etti. 
     KYB ile aralarındaki çatışmada ölenler adına özür dilediklerini söyleyen Barzani, Türkiye’ye üstü kapalı mesajlar gönderirken, komşu ülkelere sınır güvenliğini sağlamayı taahhüt ettiklerini, hiçbir ülke için tehdit oluşturmadıklarını ifade etti. 
     KYB lideri Talabani de "Devlet olmak istemiyoruz. Irak’ın toprak bütünlüğüne saygılıyız" dedi. Kürtlerin federal yapıya sahip bir Irak’ı desteklemesinin "Irak’ın birliğini korumak" anlamına geldiğini savunan Talabani, ancak "Irak hükümetinin, ülkenin birlik ve bütünlüğünü korumadığını söyledi. Talabani, Erbil’in Irak’ın 2. başkenti olmasını istedi. 
     Körfez Savaşı’nın ardından 1992’de yapılan seçimlerle birlikte Erbil’de faaliyetlerine başlayan 105 üyeli "Kürdistan Ulusal Parlamentosu", KDP ve KYB arasındaki petrol gelirlerinin paylaşımı ve iktidar mücadelesi konularındaki çekişmeler yüzünden 1996’da dağılmıştı. Taraflar arasında patlak veren ve 2500 kişinin öllümüne mal olan çatışmalar, 17 Eylül 1998’de ABD’nin müdahalesiyle Washington’da imzalanan barış anlaşması ile son buldu. KDP ve KYB arasında yapılan bir dizi görüşmenin ardından meclis 6 yıl aradan sonra dün ilk oturumuyla çalışmalarına başladı. 
     
     YENİ YÖNETİM 
     Toplantıda, 1998’de Washington’da imzalanan barış anlaşması oybirliğiyle onaylanırken, Parlamento Başkanlığı’na KDP üyesi Dr. Nuri Şair, KDP lideri Barzani’nin yeğeni olan Neçirvan Barzani’den boşalan "başbakanlık" görevine ise KYB üyesi Berham Emin getirildi. Toplantıda, parlamento başkanlığı için 3 ayda bir dönüşümlü seçim yapılması kararlaştırılırken, parlamentodaki 105 sandalyeden 51’nin KDP’ye, 49’unun KYB’ye, 5’inin Asurilere verildiği öğrenildi. Barzani ile Talabani, seçimden sonra yaptıkları açıklamada, aralardaki tampon bölgelerin kaldırıldığını belirterek, "Birlik ve beraberlik içinde yaşayacaklarını" söylediler. 
     
     POWELL’IN MESAJI 
     Meclis’in toplantısında önce ABD Dışişleri Bakanı Colin Powell’ın mesajı okundu. Powell, mesajında, "Irak’ın geleceğiyle ilgili görüşlerimizi paylaşmanızdan ve zulme, adaletsizliğe karşı savaşta ABD’nin ortakları arasında olmanızdan onur duyuyorum. Demokratik, çoğulcu ve birleşik bir Irak’ta hukuka saygılı bir hükümetle bölgesel bütünlüğün tamamlanacağına inanıyorum" dedi. 
     

</TEXT>
</DOC>
