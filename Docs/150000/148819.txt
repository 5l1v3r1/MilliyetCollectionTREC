<DOC>
<DOCNO> 148819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun50.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
WSJ "Türkiye'nin İran-Suriye ile yakınlaşması ABD ilişkisini bozar" 
</HEADLINE>
<TEXT>

     Amerikan finans çevrelerinin gazetesi Wall Street Journal, ''Türkiye'nin, İran ve Suriye ile yakınlaşmasının, Amerikan askerlerinin Türkiye'de konuşlanması ile ilgili tezkerenin TBMM'den geçmemesi yüzünden sarsılan Türk-Amerikan ilişkilerini daha fazla zedeleyebileceğini'' öne sürdü. 
     Gazetenin haberinde, İran Dışişleri Bakanı Kemal Harrazi'nin Ankara ziyareti ve Dışişleri Bakanı Abdullah Gül'ün hafta sonunda Suriye'ye gidecek olmasının, ''Türk dış politikasındaki sapma'' olduğu savunuldu. 
     ''Türkiye'nin, dış politikada tavır değişikliği olduğunu yalanladığı'' kaydedilen haberde, ''üst düzey bir Türk yetkilinin, 'Büyük kriz dönemlerinde Türkiye'nin komşularıyla danışmalarda bulunması doğaldır' açıklamasında bulunduğu'' belirtildi. 
     Gazeteye göre, yetkili, ''İsrail Dışişleri Bakanı Silvan Şalom'un Pazartesi günü Ankara'ya gelecek olmasının, batı yanlısı Türk dış politikasının göstergesi olduğunu'' kaydetti. 
     Haberde, ''AK Parti'nin iktidara gelmesinden sonra Türkiye'nin ABD ve Avrupa ile olan yakın ilişkilerine, Müslüman komşularına yönelik yeni açılımlar katma arzusunun eklendiği'' de öne sürüldü. 
     Gazetenin haberinde, ''Türkiye'nin, peşmergeler Kerkük ve Musul'a girdikleri takdirde, kuzey Irak'a müdahalede bulunacağını bildirdiği'' de vurgulandı. 
     Haberde, ''ABD'nin, şer ekseni üyesi ilan ettiği İran ve Irak'a yardımla suçladığı Suriye ile Türkiye arasındaki ilişkilerin Washington'u rahatsız ettiği, AK Parti'nin iktidara gelmesinden sonra İran ve Suriye ile ilişkilerde düzelme görüldüğü'' görüşü savunuldu. 
     





</TEXT>
</DOC>
