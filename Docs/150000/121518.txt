<DOC>
<DOCNO> 121518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/yasam/yas04.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pul biberlerde kanser alarmı 
</HEADLINE>
<TEXT>

Yapılan analizler gösterdi ki süslü püslü ambalajlar içinde satılan pul biberlerin çoğu kanserojen içeriyor 
     ÜMRAN AVCI İstanbul 

     Yemeklere lezzet katmak için çoğu evde ve lokantalardan eksik edilmeyen pul biber’den kötü haber var. Tüm Tüketicileri Koruma Derneği TTKD , hipermarketlerden ambalajında alınan isot ve kırmızı toz biberleri TÜBİTAK’ta analiz ettirdi. Numunelerin çoğunun yüksek miktarda, kanserojen madde olan "aflatoksin" içerdiği ortaya çıktı. 
     TTKD, sağlığa aykırı ürünler satan hipermarketleri ve üretici firmaları tüketici mahkemesine şikayet etmeye hazırlanıyor. 
     
     Dört marka berbat durumda 
     Derneğin Laboratuvar Araştırmaları Sorumlusu veteriner hekim Seda Keskinkaya, 17 - 23 Eylül 2002 tarihlerinde hipermarketlerden satın aldıkları 7 ayrı ürünü TÜBİTAK’ta analiz ettirdiklerini belirterek şöyle konuştu "Türk Gıda Kodeksi’ne göre, tehlikeli bir kanserojen madde olarak anılan aflatoksinin B 1 5 ng g değerinin altında olması lazım. Oysa 5 ng g değerinin altında sadece üç numune var. Marketlerde ambalajlar içinde satılan dört marka, tüketicileri zehirliyor. Bunları bazı engeller nedeniyle açıklamıyoruz. Fakat hesabını Tüketici Mahkemeleri’nde soruyoruz, sormaya da devam edeceğiz." 
     
     Gözler yargıda 
     TTKD Başkanı Mehmet Barak da, Avrupa Birliği’nin Türk baharatlarına, genellikle de biberlere ambargo koyduğunu hatırlatarak şunları söyledi "Hipermarketler, raflarında satılacak ürünlere karşılık, üretici firmalardan 70 - 80 bin euro katılım bedeli alıyor. Bu parayı veren kötü üretici de malını büyük hipermarketlerde satma hakkını elde ediyor. Biz, analiz ettirdiğimiz 7 ayrı marka pul biberi büyük hipermarketlerden aldık. Sonuçlar ortada. Üretici firmalardan yüksek miktarda raf parası aldıkları ve kötü ürün sattıkları için hipermarketleri Rekabet Kurulu’na, sağlığa aykırı ürün hazırladıkları için de üretici firmaları Tüketici Mahkemeleri’ne vereceğiz." 
     Öte yandan TTKD, üretici firmalara çağrı yaparak, "ürünlerinizi analiz ettirin, güvenilirliği kanıtlananlara 15 Mart Dünya Tüketici Günü’nde ödül verelim" dedi. 
     TÜBİTAK MAM Başkan Yardımcısı Prof. Dr. Remzi Akgök de, TTKD’nin isteği üzerine analizleri yaptıklarını söyledi. 
     
ng’ ve aflatoksin nedir      Nanogram ng bir tartı birimi. Gramın milyarda biridir. Öte yandan Türk Gıda Kodeksi’ne göre tehlikeli bir kanserojen madde olarak anılan aflatoksin dört çeşittir. Bunlar, B1, B2, G1 ve G2’dir. En çok rastlanan B1 olduğu için Türk Gıda Kodeksi B1’i baz alıyor. Türk Gıda Kodeksi, B1’de sınır olarak 5 ng sınırını kabul ediyor. B1, B2, G1 ve G2 de sınır ise 10 ng. Uzmanlar 5 ng’nin kanser yapıcı sınır olduğunu belirtiyor. Avrupa Birliği ülkelerinde bu sınırı 2 ng’ye indirildi. 
     



 YAŞAM 






















</TEXT>
</DOC>
