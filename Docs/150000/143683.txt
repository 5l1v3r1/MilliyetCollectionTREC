<DOC>
<DOCNO> 143683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo08.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen, Mayıs başında sahalara dönüyor... 
</HEADLINE>
<TEXT>

     Bursaspor'un deneyimli futbolcusu Murat Sözkesen, sakatlığıyla ilgili tedavinin sürdüğünü ve bir an önce sahalara dönebilmek için yoğun biçimde çalıştığını söyledi. 
     Murat Sözkesen, yaptığı açıklamada, geçirdiği ağır sakatlığın ardından doktorların ''sezonu kapattın'' yönünde görüş bildirdiğini, ancak kendisinin Bursaspor'un son 4-5 maçında yer alabilmek için verilen program çerçevesinde antrenman yaptığını bildirdi. 
     Çalışmalarını 1 ay İstanbul'da sürdürdüğünü anlatan deneyimli oyuncu, ''Bir süredir Bursa'da çalışıyorum. Ağırlık, koşu, bisiklet çevirme yapıyorum ve bol bol yüzüyorum. Amacım nisan sonu veya mayıs başında oynamak'' dedi. 
     Murat, takımının kendisine en fazla ihtiyacı olduğu dönemde sakatlığı nedeniyle forma giyememenin kendisini çok üzdüğünü ifade ederek, ''Ancak elimden birşey gelmiyor. Sadece zaman zaman kampı ve antrenmanları ziyaret ederek, arkadaşlarıma manevi destek vermek istiyorum. Amacım en azından ligin son 4-5 haftasında oynamak. Bir an önce sahalara dönebilmek için yoğun şekilde çalışıyorum'' diye konuştu. 
     Bursaspor'un içinde bulunduğu bu kötü durumdan çok kısa sürede kurtulacağına inandığını ifade eden Murat, takımın ligden düşeceği olasılığını aklından bile geçirmediğini sözlerine ekledi. 
     Antalya kampının son gününde Bursaspor'un Gençlerbirliği ile yaptığı hazırlık maçında sakatlanan Murat Sözkesen'in ön çapraz bağlarında yırtık belirlenmişti. 
     





</TEXT>
</DOC>
