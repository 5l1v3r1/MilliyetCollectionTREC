<DOC>
<DOCNO> 139500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sonspo40.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 4 - Slavia Prag 2 
</HEADLINE>
<TEXT>

     Beşiktaş ile Çek Cumhuriyeti'nin Slavia Prag takımları arasında oynanan UEFA Kupası 4. tur rövanş maçı siyah-beyazlıların 4-2'lik üstünlüğüyle sonuçlandı... 
     
     İlk yarı 

     Turu geçmek için iki farkla kazanmak zorunda olan Beşiktaş, maça tutuk başladı. İlk dakikalarda çok pas hatası yapan siyah-beyazlı ekip, zaman zaman kalesinde tehlike yaşadı. Orta sahada bir türlü organize olamayan, hücumda da sürekli ofsayta düşen Beşiktaş, rakip kalede baskı kurmasına rağmen bir türlü gol pozisyonu üretemedi. Devrenin sonlarına doğru toparlanan ve baskısını iyice arttıran Beşiktaş, Pancu'nun uzaktan attığı mükemmel golle öne geçti. İlhan Mansız'la 43. dakikada mutlak bir gol pozisyonundan da yararlanamayan siyah-beyazlı ekip, ilk yarıyı 1-0 önde kapadı. 
     Slavia Prag ise ilk 45 dakikada rakibine oranla daha organize oldu. Savunma güvenliğini ön planda tutan Çek ekip, Beşiktaş'a uzun süre gol fırsatı tanımadı. Ancak son dakikalarda Pancu'nun golüne engel olamayan Slavia Prag, devreyi de yenik kapadı. 
     5. dakikada Dostalek'in ceza alanı dışından şutunda, top kaleci Cordoba'a kaldı. 
     7. dakikada Tomas Dosek'ten aldığı pasla ceza alanı içinde kaleci Cordoba ile karşı karşıya kalan Dostalek'in şutunda, top direğin üzerinden auta gitti. 
     9. dakikada Pancu'nun uzun pasında, Tamer ceza alanı sağ çaprazında topa yetişemeyince, meşin yuvarlak auta çıktı. 
     14. dakikada Vashousek'in sağdan ortasında, Tomas Dosek ceza alanı içinde şutunu attı. Top yan direği sıyırarak dışarı çıktı. 
     18. dakikada İbrahim'in sol çaprazdan sert şutunda, kaleci Cerny topu iki hamlede kontrol etti. 
     37. dakikada Sergen'in pasında savunmaya çarpan topla ceza alanı sağ çaprazında buluşan Tayfur'un şutunda, meşin yuvarlak yan ağlarda kaldı. 
     41. dakikada Ahmet Yıldırım'ın soldan ortasında, savunmanın uzaklaştırmak istediği topla ceza alanı dışında buluşan Pancu, yaklaşık 20 metreden sert vurdu. Top kaleci Cerny'nin solundan filelere gitti 1-0 
     43. dakikada Ahmet Dursun'un pasında sağdan ceza alanına giren İlhan Mansız, kaleciyle karşı karşıya kaldığı pozisyonda vurdu, meşin yuvarlak direği sıyırarak auta gitti. 
     Karşılaşmanın ilk yarısı Beşiktaş'ın 1-0 üstünlüğüyle tamamlandı. 
     
     İkinci yarı 

     Beşiktaş ikinci yarıya, ilk yarıya oranla çok daha iyi başladı. Kendisine turu getirecek ikinci golü bulmak için tüm hatlarıyla rakip kaleye yüklenen siyah-beyazlılar, aradıkları gole 61. dakikada Ronaldo ile kavuştu. Bu golden sonra daha etkili oynamaya başlayan, Ahmet Dursun ve İlhan Mansız'la birer gol daha bulan Beşiktaş, bir anda 4-0'lık farka ulaştı. Dostalek'in penaltı golüne engel olamayan ve farklı skorun rehavetine kapılan siyah-beyazlılar, 83. dakikada kalelerinde ikinci golü gördü. Son dakikalarda savunma güvenliğini ön planda tutan ve rakibe turu getirecek 3. gole izin vermeyen Beşiktaş, sahadan 4-2 galip ayrılarak tarihinde ilk kez Avrupa kupalarında çeyrek finale yükseldi. 
     Slavia Prag ise ikinci yarıda Beşiktaş baskısı karşısında bunaldı. Bu baskı nedeniyle savunmasında hatalar yapan Çek ekip, siyah-beyazlıların üst üste gelen gollerine engel olamadı. Bir anda 4-0 yenik duruma düşen Slavia Prag, bu skordan sonra gol bulmak için rakip kaleye yüklendi. Dostalek ve Hrdlicka ile iki gol bulan ve 3. golü bulmak için bastıran Çek temsilcisi, istediği golü bulamadı ve UEFA Kupası'na veda etti. 
     54. dakikada ceza alanı sağ çaprazında İbrahim'den sıyrılan Pitak'ın şutunda, top kaleci Cordoba'dan döndü. 
     55. dakikada Tomas Dosek'in önüne bıraktığı topla, ceza alanı içinde bomboş pozisyonda buluşan Pitak'ın vuruşunda, kaleci Cordoba son anda uzanarak meşin yuvarlağı kornere çeldi. 
     61. dakikada Ahmet Yıldırım'ın soldan ortasında, ceza alanı sağ çaprazında Ahmet Dursun'dan seken top Ronaldo'nun önünde kaldı. Brezilyalı futbolcu yerden bir vuruşla meşin yuvarlağı ağlara göndererek farkı ikiye çıkaran golü attı 2-0 
     Aynı dakikada Beşiktaş'ta Sergen, yerini Yasin Sülün'e bıraktı. 
     66. dakikada yine Ahmet Yıldırım'ın soldan ortasında, savunmadan seken topu Tamer kafayla ceza alanı içine gönderdi. İlhan, kendisine gelen topu müsait durumdaki Ahmet Dursun'un önüne bıraktı. Bu futbolcu da topu ağlara göndererek skoru 3-0 yaptı. 
     Aynı dakikada Slavia Prag'da Bejbl'ın yerine Kuka oyuna girdi. 
     68. dakikada Slaia Prag'da Müller sarı kart gördü. 
     70. dakikada ani gelişen Beşiktaş atağında, Pancu'nun uzun süre götürüp attığı nefis ara pasında topla buluşan İlhan Mansız, iki savunma oyuncusunu ekarte ettikten sonra topu filelerle buluşturarak farkı dörde çıkaran golü attı 4-0 
     71. dakikada Slavia Prag'da Tomas Dosek'in yerine Adauto, Beşiktaş'ta ise 75. dakikada Pancu yerine Giunti oyuna dahil oldu. 
     76. dakikada Adauto'nun ceza alanı içinde düşürülmesi üzerine hakem Messina penaltı noktasını gösterdi. 77. dakikada atışı kullanan Dostalek, meşin yuvarlağı ağlara gönderdi 4-1 
     78. dakikada Slavia Prag'da Vachousek'in yerine Hrdlicka , 79. dakikada da Beşiktaş'ta Ali Eren'in yerine Tolga oyuna girdi. 
     82. dakikada Skacel'in sol çaprazdan sert şutunda, kaleci Cordoba topu son anda kornere çeldi. 
     83. dakikada sağ kanattan Pitak'ın kullandığı korner atışında, Hrdlicka ceza alanı içinde kafayla topu filelere göndererek farkı ikiye indirdi 4-2 
     89. dakikada kaleci Cordoba sarı kart gördü. 
     90. dakikada Beşiktaş mutlak bir golden oldu. Bu dakikada kaleci Cerny'nin hatasından topu kapan İlhan, boş kale yerine topu direğe nişanlayınca takımını mutlak golden etti. 
     Uzatma dakikaları içinde Beşiktaş'ta Giunti sarı kart gördü. 
     Uzatmanın son dakikasında, Slavia Prag'ın Beşiktaş orta sahasından kazandığı serbest atışta, Pitak'ın doğrudan kaleye gönderdiği top, kaleci Cordoba'yı geçerek ağlarla buluştu. Ancak maçın hakemi Messina, yardımcı hakemin uyarısıyla ofsayt kararı verdi ve golü geçersiz saydı. 
     Beşiktaş, maçı 4-2 kazanarak UEFA Kupası'nda çeyrek finale yükselen ekip oldu. 
     





</TEXT>
</DOC>
