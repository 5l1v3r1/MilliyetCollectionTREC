<DOC>
<DOCNO> 108520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sonspo09.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basını "Türk Marşı çalındı'' 
</HEADLINE>
<TEXT>

     Galatasaray'ın Şampiyonlar Ligi'nde Lokomotiv Moskova karşısında aldığı 2-0'lık galibiyete bugün geniş yer ayıran Rus basını, kendi takımlarını eleştirdi. 
     Dün Mozart'ın ''Türk Marşı'' adlı eserine atıfla, ''Lokomotiv stadında Türk Marşı çalınacak mı '' başlığı atan Sovetski Sport gazetesi, bugün, ''Türk Marşı çalındı'' manşetiyle çıktı. 
     Sport Ekspress gazetesi de manşet haberinde, geçmişte Osmanlı ordusunu yenilgiye uğratan General Svarov'a atıf yaparak, ''Lokomotiv teknik direktörü Syomin, güçlü Türkleri yenilgiye uğratacak bir Svarov olamadı'' dedi. 
     Bu gazete, Fatih Terim'in, ilk 45 dakikada Lokomotiv'in zayıf yönlerini tespit ettiğini, ikinci 45 dakikada da darbesini vurduğunu kaydetti. Gazete, Rus takımının bu yenilgisini ''fiyasko'' olarak niteledi. 
     Rassiskaya gazetesi, ''Lokomotiv yenilgi ile başladı'' başlığını atarken, Kommersant gazetesi de, ''Lokomotiv, Galatasaray'ın gücü ile baş edemedi'' ifadesini kullandı. 
     





</TEXT>
</DOC>
