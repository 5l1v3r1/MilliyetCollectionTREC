<DOC>
<DOCNO> 141050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo26.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Galip geliyoruz ancak sevinemiyoruz... 
</HEADLINE>
<TEXT>

     Türkiye Kupası'nda, İstanbul'da Beşiktaş'ı 4-3 yenerek yarı finale çıkan Gençlerbirliği'nde, kulüp başkanı İlhan Cavcav, rakipleri karşısında galip geldiklerini, ancak yaşanan olumsuz olaylar nedeniyle sevinemediklerini söyledi. 
     İlhan Cavcav, dünkü maç sırasında kendisine ve ailesine çok ağır biçimde küfür edildiğini belirterek, ''Biz Gençlerbirliği olarak haysiyet ve şerefimizle mücadele ediyoruz. Ne yazık ki Beşiktaş karşılaşmasında, şahsıma, anneme ve babama küfür ediliyor. Bu olaylar yaşanırken Serdar Bilgili, hiçbir şekilde bunlara müdahale etmiyor. Olayları önlemeye çalışmıyor. Ben 25 yıldır futbola hizmet ediyorum. Burada benim küfüre maruz kalmam değil, taktir edilmem gerekirdi diye düşünüyorum. Tüm bu yaşananları esefle kınıyorum'' diye konuştu. 
     Beşiktaş maçı öncesinde, kulüp yetkilileriyle hasılatın paylaşımı konusunda bir gürüşme yaptıklarını anlatan Cavcav, şöyle konuştu 
     ''Türkiye Kupası'nda kazanan ekip hasılatın yüzde 60'nı, diğer taraf ise yüzde 40'ını alıyor. Ancak Beşiktaşlı yöneticiler, kombine biletlerin bu hesaba katılamayacağını belirttiler. Biz de bunun böyle olmadığını söyledik. Ayrıca kendileri 33, 28 ve 17 milyon lira olan bilet fiyatlarını 2, 9 ve 14 milyon gibi rakamlar olarak gösterdiler. Burada kulüp ve federasyon mağdur duruma düşerken, devletimiz de kayba uğruyor.'' 
     
     ANKARAGÜCÜ'NE BİLET TEPKİSİ 
     Cavcav, hafta sonundaki Ankara derbisinde Ankaragücü ile karşılaşacaklarını hatırlatarak, rakiplerinin bilet fiyatlarını yüksek tutmasını eleştirdi. 
     Ligin ilk yarısında kendilerinin bilet fiyatlarını 5 ve 7.5 milyon lira olarak belirlediklerini hatırlatan Cavcav, ''Ankaragücü Kulübü yöneticileri, maçın biletlerini 25, 35 ve 45 milyon lira olarak belirledi. Memur kenti Ankara'da kim 25 milyon vererek, maç seyretmeye gelebilir. Bu sadece Gençlerbirliği taraftarlarının maça gelmemesi için yapılmış bir komplodur'' dedi. 
     Gençlerbirliği olarak taraftarlarına maça girebilmeleri için hertürlü özveriyi yapacaklarını ifade eden Cavcav, ''Bilet alarak taraftarlarımızın maça girmesini sağlayacağız. Bu olayı şiddetle kınıyoruz'' diye konuştu. 
     
     ÖĞRENCİLERDEN SEVGİ GÖSTERİLERİ 
     Gençlerbirliği futbolcuları antrenman öncesinde büyük bir sürprizle karşılaştı. 
     Beştepe İlhan Cavcav Tesisleri'nin yanında yer alan Atatürk Anadolu Lisesi öğrencileri, binanın camlarında sarkarak ve okul bahçesinden antrenman öncesinde futbolculara sevgi gösterilerinde bulundu. Öğrenciler futbolculara, ''Helal olsun size'', ''Size şampiyonluk yakışır'' biçiminde tezahüratlar yaptı. 
     Antrenmanın sırasında tesislere gelen öğrencileri futbolcular, kulüp başkanı Cavcav ve teknik direktör Ersun Yanal selamladı. 
     Beşiktaş karşısında sahada yer alan oyuncular kısa bir antrenman yaparken, maçta oynamayan futbolcular ise 1 saati aşkın idman yaptı. 
     Çalışmada, hafif sakatlığı bulunan Mısırlı oyuncu El Saka düz koşu yaparken, diğer futbolcular tam kadro olarak idmanda yer aldı. 
     





</TEXT>
</DOC>
