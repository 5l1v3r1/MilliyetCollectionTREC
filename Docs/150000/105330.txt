<DOC>
<DOCNO> 105330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo18.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli İsmail Güldüren ameliyat olacak... 
</HEADLINE>
<TEXT>

     Fenerbahçe'de, sezon başında Gençlerbirliği'nden transfer edilen, ancak sakatlığı yinelediği için sarı-lacivertli formayı resmi maçlarda giyme şansı bulamayan İsmail Güldüren'in, dizinin anatomik yapısına bağlı sorunlar yaşadığı, bunların giderilmesi için ABD'de ameliyat edilmesinin söz konusu olduğu açıklandı. 
     Fenerbahçe Kulübü Sağlık Kurulu tarafından, kulübün resmi internet sitesinde yapılan açıklamada, 8 ay önce sol diz iç menüsküs, mayıs ayında da aynı dizdeki kıkırdak hasarını düzeltme operasyonu geçiren İsmail'in, gerekli rehabilitasyon döneminin ardından sezon başında Fenerbahçe ile antrenmanlara başladığı, 1 ay sonra da dizinde şişme ve ağrı yakınmalarının yeniden başladığı kaydedildi. 
     Açıklamada, İsmail Güldüren'in sol dizinde yaşadığı tüm sorunların, asıl olarak anatomik yapısına bağlı olduğu ifade edilerek, şöyle denildi 
     ''İsmail'in, Genu varus diye adlandırılan, yaygın ismi O bacak olan bu anatomik yapısına, 4 yıl önce oluşan arka çapraz bağ kopuğu eklenince, dizin biyomekaniği iyice bozulmuş. Buna, belki de yine aynı nedenden, eklem içinde, 2 kemik arasında amortisör conta görevi yapan menüsküsün yırtığı da eklenince, eklemin mühendisliği iyice bozulmuş ve eklem içi yük dağılımında dengesizlik iyice artmıştır. 
     Genellikle bu tür sakatlığa sahip futbolcular iyi sportif rehabilitasyon ve yüksek güçlendirmeyle sporculuk yaşantılarını sürdürebilmekte, ancak dönem dönem şikayetleri artmaktadır. Bir diğer tercih ise dizin mühendisliğini düzeltmek ve eklem içi yük dağılımını dengelemek için, kemik açısını düzeltme amacıyla osteotomi operasyonu, menüsküs nakli ve arka çapraz bağ onarımı operasyonlarının birinin veya birkaçının yapılmasıdır.'' 
     
     ABD'DE MENÜSKÜS NAKLİ 
     Kurul açıklamasında, İsmail'in genç yaşının ve uzun süreler futbol oynayacağının gözönünde bulundurularak, teknik heyet ve yönetim kurulunun bilgisi ve onayıyla operasyon yoluna gidilmesi kararı verildiği ifade edildi. 
     Osteotomi ve arka çapraz bağ onarımı operasyonlarının Türkiye'de başarıyla yapılabildiği, ancak olası menüsküs naklinin, doku bankasının varlığı nedeniyle yalnızca ABD'de sağlıklı olarak gerçekleştirilebileceği kaydedilen açıklamada, ''Bu amaçla, sporcumuzun öncelikle konsültasyon amacıyla ABD'ye gitmesi ve gerekli görüldüğü taktirde operasyonun tamamlanması söz konusudur. Bu konuda uzman olan ve daha önceden de ilişkimiz bulunan ABD'deki merkezle görüşmelerimize başlamış bulunmaktayız. Görüntüleri ve raporları içeren ilk yazışmalar sonrası, birkaç gün içinde durumu netleştireceğimizi düşünmekteyiz'' denildi. 
     





</TEXT>
</DOC>
