<DOC>
<DOCNO> 104126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/siyaset/siy04.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Senaryoyu Özkan yazdı 
</HEADLINE>
<TEXT>

Seçimi erteletmenin arkasındaki ismin Özkan olduğu ileri sürülüyor 
     AYHAN AYDEMİR Ankara 

     3 Kasım’da yapılacak seçimi erteletmek isteyenler başkent trafiğini karıştırırken, senaryoların ardında YTP’li Hüsamettin Özkan’ın olduğu öne sürüldü. 
     Başkent kulislerindeki bilgilere göre, seçim erteletme ve yeni hükümet arayışları Özkan’ın önce ANAP Genel Başkanı Mesut Yılmaz’la buluşmasıyla başladı. Özkan, yeni hükümet ve seçim erteleme konusunda görüş birliği doğunca Yılmaz’ın ardından CHP’ye geçeceği sinyali veren Kemal Derviş’i ikna etmenin yollarını aramaya başladı. Derviş’le CHP’ye katılmasından birkaç gün önce Hilton Otel’de bir araya geldi. Özkan, Derviş’e "Sakın CHP’ye angaje olma. Seçimi erteletiyoruz ve yeni bir hükümet görev başında olacak" dedi. Ancak Derviş, hükümetten ayrılırken tüm DSP’li milletvekillerinin partiden kopacağını söyleyen Özkan’a DSP’deki istifaların beklenenin altında olmasıyla hayal kırıklığına uğraması nedeniyle güvenmedi. 
     
     Kulisler hareketleniyor 
     Özkan, Derviş’in kendilerine gelmeyeceğini anlayınca Yılmaz’a yeniden gitti. Özkan ve Yılmaz planın sonrasını konuştu. Yılmaz, Özkan’ı, Yaşar Topçu ile buluşturdu. Özkan, daha sonra DYP Grup Başkan Vekili Nevzat Ercan’la görüşerek genel başkanları Tansu Çiller’in başbakanlığında DYP, YTP ve ANAP’ın oluşturacağı dışarıdan SP ve bağımsızların destekleyeceği bir model önerdi. Bu model benimsenirken Ercan, Kutan’ın desteğini almak için Necmettin Erbakan’a gitti. Erbakan da bu öneriye sıcak baktı. 
     Seçimi erteletmek isteyen grubun kafasındaki modele göre ANAP, YTP ve DYP’nin toplam sandalye sayısı 224’ü buluyor. SP’nin dışarıdan vereceği destekle güvenoyu alınabilir. Bunun için de önce ANAP hükümetten çekilir ve hükümetin düşmesi sağlanır. Daha sonra da kurulacak yeni hükümet Siyasi Partiler ve Seçim yasalarında değişiklik yapar. Seçim sistemindeki değişiklik nedeniyle YSK yeni unsurlarla seçimin 3 Kasım’a yetişmeyeceğini açıklamak zorunda kalır ve TBMM mecburen seçimi ikinci bir kararla erteler. 
     



 SİYASET 



















</TEXT>
</DOC>
