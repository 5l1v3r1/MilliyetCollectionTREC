<DOC>
<DOCNO> 116466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/guncel/gun04.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar Beyoğlu’nu karıştırdı 
</HEADLINE>
<TEXT>

Türkiye’ye hakaret eden aşırı alkollü Panathinaikos taraftarları, Beyoğlu’nda vatandaşlara saldırdı, araçların camlarını kırdı. Esnafın da karşılık verdiği taşlı kavgada üç kişi yaralandı 
     HALUK ATALAY, M. AKİF ERDEM İstanbul 

     Fenerbahçe - Panathinaikos karşılaşması için İstanbul’a gelen Yunanlı taraftarlar dün de Beyoğlu’nda olay çıkardı. Yunanlılar ile vatandaşlar arasındaki kavgada, biri polis üç kişi hafif yaralandı. 
     60 Panathinaikos taraftarı, ülkelerine dönmek üzere dün saat 16.00’da Taksim’deki Nippon Otel’den çıktı. İçkili oldukları ve Türkiye’ye hakaret ettikleri belirtilen taraftarlar, bu sırada yoldan geçen birkaç kişiye de saldırdı. 
     
     POLİS MEMURUNA TAŞ 
     Bunun üzerine çevredeki esnaf ve vatandaşlar ile taraftarlar arasında taşlı kavga çıktı. Yunanlılar, bazı araçların camlarını da kırdılar. Bölgeyi kordon altına alan polis, taraftarların otellerine dönmesini sağladı. Taşlara hedef olan polis memuru Mehmet Karabayır omzundan, simitçi Fahrettin Kenan Gölge kafasından, Yunanlı Apergis Gergios da burnundan hafif yaralandı. Taksim İlkyardım Hastanesi’ne götürülen yaralılar, ayakta tedavi gördü. 
     
     BİR KİŞİ GÖZALTINA ALINDI 
     Taraftarlar, kordon oluşturan polis eşliğinde, otelin arka kapısına yanaştırılan iki otobüse bindirildi. Taraftarlar, otobüslerin içinden çevredeki esnafı ve balkondan seyreden vatandaşları el hareketleriyle taciz etti. Bu sırada bir kişi koşup otobüsün camına vururken, bazı kişiler de şişe fırlattı. Polis, 1 kişiyi gözaltına aldı. 
     



 GÜNCEL 


















</TEXT>
</DOC>
