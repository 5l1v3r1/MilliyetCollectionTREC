<DOC>
<DOCNO> 141248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/soneko14.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango 156.9 trilyon lira net kar elde etti... 
</HEADLINE>
<TEXT>

     Milli Piyango MP İdaresi Başkanlığı'nın, geçen yıl 156.9 trilyon lira net kar elde ettiği, aynı yıl 319.1 trilyon lira tutarında ikramiye dağıttığı bildirildi. 
     MP'den yapılan yazılı açıklamada, idarenin 2002 yılı kesinleşen faaliyetleri hakkında bilgi verildi. 
     Geçen yıl İdare'nin, tüm oyunlardan vergiler hariç 580.9 trilyon lira gelir elde ettiği belirtilen açıklamada, karın nasıl dağıtıldığı konusunda da bilgi verildi. 
     Açıklamada, geçen yılki karın 149.1 trilyon lirasının Savunma Sanayii Destekleme Fonu'na, 7.8 trilyon lirasının da Olimpiyat Oyunları Hazırlık ve Düzenleme Kurulu'na aktarılacağı bildirildi. 
     Yıl içindeki dönem gelirlerinden 26.1 trilyon liranın Tanıtma Fonu'na, 2.6 trilyon liranın Sosyal Hizmetler ve Çocuk Esirgeme Kurumu'na, 1.5 trilyon liranın Hazine'ye devredildiği, böylece kamuya doğrudan aktarılan kaynakların toplamının 187.1 trilyon lira olduğu belirtildi. 
     Açıklamada, geçen yılki faaliyetleri nedeniyle dolaylı olarak kamuya aktarılan kaynak tutarının ise 247.3 trilyon lira olarak gerçekleştiği, yine sayıları 12 bini aşan Milli Piyango ve Sayısal Loto bayilerine toplam 62.8 trilyon lira tutarında komisyon ve prim ödendiği belirtildi. 
     





</TEXT>
</DOC>
