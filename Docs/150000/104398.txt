<DOC>
<DOCNO> 104398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sondun20.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunol sokakları geleneksel savaşta yine kıpkırmızı 
</HEADLINE>
<TEXT>

     İspanya'da düzenlenen geleneksel domates festivalinde, bu yıl da Valencia'nın doğusundaki Bunol kasabasının sokakları kıpkırmızı oldu. 
     Bunol Belediye Başkanlığı'na göre, geleneksel adı ''Tomatina'' olan, sokaklarda domates savaşı yapılarak kutlanan ve bu yıl 35 bin kişinin katıldığı festivalde 120 ton domates kullanıldı. Festivalde bu yıl domatese basarak kayan bir kızın ayağı kırıldı. 
     Festival sırasında domates yüklü 6 kamyon, kent sokaklarında yavaş yavaş dolaşarak 120 ton domatesi halka dağıttı. Halk, domatesleri birbirinin yüzüne fırlatarak dev domates savaşını başlattı. ''Domates Savaşları''nın iki saat ardından belediye ekipleri ve gönüllüler kenti temizlemeye başladı. 
     ''Savaşçılar'' da, festivalin ardından ''savaşın izlerinin'' silinmesi için nehir kıyısına giderek, belediyenin kurduğu 300 duşta temizlendi. 
     Her yıl Ağustos ayının sondan bir önceki çarşamba günü yapılan festivale bu yıl da çok sayıda turist katıldı. 
     Bunol'da geleneksel domates festivalinin, ilk olarak 1945 yılında, birkaç kişinin kendi aralarında San Pedro Kilisesi önünde domates savaşı yapmasıyla başladığı anlatılıyor. 
     





</TEXT>
</DOC>
