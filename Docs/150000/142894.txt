<DOC>
<DOCNO> 142894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur10.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül artık Dışişleri Bakanı... Amacımız dünyada barışı sağlamak 
</HEADLINE>
<TEXT>

     Başbakan Yardımcısı ve Dışişleri Bakanı Gül, sadece Türkiye için değil bölge ve dünya için de kritik olan bu günleri en iyi şekilde değerlendirmeyi hedeflediklerini, amaçlarının dünyada barışı, bölgede istikrarı sağlamak ve Türkiye'nin çıkarlarını en iyi şekilde korumak olduğunu söyledi. 
     Gül, Dışişleri Bakanlığı'nda yapılan devir teslim törenindeki konuşmasında, demokratik hayatı bilenler için böyle devir teslim manzaralarının alışılmış konular olması gerektiğini belirterek, ''Bugün demokrasinin güzelliklerini Başbakanlığı Genel Başkanımıza devrederken yaşadık, şimdi de başka bir değişim içerisindeyiz'' dedi. 
     Yakış'ın kariyer diplomatı olduğunu ve dünyanın birçok yerinde Türkiye'yi başarıyla temsil ettiğini ifade eden Gül, Yakış'ın hizmetlerinin bir milletvekili olarak devam edeceğini söyledi. 
     ''Hepimiz Türkiye'ye hizmet etmek için çalışacağız'' diyen Gül, kendisinin Başbakanlığı döneminde de Yakış ve Dışişleri Bakanlığı bürokratlarıyla yoğun işbirliği içinde çalıştıklarını hatırlattı. 
     Gül, Türkiye'nin en birikimli kadrolarının Dışişleri Bakanlığı'nda bulunduğunu kaydederek, şöyle dedi 
     ''Böyle değerli kadrolarla çalışmaktan mutluluk duyacağım. Amacımız dünyada barışı sağlamak, bölgemizde istikrarı sağlamaktır ve Türkiye'nin çıkarlarının korunmasıdır. Eminim ki sadece Türkiye için değil, bölge için ve dünya için de kritik olan bu günleri en iyi şekilde değerlendireceğiz ve Türkiye'nin çıkarları neyi gerektiriyorsa onu yapmaya gayret edeceğiz.'' Yakış'a Dışişleri Bakanı olarak görev yaptığı süre içindeki çalışmasından ötürü teşekkür eden Gül, ''Eminim ki sayın Yakış diplomasinin kendisine verdiği birikimleri bizden esirgemeyecektir'' dedi. 
     
     DEVİR TESLİM TÖRENİ 
     Yakış, Bakanlık Müsteşarı Büyükelçi Uğur Ziyal ve müsteşar yardımcıları Gül'ü Bakanlık girişinde karşıladılar. 
     Gül ve Yakış bir süre baş başa sohbet ettikten sonra birlikte basının karşısına çıktılar. 
     Yakış, basın açıklamasının ardından sivil plakalı bir araçla bakanlıktan ayrılırken, Gül bakanlıkta kaldı. 
     





</TEXT>
</DOC>
