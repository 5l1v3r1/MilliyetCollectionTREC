<DOC>
<DOCNO> 132791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/guncel/gun01.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorla sakal kesmek işkence 
</HEADLINE>
<TEXT>

Karakolda bir vatandaşı döven, sakal ve bıyıklarını kesen jandarma komutanı, kötü muameleden suçlu bulundu. Ancak, Yargıtay işlenen suçun işkence olduğuna karar verdi 
     GÖKÇER TAHİNCİOĞLU 

     Yargıtay, sakal ve bıyık kesmenin Türk Ceza Kanunu’nda ayrı maddelerde düzenlenen "kötü muamele" değil, "işkence" suçu sınırlarına girdiğini belirtti. 
     Yargıtay’ın temyiz incelemesi yaptığı Şebinkarahisar Ağır Ceza Mahkemesi’nden gelen davaya konu olayda, jandarma, köyde anız yakan K. hakkında şik yetleri de göz önünde bulundurarak arama kararı çıkarttı. K.’yi bulamayan jandarma, oğlu A.’yı gözaltına aldı. Jandarma Karakolu’nda A.’yı döven Karakol Komutanı M., A.’nın sakal ve bıyıklarını da kesti. A.’nın şik yeti üzerine komutan hakkında Ağır Ceza Mahkemesi’nde dava açıldı. M.’nin, TCK’nın 245. maddesinde düzenlenen kötü muamele suçunu işlediğini belirten mahkeme, komutanın hapisle cezalandırılmasına karar verdi. Mahkeme, hapis cezasını suçun bir daha işlenmeyeceği inancıyla erteledi. 
     Karakol Komutanı M. ise beraat ederek aklanmak için davayı temyiz etti. Dosyayı inceleyen 8. Ceza Dairesi, işlenen suçun kötü muamele değil işkence olduğunu vurgulayarak, niteliğini değiştirdi. Daire, oybirliğiyle aldığı kararında sanığın mağdura bu şekilde davranmasının "gayri insani ve haysiyet kırıcı bir davranış" olduğunu belirtti. Daire, temyizi mağdurun değil sanığın yapması nedeniyle kararı bozamadı. 
     



 GÜNCEL 























</TEXT>
</DOC>
