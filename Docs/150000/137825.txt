<DOC>
<DOCNO> 137825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/ekonomi/eko03.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Honda, Accord’la iddialı 
</HEADLINE>
<TEXT>

Honda, orta üst sınıftaki aracı Accord’un yenilenen versiyonunu Türkiye’de satışa sundu 
     LEVENT KÖPRÜLÜ 

     Japon Honda’nın, ilk kez 1976 yılında piyasaya çıkardığı uzun soluklu modeli Accord’un tepeden tırnağa yenilenen 7. nesli, Türkiye’de satışa çıktı. Geçen zaman içinde boyutları ve donanımlarıyla lüks sınıfa yaklaşan yeni Accord, özellikle 52.5 milyardan başlayan fiyatları ve donanımlarıyla iddialı. 
     Yeni Honda Accord’un tanıtımı, önceki gece Ritz Carlton Oteli’nde Honda Türkiye Genel Müdürü Katsumi Sawai ile Satış ve Pazarlama Müdürü Ümit Karaaslan’ın ev sahipliği yaptığı bir gecede yapıldı. Kendisi de 20 yıllık Honda müşterisi olan Nükhet Duru’nun sahne alması ise, geceye renk kattı. Gecede bir konuşma yapan Honda Türkiye Satış ve Pazarlama Müdürü Karaaslan, orta üst sınıf olarak nitelendirilen "D" segmentinde geçen yıl 8 bin 822 adet otomobil satıldığını ve pazarda yaklaşık yüzde 10’luk bir hacim oluşturduğunu kaydetti. Karaaslan, bu sınıftaki satışların, toplam satışlara oranının 1 - 1.5 yılda yüzde 15’lere çıkmasının beklendiğini belirtirken, yeni Accord’un, bu pazarda iddialı bir araç olduğuna dikkat çekti. 
     
Donanımları oldukça zengin      Japonya’da "2003’ün Otomobili" seçilen Yeni Accord’un 2.0 lt. Sport’u 155 HP 52.5 milyar, 2.4 lt. Executive’i de 190 HP 59.5 milyar TL.’den satılacak. 
     Accord’da sürücü, yolcu, yan hava yastıkları ve perde hava yastıklarının yanında, ABS ve Elektronik Fren Gücü Dağıtımı gibi güvenlik donanımları standart sunuluyor. 
     Konfor içinse sürücü ve yolcuya özel bağımsız ayarlanabilen otomatik klima, ısıtmalı yan aynalar, yükseklik ve derinlik ayarlı deri direksiyon simidi, yükseklik ayarlı sürücü koltuğu, direksiyondan kumandalı CD - çalar, yol bilgisayarı, yağmur sensörlü silecekler, hız sabitleyici cruise Control stantard... 2.4 Executive’de, ek olarak Xenon farlar, Araç Denge Kontrol Sistemi, ısıtmalı deri koltuklar gibi ekstralar var. Ayrıca, her iki tipte sıralı sequential spor tip otomatik şanzıman kullanılmış. 
     



 EKONOMİ 



















</TEXT>
</DOC>
