<DOC>
<DOCNO> 124534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/ekonomi/eko06.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK, Cavit Çağlar’a beraate itiraz edecek 
</HEADLINE>
<TEXT>

BDDK, İnterbank’tan, paravan şirketler aracılığı ile Cavit Çağlar ve yakınlarının hesaplarına para aktarılmasıyla ilgili davadaki beraat kararına itiraz için gerekçeli kararı bekliyor 
     NEDİM ŞENER 

     Bankacılık Düzenleme ve Denetleme Kurumu BDDK , sahibi olduğu Interbank’tan, kurduğu paravan şirketler aracılığı ile yine kendisine ait Nergis Grubu firmalarına 40 trilyon liraya yakın para aktaran Cavit Çağlar ve 39 sanık hakkındaki verilen beraat kararına itiraza hazırlanıyor. BDDK yetkilileri, itiraz girişimi için gerekçeli kararın beklendiğini açıkladı. 
     Bilindiği gibi 7 Ocak 1999’da Tasarruf Mevduatı Sigorta Fonu’na devredilen ve ilgili bakanın başvurusu üzerine İstanbul 6’ıncı Ağır Ceza’da görülen İnterbank dava dosyası, kredilerin Bursa’daki şirketlere aktarılmasını gerekçe göstererek bu şehre gönderilmişti. 
     Bursa 3 Ağır Ceza Mahkemesi’nde devam eden davada Cavit Çağlar, oğlu Mustafa Çağlar ile dayısı Şükrü Şankaya’nın da aralarında bulunduğu 39 sanık, nitelikli dolandırıcılık’ iddiasıyla yargılanmışlar, İstanbul Üniversitesi’inden Prof. Dr. Hüseyin Ülgen ve Ahmet İncekaya ile Doç. Dr. Yener Ünver tarafından hazırlanan bilirkişi raporu üzerine de 3 Kasım’da beraat etmişlerdi. 
     
     Batık patronlarına yarıyor 
     BDDK yetkilileri ise konunun takip edildiğine işaret ederek, "Konuya ilişkin BDDK’nın temyiz süresi başlamadı. Gerekçeli kararın gelmesi bekleniyor. Kararın gelmesini takiben temyize gidilecek" diye açıklama yaptılar. 
     İnterbank davasında beraat kararının çıkması, sahibi olduğu bankaların içini boşaltan diğer batık patronları için de yeni bir umut oldu. Bu kararın Yargıtay tarafından onaylanması halinde, diğer banka patronları da dolandırıcılıktan yargılandıkları davada kararı emsal gösterebilecekler. 
     
Raporda ağır suçlamalar vardı      BDDK raporlarında yer alan verilere göre, Çağlar, grup şirketlerine Interbank’tan 1 milyar 160 milyon dolar, diğer fon bankalarından da 261 milyon dolar olmak üzere, toplam 1 milyar 421 milyon dolar para aktardı. 
     Dava açılmasına gerekçe olan yeminli murakıp raporlarında ise Cavit Çağlar ile Şükrü Şankaya’nın Bankalar Kanunu’ndaki sınırları aşarak, 22 firmalarına 43 ayrı kredide 38.5 trilyon kredi verdikleri, bu paraların sonradan şahsi hesaplara aktarıldığı, aynı şekilde Mustafa Çağlar’ın da yasal sınırları aşarak, 28 firmaya açılan 58 kredi karşılığı 36 trilyon 796 milyar lira ile 47 milyon 137 bin doları şahsi hesabına aktardığı iddia edilmişti. 
     



 EKONOMİ 




















</TEXT>
</DOC>
