<DOC>
<DOCNO> 134090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/soneko14.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Doğalgaz anlaşmalarını inceliyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, doğalgaz fiyatlarını, miktarını ve anlaşmalarını masaya yatırdıklarını belirterek, ''Farklı tablolarla karşılaşıyoruz. Matruşka bebekleri gibi... Açtıkça ayrı ayrı bebekler çıkmaya başlıyor. Bunun sonuna kadar gideceğiz'' dedi. 
     Güler, Müstakil Sanayici ve İşadamları Derneği MÜSİAD tarafından düzenlenen ''21. yüzyılda Türkiye'nin enerji politikası'' konulu panelde konuşma yaptı. 
     Bakan Güler, iktidara geldiklerinde geriye kayan bir arabayla karşılaştıklarını belirterek, ''Bunu önce durdurmak, sonra vites değiştirerek yukarıya hareket ettirmek gerekiyordu. Biz, bunu başardık'' diye konuştu. 
     Sorunların çözümü için en temel unsurun, siyasi, hukuki, mali ve idari güven olduğunu vurgulayan Güler, konuşmasını şöyle sürdürdü 
     ''İlk başta, belki pas hatalarımız oldu. Şimdi bunları toparlayıp ülkenin sorunlarını çözmeye çalışıyoruz. İdari güveni oluşturmaya çalışıyoruz. Kadrolar hızlı bir şekilde eleniyor. Bunların içinde ayak uydurabilenlerle çalışmayı düşünüyoruz. Uyduramayanları değiştirmeyi planladık ve bunları da hızlı bir şekilde değiştiriyoruz. Bakanlığımız birkaç ay sonra çok iyi bir duruma gelecek. Dışarıdan bakıldığında şeffaf bir bakanlık olacak.'' Güler, faiz dışı fazlanın doğrudan üretim içinde olanlar için tartışmalı bir kavram gibi gözüktüğünü ifade ederek, ''Ama faiz dışı fazlayı oluşturduğumuz zaman, faizi de direkt olarak etkileyeceği için olumlu bir hava oluşacak. Bunu yaptığımız zaman da yabancı sermayenin gelişi, yatırımcıların olaya bakışında önemli bir kriter olacak. Faiz dışı fazlanın oluşturulması, mali disiplin için çok önemli'' diye konuştu. 
     
     MATRUŞKA BEBEKLERİ GİBİ... 
     Türkiye'nin tabii kaynaklarının yeterince kullanılamadığını vurgulayan Güler, enerjinin özellikle dışa bağımlılık konusunda tehlike arz etmesi ve 2020'de dışa bağımlılık oranının yüzde 78-80'lere çıkma tehlikesi nedeniyle yeni bir düzenleme yapılması gerektiğini kaydetti. 
     Enerjinin, masaya bütünüyle tekrar yatırılması ve yeniden dizayn edilmesi gereken bir konu olduğunu söyleyen Güler, Türkiye'nin de Avrupa'daki gibi doğalgaz, hidrolik, kömür dışındaki enerji çeşitliliğini artırması, bu yönde yatırım yapmasının şart olduğunu vurguladı. 
     Bakan Güler, doğalgazın çok kolay ve temiz bir kaynak olduğuna değinerek, şöyle konuştu 
     ''Aldığımız 16 milyar metreküp doğalgazın 11 milyar metreküpünü elektrik üretmekte kullanıyoruz. Ondan sonra bu elektriğin yüzde 22-23'ünü yolda kaybediyoruz. Biz bunu, fiyatlarını, miktarını, anlaşmalarını masaya yatırdık ve farklı tablolarla karşılaşıyoruz. Matruşka bebekleri gibi... Açtıkça ayrı ayrı bebekler çıkmaya başlıyor. Dolayısıyla bunun sonuna kadar gideceğiz.'' 
     
     ''YUMURTALARI BİR SEPETE KOYMAYACAĞIZ'' 
     Hilmi Güler, bakanlık olarak ar-ge'ye önem verdiklerini, bu kapsamda da başta bor ve toryum olmak üzere diğer kaynakları devreye koyacaklarını belirterek, ''Yani biz yumurtaları bir sepete koymayacağız'' dedi. 
     Konuşmasında, kayıp ve kaçaklara da değinen Güler, bunun tek çaresinin özelleştirme olduğunu söyledi. 
     Pahalı olan elektriği mutlaka belli bir düzeyde aşağı çekeceklerini belirten Güler, ''Fiyatın maliyetinde şişkinlikler var. Öyle yatırımlar var ki devam etseniz de hiçbir getirisi olmayacak. Bunların hepsini gözden geçirdik'' diye konuştu. 
     Sorunların çözümü için sihirli değnek arayışı içinde olmadıklarını ifade eden Güler, ''Yapacaklarımız, serbest enerjiyi azaltan ve olayların önündeki engelleri kaldırmakla ilgili olacaktır'' dedi. 
     





</TEXT>
</DOC>
