<DOC>
<DOCNO> 100199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/guncel/agun.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte örnek hastane 
</HEADLINE>
<TEXT>

Sıra bekleyen hastalar için cafe’si, çocuklar için oyun parkıyla, temizliğiyle, hizmetleriyle farklı bir hastane Gebze SSK Hastanesi 
     AYŞEGÜL AYDOĞAN İstanbul 

     Poliklinik ve eczanelerinin önünde uzayan kuyruklar, hasta - doktor arasındaki kavgalarla sık sık gündeme gelen SSK hastanelerinden biri var ki bildik, tanıdık görüntülerin aksine bir örnek. Bu klasik SSK tablosunu yıkan hastane ise SSK Gebze Hastanesi. 1999 Eylül’de hizmete giren hastanenin yatak ve cihazlarını, o günlerde hastanenin karşı tarafındaki arazide çadırda kalan depremzedeler taşımış. İlk iki günde ameliyatlara başlanan hastane, birkaç ay boyunca depremzedelere yoğun bir hizmet vermiş. 
     
     350 bin kişiye hizmet veriyor 
     110 yataklı hastanede, bugün 134 personel çalışıyor. Polikliniğine günde yaklaşık bin 500 - 2 bin kişinin geldiği hastane, yakın çevrede yaşayan yaklaşık 350 bin kişiye hizmet veriyor. 
     Gebze SSK Hastanesi’ni diğerlerinden ayıran hatta özel hastanelere yaklaştıran pek çok özelliği var. Poliklinik binasına girdiğiniz anda hemen sağ tarafınızda hastaların muayene için bekleyeceği "Randevu Cafe"yi görüyorsunuz. Burada hastalar, televizyon izleme, yiyip içme imk nı buluyor. 
     Televizyonlar, bekleme sırasında izlenebilmesi için polikliniklere de konulmuş. Geniş ve aydınlık koridorlar ise sürekli temizleniyor. Göze çarpan bir diğer unsur da duvarlarda renkli tabloların bulunması. Hastanede çalışan doktor ve hemşirelerin yaptığı bu tablolar, poliklinik duvarlarını süslüyor. Çocuklar içinse eğlenceli vakit geçirebilecekleri bir oyun parkı düşünülmüş. 
     Servislerde ise odalar 6 - 8 yerine 3 kişilik. Her serviste bir de özel oda var. Eczaneye konulan numaratör sistemiyle de önceden yarım günü bulan ilaç alma sorunu, 15 - 20 dakikaya inmiş durumda. 
     Başhekim ise bir kadın doktor. SSK’nın kördüğüm olmuş sorunlarıyla mücadele eden Dr. Semra Ataman, yapılan tüm olumlu hizmetler hakkında, "Görevde bulunan kişiler insan sevgisini çok önemsiyorsa, hastaya yardımcı olabilmek için elinden gelen çabayı gösteriyor" diye konuşuyor. 
     
     Hedef ISO 9000 
     Yapılanların yeterli olmadığını, hedeflerinin ISO 9000 kalite belgesi almak olduğunu kaydeden Ataman, şunları söyledi "ISO belgesi için başvurduk. Bağış ve yardımlarla pek çok eksiğimizi giderdik. Ancak 4 ameliyathanemizden ikisi boş. Ameliyat masası, anestezi cihazı ve lambaya ihtiyacımız var. Bunlar yaklaşık 500 milyar lira gerektiriyor." 
     



 GÜNCEL 

















</TEXT>
</DOC>
