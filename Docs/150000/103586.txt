<DOC>
<DOCNO> 103586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/son/sonspo08.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe şut çalıştı, Aziz Yıldırım izledi... 
</HEADLINE>
<TEXT>

     Fenerbahçe, Hollanda'nın Feyenoord Rotterdam takımıyla yapacağı Avrupa Şampiyonlar Ligi 3. ön eleme turu rövanş maçının hazırlıklarını, bu sabah yaptığı antrenmanla sürdürdü. 
     Teknik direktör Werner Lorant yönetiminde, Samandıra Tesisleri'nde gerçekleştirilen ve 1 saat 15 dakika süren antrenmanda sarı-lacivertli futbolcular, pas çalışmasının ardından şut idmanı yaptı. 
     Antrenmanda futbolcuların bir hayli neşeli oldukları gözlenirken, teknik direktör Lorant'ın da zaman zaman futbolcularıyla antrenman sırasında birebir görüşme yapması dikkati çekti. 
     
     JOHNSON, ŞUT ÇALIŞMASINDA SONUNCU OLDU 

     İdmanın sonunda gol atma yarışması yaptıran Alman çalıştırıcı, gol atan futbolcuya idmanı bıraktırırken, çalışmaya katılan 22 futbolcudan Johnson en sona kaldı. 
     Bu futbolcu, en sona kalmasına karşın yine gol atamayınca, daha yakın mesafeden kaleye şut çekerek idmanı tamamladı. Johnson'un sona kalması, takım arkadaşları arasında esprilere neden oldu. 
     
     EKSİKLER 

     Sarı-lacivertlilerin antrenmanına tedavisi için Almanya'da bulunan Rüştü ve Yugoslavya'dan henüz dönmeyen Mirkoviç katılmadı. 2 futbolcu da bugün İstanbul'a gelerek, akşam antrenmanına katılacak. 
     İsrail Milli Takımı'nın Litvanya ile yaptığı özel maçta sakatlanan Revivo ise bu sabah erken saatlerde İstanbul'a gelirken, bu oyuncu idmana katılmayarak tesislerde tedavi oldu. 
     Ankaragücü ile transfer görüşmesi yapan Simao da sabah antrenmanında yer almadı. 
     Kartalspor ile dün yapılan hazırlık maçından sonra adalelerinde ağrı oluşan Mustafa ve Ali Güneş'in yanı sıra, Serhat ve Rapaiç takımdan ayrı koşu yaparak, antrenmanı tamamladı. 
     
     AZİZ YILDIRIM DA İDMANDA 

     Fenerbahçe'nin sabah çalışmasını, kulüp başkanı Aziz Yıldırım da izledi. 
     Yıldırım, kulüp asbaşkanı Murat Özaydınlı ile birlikte tesislere gelerek, antrenmanın büyük bir bölümünü saha kenarından takip etti. 
     
     ANTRENMANLAR BASINA KAPANDI 

     Fenerbahçe, Feyenoord Rotterdam maçının hazırlıklarını, bu akşam basına kapalı olarak yapacağı antrenmanla sürdürecek. 
     Sarı-lacivertlilerin, 27 Ağustos Salı günü yapacağı maça kadarki çalışmalarının medya mensuplarına kapatıldığı bildirildi. 

     
</TEXT>
</DOC>
