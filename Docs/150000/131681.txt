<DOC>
<DOCNO> 131681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sondun07.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel ''Alman hükümeti Türkiye'ye patriot vermeyecek'' 
</HEADLINE>
<TEXT>

     Alman hükümetinin, Türkiye'ye ''Patriot'' tipi hava savunma füzesi vermeyeceği iddia edildi. 
     Der Spiegel dergisi, hükümet çevrelerinden edindiği bilgiler doğrultusunda, Alman hükümetinin, Washington'un Türkiye'ye ''Patriot'' füzeleri verilmesi yönündeki isteğini reddettiğini öne sürdü. 
     Haberde, bu yöndeki kararı Başbakan Gerhard Schröder, Dışişleri Bakanı Joschka Fischer ve Savunma Bakanı Peter Struck'un birlikte aldığı belirtildi. 
     Bilindiği gibi 1994 yılındaki Körfez krizi sırasında da olası bir füze saldırısına karşı Türkiye'ye Patriot füzeleri ile bir hava kalkanı kurulmuş ve savaştan sonra patriotlar geri gönderilmişti. 
     Olası Irak savaşında da Türkiye'ye yönelebilecek füzeli saldırı için patriotların bir kez daha gelmesi gündeme geldi. 
     Haberde ayrıca, BM silah denetçilerinin başkanı Hans Blix'in Şubat ayında Berlin'e gelmesi için davet edildiği, Dışişleri Bakanı Fischer'in de 4 Arap ülkesini kapsayacak bir Ortadoğu gezisine çıkmayı planladığı kaydedildi. 
     Öte yandan, Hamburg Eyaleti Anayasayı Koruma Dairesi Başkanı Heino Vahldiek, Alman Haber Ajansı'na DPA yaptığı açıklamada, Irak'a yönelik olası bir harekat durumunda, Almanya'daki radikal dinci grupların yanı sıra aşırı sağcı ve solcu grupların da yoğun şekilde ABD aleyhtarı eylemler düzenlemelerinden endişe ettiğini söyledi. 
     Radikal dinci İslami gruplarla aşırı sağcılar arasında ilk temasların görüldüğüne dikkati çeken Vahldiek, ''İslami gruplar, aşırı solcular kadar Neonazilere yaklaşmaktan çekinmiyorlar. Bu gruplar için önemli olan kendi çıkarlarının korunması'' dedi. 
     
     HÜKÜMET SÖZCÜSÜ AÇIKLAMADAN KAÇINDI 

     Almanya'nın başkenti Berlin'de Federal hükümetin Irak politikasını değerlendiren bir hükümet sözcüsü, Almanya'nın Türkiye'ye ''Patriot'' tipi hava savunma füzesi vermeyeceği yolundaki haberlerle ilgili açıklama yapmaktan kaçındı. 
     Hükümet sözcüsü, bu konuda bir açıklama yapamayacağını, NATO Konseyi'nde yapılan görüşmelerin gizli olduğunu söyledi. 
     Sözcü, Almanya'nın BM Güvenlik Konseyi'nde Irak konusunda yapılacak olası bir oylamada ''evet'' oyu kullanmayacağı şeklindeki haberleri de eleştirerek, ''Bu konuda henüz kesin bir karar yok. Spekülasyon yapılmaması gerekir'' dedi. 
     





</TEXT>
</DOC>
