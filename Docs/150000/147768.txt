<DOC>
<DOCNO> 147768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/sontur01.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye de gizemli zatürree için ek önlemler alıyor 
</HEADLINE>
<TEXT>

     Sağlık Bakanı Recep Akdağ, şu ana kadar Akut Solunum Yetersizliği Sendromu SARS ile ilgili olarak Türkiye'de vaka bildirimi bulunmadığını bildirdi. 
     Recep Akdağ , son zamanlarda Uzak Doğu'daki bazı ülkelerde 38 dereceden yüksek ateş, halsizlik, baş ağrısı, kas ağrısı, kuru öksürük, iştahsızlık gibi semptomlarla seyreden ve SARS olarak adlandırılan Akut Solunum Yetersizliği Sendromu vakalarının görülmeye başlandığını kaydetti. 
     Dünya Sağlık Örgütü'nün SARS ile ilgili olarak Uzak Doğu ülkelerinin bulunduğu coğrafya dışında seyahat ilişkili olarak başka kıtalardaki ülkelerde de görüldüğünü rapor ettiğini vurgulayan Akdağ, şu ana kadar SARS ile ilgili olarak Türkiye'de vaka bildirimi bulunmadığını belirtti. 
     Sağlık Bakanı Akdağ, Türkiye'de seyahat ilişkili olarak söz konusu sendromu görülme ihtimali göz önüne alınarak Sağlık Bakanlığı Temel Sağlık Hizmetleri Genel Müdürü Uzman Dr. Mehmet Uğurlu başkanlığında GATA Enfeksiyon Hastalıkları ABD öğretim üyesi Dr. Can Polat Eyigün, Ankara Numune Hastanesi Enfeksiyon Hastalıkları ABD öğretim üyesi Dr. Hürrem Bodur, Sağlık Bakanlığı Ankara Hastanesi Enfeksiyon Hastalıkları ABD öğretim üyesi Dr. Necla Tülek, Gazi Üniversitesi Tıp Fakültesi Enfeksiyon Hastalıkları ABD öğretim üyesi Dr. Dilek Arman, Sağlık Bakanlığı Hudut ve Sahiller Sağlık Genel Müdürlüğü Daire Başkanı Dr. Metin Özaydın'ın katılımıyla bir toplantı yapılarak, SARS'a karşı bir dizi kararlar alındığını söyledi. 
     
     SARS'A KARŞI ALINAN KARARLAR 
     Toplantıda, Sağlık Bakanlığının bugüne kadar almış olduğu önlemlerin şu an itibarıyla yeterli olduğu ancak, Türkiye'de seyahat ilişkili olarak SARS'ın görülme ihtimali göz önüne alınarak bugüne kadar alınan önlemlere ek önlemlerin alınmasının uygun görüldüğünü anlatan Akdağ, şunları söyledi 
     ''Toplantıda, SARS ile ilgili bilimsel dokümanın güncelleştirilerek eğitim dokümanı formatında il sağlık müdürlüklerine gönderilmesi, hazırlanan bu doküman ile illerde bulunan bütün sağlık personelinin eğitilmesi uygun görülmüştür. İllerde bulunan sağlık kuruluşlarında şüpheli SARS vakalarının değerlendirilebilmesi için belirlenen bir hastanede özel ünitelerin oluşturulması, olası vaka tespit edilmesi durumunda ileri tetkik için Sağlık Bakanlığı Eğitim Hastaneleri Enfeksiyon Hastalıkları bölümüne gönderilmesi uygun görülmüştür.'' Sağlık Bakanı Recep Akdağ, Dünya Sağlık Örgütü'nün 2 Nisan 2003 tarihinde yaptığı açıklamada Çin Halk Cumhuriyeti Hong Kong özerk Bölgesi ve Guangdong eyaletine zorunlu bir neden olmadıkça seyahatlerin ertelenmesinin uygun olacağının önerildiğini anımsatarak, SARS hastalığının yoğun olarak görüldüğü bölgelere seyahat eden kişilere Sağlık Bakanlığı Hudut ve Sahiller Sağlık Genel Müdürlüğü tarafından gerekli uyarıların sözlü ve yazılı olarak yapılmasının uygun görüldüğünü bildirdi. 
     
     ''TÜM GELİŞMELER YAKINDAN TAKİP EDİLİYOR'' 
     Bakan Akdağ toplantıda alınan diğer kararları da şöyle açıkladı 
     ''Olası bir vaka değerlendirilmesinde kişiden alınacak numunenin Sağlık Bakanlığı tarafından Dünya Sağlık Örgütü referans laboratuvarlarına gönderilmesi uygun görülmüştür. Yine Sağlık Bakanlığı Web sayfasında SARS ile ilgili olarak güncel bilgilerin yayınlanması uygun görülmüştür. Kurulun rutin olarak her hafta Çarşamba günleri saat 16.00'da Sağlık Bakanlığında yapılmasına da karar verilmiştir. 
     Bu kararlardan da görülebileceği gibi, Sağlık Bakanlığı Ulusal ve Uluslararası ilgili kuruluşlar ile işbirliği içinde olup tüm gelişmeleri yakından takip etmekte ve toplum sağlığını ilgilendiren konularda duyarlılıkla gerekli önlemleri almaktadır.'' 
     





</TEXT>
</DOC>
