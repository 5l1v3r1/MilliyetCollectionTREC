<DOC>
<DOCNO> 127556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/yazar/altan.html </URL>
<DATE> 2002/12/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kışın yediğimiz hurmalar... 
</HEADLINE>
<TEXT>

     AB üyesi olmayan İsviçre, nedense model alınmaya başlandı. Bizim de, AB üyesi olamasak dahi, kalkınmamız sürecekti. İsviçre gibi, ferah fahur bir ülke olacaktık biz de... 
     Bizim yerli politikada, "nurlu ufuklar yakındır" edebiyatı, iktidarlar değişse de, bol keseden vaatler vitrininden hiç inmez... 
     1947’lerde "küçük Amerika olacağız" havalanmaları vardı. 
     1950’den sonra "dünya kalkınmamıza hayran oluyor" edebiyatı almış yürümüştü. 
     1965’den sonra "böyük Türkiye" nutuklarıyla çınladı gitti mikrofonlar... 
     Şimdi de model AB üyesi olmayan İsviçre... 
     Biz de, AB üyesi olmasak bile, İsviçre gibi olacağız. 
     Yeşşeee... 
     
     Bir İsviçreli’ye sormuşlar 
     - Türkiye ne zaman İsviçre gibi olabilir 
     - İnekleri politikada değil de, süt endüstrisinde kullanmaya başladıkları zaman, demiş. 
     
     Bir İsviçreli ile bir Türk, konuşa konuşa yürüyorlarmış. 
     Bir cenaze kortejine rastlamışlar. En önde cenaze arabası arkasında peş peşe siyah arabalar... 
     İsviçreli 
     - Kimi götürüyorlar acaba mezarlığa, demiş. 
     Türk 
     - Sanırım, demiş, en öndeki arabada olanı. Bizde adet böyledir. Ne zaman önemli bir kişi, bir yere gitmeye kalksa, en öndeki arabada o olur. Ötekiler de, siyah arabalarla, peş peşe arkasına takılırlar... 
     
     İsviçre’yi model alacağımıza göre, İsviçreli’leri de tanımak gerekiyor. 
     Tanrı, dağları, otlakları, inekleriyle İsviçre’yi yarattıktan sonra, bir İsviçreli’ye sormuş 
     - Benden bir dileğin var mı 
     - Var yüce Tanrı, bol süt istiyorum. 
     - Tamam, istediğin olacak... 
     Bir süre sonra Tanrı, aynı İsviçreli’ye rastlamış 
     - Nasıl, hoşnut musun aldığın sütten 
     - Olağanüstü... Bakın siz de tadın isterseniz... 
     Ve Tanrı bir bardak süt içmiş İsviçreli’nin elinden 
     - Gerçekten de, demiş, çok güzel. Başka bir şey daha istiyor musun benden 
     - Evet yüce Tanrı. 1 milyon rica edecektim, bir bardak sütün parası... 
     
     Biliyorsunuz, bizde ne yolsuzluk söylentileri biter, ne kayırmacılık dedikoduları, ne yuttur kaydır üçkağıtçılıkları... 
     İhale yasaları üstünde çıkan son tartışmalarla, yeni yılda da politikadaki hapazlamacılık geleneği süreceğe benzer. 
     Ümit Yaşar’ın anısına, onun yıllarca önce yazmış olduğu "Sadrazam Hamamda" şiiriyle bitirelim yazıyı 
     
     Günlerden bir gün 
     Hamama gideceği tuttu 
     Sadrazam hazretlerinin 
     Bir yanında birinci veziri 
     Bir yanında ikinci veziri 
     Bir yanında üçüncü veziri 
     Sonra efendime söyleyeyim 
     Peşkircibaşısı 
     Nalıncıbaşısı 
     Sabuncubaşısı 
     Velhasıl tam dört yüz kişilik kafile 
     Peştemal takıp girdiler hamama 
     
     Geçtiler kurnaların başına 
     Üçer beşer 
     Sadrazam deseniz 
     Kuruldu göbektaşına 
     Yan gelip yattı 
     Memleketin en ünlü tellakları 
     Sardılar dört yanını 
     Kimi elini kaptı kimi bacağını 
     Bir keseleme, sürtme faslıdır başladı 
     Tamam on iki saat 
     On iki ünlü tellak 
     İncitmeden keselediler 
     Hazretin mübarek vücudunu 
     Öylesine kir çıktı ki sormayın 
     Her biri nah parmağım gibi 
     Aman efendimiz bu ne kiri 
     Demeye kalmadı 
     Keselerin altında eriyip gitti 
     Koskoca sadrazam 
     Bütün maiyet erkanı yerinden fırladı 
     - Nittünüz devletliyi 
     Dediler tellaklara 
     Tellaklar cevap verdi 
     - Biz yıkadık, keseledik 
     Devletlinin kirden ibaret olduğunu bilemedik 
     Suç bizde değil 
     Neyleyelim 
     Kir bitti 
     Sadrazam elden gitti. 
     
     







Kışın yediğimiz hurmalar... 


Turne Anıları 


Türk ordusu paralı asker değil’ 


Sloganda ya da yalanda yaşamak 


Gribe karşı votka 


Elton John konserinde... 


Müthiş bir yaşam mücadelesi ve... 


Katil evlilik mi 


"Kara cüppeliler" lafına doğru... 


Tarihte Musul, Kerkük 


Gazetemizdeki yılbaşı ağacı çok çok özel 


Ayşegül nasılsın İyi misin 


Koş vatandaş koş 2 


Büyümenin finansmanı 2002’de de çözülemedi 


Çam ağacı yerine "nahıl" 


Moskova’da sürpriz konuk bir prenses 


</TEXT>
</DOC>
