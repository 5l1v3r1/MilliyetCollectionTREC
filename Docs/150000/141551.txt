<DOC>
<DOCNO> 141551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/dunya/dun01.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökten intikam yağdı 
</HEADLINE>
<TEXT>

İsrail helikopterleri, HAMAS saldırılarının öcünü, örgütün askeri kanat sorumlusu El Makadme’yi öldürerek aldı 
     DIŞ HABERLER SERVİSİ 

     İsrail ordusu, bir hafta içinde 16 İsraillinin ölümüyle sonuçlanan iki ayrı saldırının sorumluluğunu üstlenen İslami Direniş Hareketi’nin HAMAS askeri kanat liderini öldürerek aşırı dinci Filistinli örgüte büyük darbe indirdi. 
     Görgü tanıklarının verdiği bilgiye göre, dün sabah Gazze semalarında dolaşan iki İsrail helikopteri, HAMAS’ın kurucuları arasında da yer alan İbrahim El Makadme’nin bulunduğu araca füze yağdırdı. Saldırıda, El Makadme’nin yanı sıra üç koruması yaşamını yitirirken, 10 çocuk ve bir koruma da yaralandı. Militanların aracı paramparça olurken, ceset parçaları etrafa saçıldı. Saldırının, HAMAS militanlarının bir Yahudi yerleşim biriminde iki İsrailliyi öldürmesinin ardından gelmesi dikkat çekti. 
     Saldırının ardından intikam çağrısı yapan HAMAS, "savaşın" yeni bir safhaya girdiğini ve bundan sonra Yahudi politikacıları hedef alacaklarını duyurdu. 
     Gazze’deki saldırıyı kınayan Filistin Yönetimi de, eylemin sonuçlarından tamamen İsrail hükümetini sorumlu tuttuklarını belirtti. İsrail ise, El Makadme’nin öldürülmesinin, aşırı dinci örgütlere yönelik operasyonun parçası olduğunu açıkladı. 
     



 DÜNYA 














</TEXT>
</DOC>
