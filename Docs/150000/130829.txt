<DOC>
<DOCNO> 130829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur18.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hekimler ücret zammını protesto etti... 
</HEADLINE>
<TEXT>

     İstanbul Tabip Odası üyesi bir grup hekim, 2003 yılının ilk 3 ayı için yapılan yüzde 5'lik zammı ve zorunlu tasarruflar için öngörülen ödeme planını protesto etti. 
     Haydarpaşa Numune Hastanesi eski acil servis binası önünde toplanan yaklaşık 25 hekim, ''İnsanca geçinecek ücret istiyoruz'', ''Maaşımızla geçinmek istiyoruz'', ''Savaş bir halk sağlığı sorunudur'' yazılı dövizler taşıdı alkış tutarak ''Savaşa değil sağlığa bütçe'', ''IMF ile anlaşmalar iptal edilsin'' sloganları attı. 
     İstanbul Tabip Odası Yönetim Kurulu adına Yönetim Kurulu üyesi Ali Çerkezoğlu tarafından okunan basın açıklamasında, kamu çalışanlarının ve emeği ile geçinen hekimlerin ücretinin yıllardır çok düşük olduğu belirtilerek, şöyle denildi 
     ''Tam gün yasasının yürürlükte olduğu 1980 yılında uzman hekimlerin maaşı bin 200 dolar, pratisyen hekimlerin maaşı da bin dolardı. Bugün ise 500 doların altında kaldı. Bu para insanca geçinmemizi sağlamaya bile yetmiyor. Geçinebilmek için ikinci, hatta üçüncü işlerde çalışmak zorunda kalıyoruz. Hükümetin ücret zammını düşük tutmasının gerekçesi, her zamanki gibi 'bütçe olanakları ve IMF ile yapılan anlaşmalara uyma zorunluluğu' olarak açıklanıyor. Bu gerekçeye inanmıyoruz. Bu ülkenin olanakları, emeği ile geçinen bütün insanlara yeterlidir. Hükümete sesleniyoruz Yüzde 5'lik zam değil, insanca geçinecek ücret istiyoruz.'' Açıklamada, Çalışanları Tasarrufa Teşvik Fonu'nda biriken paranın çalışanlara bir defada ve tam olarak ödenmesi de istendi. 
     Hekimler, açıklamanın ardından dağıldılar. 
     





</TEXT>
</DOC>
