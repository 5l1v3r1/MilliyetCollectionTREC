<DOC>
<DOCNO> 124943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sondun09.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta müzakereler yeniden başlıyor... 
</HEADLINE>
<TEXT>

     ''Kıbrıs''ın genişleme programına dahil edildiği Avrupa Birliği Kopenhag zirvesinde, 28 Şubat'a kadar Kıbrıs'ta taraflar arasında bir anlaşmaya varılmasına ilişkin mutabakat uyarınca çalışmalar başladı. 
     BM Genel Sekreterliği yetkililerinin müzakerelerin başlaması için girişimlerde bulundukları ve Türk tarafının görüşmelere hazır olduğunu bildirdiği öğrenildi. 
     KKTC Cumhurbaşkanlığı Müsteşarı Ergün Olgun'dan alınan bilgiye göre, BM Genel Sekreteri'nin Kıbrıs Özel Temsilcisi Alvaro De Soto'nun Hukuk Danışmanı Didier Tsirter, BM sürecinin bu hafta başlatılmasını talep etti. 
     BM'nin bu talebine olumlu yanıt verdiklerini belirten Olgun, öğle saatlerinde Ankara'ya gideceğini ve burada Cumhurbaşkanı Rauf Denktaş başkanlığında, Dışişleri ve Savunma Bakanı Tahsin Ertuğruloğlu ile Türk hükümet yetkilileriyle ortak bir değerlendirme yapılacağını söyledi. 
     Bu toplantının ardından KKTC'de de hükümet ve siyasi parti liderleriyle bir değerlendirme yapılacağını ve böylece izlenecek politikanın belirleneceğini ifade eden Olgun, bir soruya karşılık, ''Görüşmelerin şekli, nasıl olacağı, dolaylı dolaysız görüşme mi olacağı henüz belli değil'' dedi. 
     New York'ta bulunan BM Genel Sekreteri'nin Kıbrıs Özel Temsilcisi Alvaro De Soto'nun yılbaşından sonra adaya geleceğini açıklayan Olgun, Cumhurbaşkanı Denktaş'la birlikte yarın veya Çarşamba günü KKTC'ye dönmeyi hedeflediklerini kaydetti. 
     





</TEXT>
</DOC>
