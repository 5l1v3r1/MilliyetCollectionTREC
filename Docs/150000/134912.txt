<DOC>
<DOCNO> 134912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/guncel/agun.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizde insanlar vardı ama biz ulaşamadık... 
</HEADLINE>
<TEXT>

Karadeniz’de fırtınaya yakalanan Rusya bandıralı yük gemisi, ambarındaki çatlak yüzünden battı. 8 ceset bulundu, 4 kişi kayıp 
SOS sinyalini duyup yardıma gelen Bulgaristan bandıralı geminin kaptanı, "Fırtına yüzünden onlara ulaşamadık" dedi 
     MUSTAFA ÖZDEMİR DHA 

     Zonguldak’ın 60 mil açıklarında şiddetli fırtına nedeniyle batan Rusya bandıralı "Strelets" adlı kuru yük gemisinin 14 kişilik mürettebatından 2 kişi kurtarıldı, 8 kişinin ise cesedi bulundu. Kurtarma çalışmalarına katılan Liberya bandıralı "Altai" adlı tankerin mürettebatı, makine mühendisi Sergei Lukoyanov’u ve Barçhykov Sergey’i azgın dalgaların elinden almayı başardı. Yetkililer, geminin 1 numaralı ambarında çatlak oluştuğunu ve buradan başlayan kırılmadan dolayı kıç tarafının battığını, baş kısmının ise halen yüzeyde olduğunu söyledi. 
     
     GECE 04.30’DA SOS VERDİ 
     İzmit’e getirdiği yükü boşalttıktan sonra Ukrayna’nın Kherson Limanı’na doğru yola çıkan 132 metre uzunluğundaki 3 bin 390 grostonluk "Strelets" adlı kuru yük gemisi, 1 Şubat 2003’te İstanbul Boğazı’ndan Karadeniz’e çıktı. Ancak önceki gece fırtınaya yakalandı. 
     Ambarı çatlayan gemi su almaya başlayınca, sabah saat 04.30 sıralarında SOS verdi. Ardından uluslararası sularda battı. Kurtarma çalışmalarına sahil güvenlik botunun yanı sıra, aynı bölgeden geçen Liberya bandıralı "Altai" adlı tankerle, Bulgaristan bandıralı "Victor Vesletz" adlı kuru yük gemisi de katıldı. 
     
     ARAMA ÇALIŞMASI SÜRÜYOR 
     Olayın ardından Samsun Sahil Türk Radyo aracılığıyla çevredeki gemiler kurtarma çalışmalarına katılmaları için sürekli uyarıldı. "Victor Vesletz"in kaptanı telsiz görüşmesinde, su yüzeyinde insan vücutları gördüklerini, ancak olumsuz hava koşulları nedeniyle ulaşmakta güçlük çektiklerini söyledi. Sağ kurtarılan 2 kişi ile toplam 8 ceset Zonguldak’ın Ereğli Limanı’ndan hareket eden TCG Gökova Firkateyni’ne alınacak. Bölgede arama kurtarma çalışmaları 7 gemi ve 1 firkateynle sürdürülüyor. 
     
Geminin mürettebatı donmak üzereyken kurtarıldı 16 saat Azrail’in nefesini hissettiler      Strelets, fırtınada batarken karaya oturan Kamboçya bandıralı geminin mürettebatı, soğuktan titreyerek 16 saat yardım bekledi 
     TAHSİN AKSU İstanbul 

     Rusya’dan İsrail’e giden buğday yüklü Kamboçya bandıralı "Euro Asia" adlı kuru yük gemisi, fırtına nedeniyle kontrolden çıktı. Sürüklenmeye başlayan 1991 grostonluk 107 metre uzunluğundaki gemi, önceki akşam 19.15 sıralarında Gümüşdere Plajı önlerinde karaya oturdu. Telsizle yardım isteyen Rus kaptan Valeri Nikolayeviç, geminin su almaya başladığını bildirdi. Kıyı Emniyeti ve Gemi Kurtarma İşletmeleri Genel Müdürlüğü ekipleri de kısa sürede olay yerine ulaştı. Ancak dev dalgalar, şiddetli rüzg r ve karanlık mürettebatın tahliyesini engelledi. 
     
     FİLİKA İNDİREMEDİLER’ 
     Makine dairesi su dolduğu için sistemleri devre dışı kalan gemideki 10 mürettebat donma tehlikesi atlattı. Üç metreyi bulan dalgaların art arda çarptığı gemide 16 saat yardım bekleyen mürettebat, Kıyı Emniyeti ve Gemi Kurtarma İşletmeleri Genel Müdürlüğü ekiplerince kurtarıldı. Kıyı Emniyeti Rumeli Tahliyesiye Bölge Reisi Nihat Paskumru, "Mürettebat bize kurtar diyor ama bu geminin deniz trafiğine çıkmaması lazım. Filikayı indiren mekanizma bozuk. Can kurtarma botu da yok" dedi. 
     
     BOTLA KURTARILDILAR 
     30 personelin görev yaptığı kurtarma operasyonunda soğuk ve dalgalarla 16 saat mücadele eden 10 mürettebat, özel kıyafetler içinde botla sahile taşındı. Bu arada, Çatalca’ya bağlı Karaburun Kilitburnu mevkiinde önceki gün kumsala oturan Kamboçya bandıralı "Nasuh I" adlı boş kuru yük gemisinin durumunda bir değişiklik olmadığı, mürettebatın gemiyi kendi imk nlarıyla kurtarmaya çalıştığı bildirildi. 
     
Mürettebatı arayan uçaklar geri döndü      Kurtarma çalışmalarına katılmak amacıyla bölgeye hareket eden Genelkurmay Başkanlığı’na ait 1 helikopter ile uçak, hava koşulları nedeniyle üslerine geri döndü. 2 yaralı ve 7 kişinin cenazesi bu sabah İstanbul’da olacak. Son cenaze ise "Marmara - 3" adlı gemiyle Ukrayna’ya götürülüyor. 4 mürettebatın aranması çalışmalarının yarın sabah erken saatlerde denizden ve havadan sürdürülmesi planlanıyor. 
     
     
     



 GÜNCEL 
















</TEXT>
</DOC>
