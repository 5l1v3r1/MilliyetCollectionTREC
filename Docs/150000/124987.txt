<DOC>
<DOCNO> 124987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/soneko24.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Kemal Unakıtan Vergi affı değil, vergi uzlaşma paketi 
</HEADLINE>
<TEXT>

     Maliye Bakanı Kemal Unakıtan, vergi uzlaşma paketi ile ''zamanında ödeyenlere haksızlık oluyor'' yorumlarının yapıldığına işaret ederek, ''İkide bir af çıkartıp vergi ödeme arzusunu törpülemek istemiyorum ama bu yaraları sarmamız lazım. Türkiye tarihinin en büyük küçülmesini yaşadı. Bir gecede milyonlarca vatandaşımız işsiz kaldı'' dedi. 
     Marmara Üniversitesi Maliye Araştırma ve Uygulama Merkezi tarafından düzenlenen, ''Türk Vergi Sisteminde Yapılması Düşünülen Düzenlemeler'' konulu toplantıya katılan Unakıtan, popüler çözümlerle bir yere varılamayacağını ekonominin büyümeye geçmesi gerektiğini bildirdi. 
     Göreve başladıklarında nasıl bir Türkiye bulduklarını kimseye anlatmadıklarını ancak hükümete geldiklerinde kucaklarına ''ateş topu'' düştüğünü anlatan Maliye Bakanı Unakıtan, hızlı çalışmak zorunda olduklarını kaydetti. 
     Büyümenin yılın başında yüzde 3 olarak düşünüldüğünü ancak yıl sonunda yüzde 6-6.5 olacağının tahmin edildiğini ifade eden Unakıtan, ''Büyümeyi istikrarlı bir büyüme haline getirmeliyiz. Büyürken enflasyondan da taviz vermememiz lazım. Zaten rakamlar tahminlerden iyi gidiyor, hedefimiz yüzde 20'' dedi. 
     
     ''HERKES SARAYDA OTURMAK İSTİYOR'' 
     Kemal Unakıtan, önceki hükümetin hazırladığı bütçenin üçte birinin açık olduğunu belirterek, şunları söyledi. 
     ''Gelirler olduğundan daha fazla, giderler ise olacağından daha az gösterilmiştir, bir nevi makyaj. Bu açıkları borçla değil, vergi gelirleriyle kapatmamız lazım. Giderlere baktığımızda hantal devlet yapısını görüyoruz. Muazzam bir gider ve karşısında efektif olmayan gelir. Öyle gider kalemleri var ki özelleştirilecek diye hiçbir şey yapılmamış, tüm çalışanlar oturuyor ama ay başında maaşlar ödeniyor. Özelleştirme İdaresi bile kendi giderlerini karşılayamaz duruma gelmiş. Her tarafta bir savurganlık var, kadrolar aşırı şişirilmiş. Koalisyon hükümeti zamanında orası benim burası benim diye her taraf arpalık olmuş. Kadro şişirilince de bina yapılmış, Şimdi Ankara'ya bakın her taraf bina. Önce yapıp sonra düşünüyorlar. Herkes sarayda oturmak istiyor. Ayağımızı yorganımıza göre uzatacağız.'' 2003 yılının ''Tasarruf Yılı'' olarak kabul edilmesinin düşünüldüğünü belirten Unakıtan, kamudaki taşıtlarla ilgili çalışmanın bu hafta içinde Başbakanlık'a sunulacağını söyledi. 
     Sağlıklı bir gelir yapısına sahip olunmadığını ifade eden Unakıtan, hızlı bir şekilde çalışmaları yürüttüklerini ve bu çerçevede Mali Milat'ı da kaldıran yasa tasarısının geçtiğimiz hafta içinde TBMM'ye gönderildiğini anımsattı. 
     Vergileri etkin bir şekilde tahsil etme zorunluluğuna dikkat çeken Unakıtan, vergi idaresi reformu da yapacaklarını belirterek, ''Bunlar kolay işler değil'' dedi. 
     Vergi mevzuatındaki teşvik unsurlarının yine ele alınması gerektiğini bildiren Maliye Bakanı Unakıtan, ihracatın artırılması için bunların önem taşıdığını ancak Türkiye'nin komşularıyla yaptığı ticaretin de artırılması gerektiğini bildirdi. 
     
     İKİDE BİR AF ÇIKARTIP... 
     Unakıtan, katılımcılardan kendisine vergi uzlaşma paketine ilişkin sorulan bir soruyu da şöyle yanıtladı 
     ''180 bin ihtilaflı dosya var. Bunları temizlemek ve en baştan başlamak istiyoruz. Vergi affı değil vergi uzlaşma paketi diyoruz. Sadece cezalarla ilgili düzenleme söz konusu, ana borcun silinmesi söz konusu değil. Şimdi zamanında ödeyenlere haksızlık oluyor deniyor. İkide bir af çıkartıp vergi ödeme arzusunu törpülemek istemiyorum ama bizim bu yaraları sarmamız lazım. Türkiye tarihindeki en büyük küçülmeyi yaşadı, binlerce kepenk kapandı, milyonlarca vatandaşımız işsiz kaldı. Bir günde dolar 650 bin liradan 1 milyon 300'e çıkmış. Bu yaraları sarmamız lazım.'' 
     





</TEXT>
</DOC>
