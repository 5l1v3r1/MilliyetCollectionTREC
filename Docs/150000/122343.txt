<DOC>
<DOCNO> 122343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur14.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakdemirli "ANAP'ın önemli bir maddi sakıntısı yok" 
</HEADLINE>
<TEXT>

     ANAP Genel Başkanvekili Ekrem Pakdemirli, hangi sebepten ayrılmış olursa olsun tüm ANAP'lıları yeniden bu partinin çatısı altına davet etti. 
     Pakdemirli, partisinin genel merkezinde düzenlediği basın toplantısında, bazı basın-yayın organlarında yer alan ''ANAP iflas etti, mallarını satacak'' şeklindeki haberlerin doğru olmadığını kaydetti. ANAP'ın borçlarının ve alacaklarının bulunduğunu belirten Pakdemirli, partisinin önemli bir maddi sıkıntısının olmadığını, borçlarına ilişkin ödemelerin devam ettiğini bildirdi. 
     ANAP'ın 3 Kasım seçiminde önemli bir yenilgi aldığını, ancak bu yenilginin partinin bitişine değil yeniden doğmasına sebep olacağını savunan Pakdemirli, ANAP'ın ülkeye hoşgörü kavramını getirdiğini ve ülkenin her bir köşesinde hizmetinin bulunduğunu söyledi. 
     Pakdemirli, ''Hangi sebeple olursa olsun, partisinden ayrılmış olan ANAP'lıları bu partinin çatısı altına devam ediyorum. Yeniden 1983'deki gücü bulacağımıza inanıyorum'' diye konuştu. 
     57. Hükümet döneminde uygulanan ekonomik programın toplum kesimlerini fakirleştirdiğini ve buna tepki olarak vatandaşın TBMM'deki partileri cezalandırdığını ifade eden Pakdemirli, ''Güzel insanımız tepkisini Arjantin'deki gibi değil, tam demokratik biçimde sandıkta göstermiştir'' dedi. 
     ANAP'ın seçimlerden gerekli dersi aldığını ve artık yeni ödevine çalışmaya başladığını belirten Pakdemirli ilk hedeflerinin mahalli seçimler olduğunu, bu seçimlerde genel seçimlerden daha yüksek oy almayı amaçladıklarını söyledi. 
     Pakdemirli ''DYP ile bir birlikteliğin söz konusu olup olmayacağına'' ilişkin soru üzerine, ''Hayır, bu gündemimizde yok'' yanıtını verdi. Pakdemirli, mahalli seçimlerde DYP ile işbirliğine gidilebileceğini, bundan verim alınması durumunda durum değerlendirmesi yapılabileceğini anlattı. 
     Ekrem Pakdemirli, genel başkanlığa aday olup olmayacağının sorulması üzerine, ''ismi üzerinde ittifak edilirse görevden kaçmayacağını'' kaydetti. 
     





</TEXT>
</DOC>
