<DOC>
<DOCNO> 100599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sontur15.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani ''Hiçbir harekata körü körüne katılacak değiliz'' 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, ABD'nin Irak'a yönelik olası harekatına ''körü körüne katılmayacaklarını'' söyledi. 
     Talabani, Dışişleri Bakanlığı Müsteşarı Uğur Ziyal ile yaklaşık bir saat süren görüşmesinin ardından gazetecilerin sorularını yanıtladı. 
     Bir soru üzerine, Talabani, ABD'nin Irak'a yönelik olası harekatının ne amaçla yapılacağını ve böyle bir harekatta rollerinin olup olmayacağını henüz bilmediklerini belirterek, sözlerini şöyle sürdürdü 
     ''Bizim için önemli olan ABD'nin demokratik, parlamenter ve laik bir Irak rejimini oluşturmak istemesi. Aksi halde bir diktatörün yenisiyle değiştirilmesini istemiyoruz. Hiçbir operasyona körü körüne katılacak değiliz.'' Irak'ın bölünmesine karşı olduklarını ifade eden Talabani, ''Bağımsız bir Kürt devleti için değil, Kürtlerin taleplerine yanıt veren demokratik, parlamenter ve laik bir Irak için mücadele ediyoruz'' dedi. 
     Talabani, Türkiye'nin Irak'ın bölüneceği yolundaki dedikodulara inanmamasını isteyerek, ''Biz önce Iraklıyız ve birleşik bir Irak istiyoruz'' dedi. 
     Celal Talabani, temasları sırasında Irak'ın mevcut durumu ve geleceğiyle ilgili ortak bir anlayış geliştirmeye çalıştıklarını ve IKYB'nin Iraklı demokratik bir güç olacağının altını çizeceklerini ifade etti. 
     





</TEXT>
</DOC>
