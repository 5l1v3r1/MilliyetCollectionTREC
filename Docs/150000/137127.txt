<DOC>
<DOCNO> 137127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sonspo05.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı kart gören Okan Soyunma odasında İnter için ağladım 
</HEADLINE>
<TEXT>

     İtalya Birinci Futbol Ligi'nin 21. haftasında, deplasmanda Chievo Verona'ya 2-1 yenilen lider FC Inter'de, kırmızı kart gören milli futbolcu Okan Buruk, İtalyan basınında büyük tartışma yarattı. 
     İtalyan spor gazeteleri, bugün haberlerinde, Okan'a gösterilen kırmızı kartı başlıklarına taşıyarak, ''Haksız bir kırmızı kart verildi'' yorumlarında bulundu. 
     Okan, basında çıkan demecinde, ''Hakeme dokundum. Ama yalnızca hafif bir biçimde, sanki bir arkadaşıma dokunur gibi. Yalnızca 'hayır' dedim. Herhangi bir biçimde küfür etmedim'' dedi. 
     Türk futbolcu, ''Biliyorsunuz ki az İtalyanca konuşuyorum. Yalnızca taraftarlara birşeyi açıklamak istiyorum. Koşarken hakeme dokundum. Penaltıya itiraz etmek istiyordum. Başka da hiçbir şey olmadı. Soyunma odasında Inter için ağladım'' açıklamasını yaptı. 
     Okan'ın takım arkadaşlarından Cannavaro, hakem Rajal Buto'nun suçsuz yere Okan'ı cezalandırdığını ifade ederek, ''Hakem Okan'ın kendisini korkutmak istediğini düşündü. Okan, İtalyanca bile konuşamıyor. Bir yanlış anlamının kurbanı'' dedi. 
     Takım kaptanı Zanetti de Okan'ın küfür edecek birisi olmadığını ve İtalyanca'sının da buna yetmeyeceğini söyledi. 
     Öte yandan FC Inter Teknik Direktörü Hector Cuper, Okan'ın oyundan atılmasıyla ilgili bir soruyu, ''Ne olduğunu bilmiyorum. Okan genelde hiç konuşmaz. Ben de saha içinde olanı görmedim' diyerek yanıtladı. 
     Cuper, 34. dakikada Okan'ın kırmızı kart görerek oyundan atılması sonrasında, takımda büyük bir eksikliğin olduğunu, orta alandaki bir oyuncunun olmamasından dolayı Chievo Verona'nın bu avantajını iyi değerlendirdiğini sözlerine ekledi. 
     





</TEXT>
</DOC>
