<DOC>
<DOCNO> 144327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sonspo35.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dürüst Verilen cezayı hak etmedik. Tahrik vardı... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Fenerbahçe ile oynadıkları maçtaki olaylar nedeniyle aldıkları seyircisiz oynama cezasını ağır bir karar olarak nitelendirerek, ''Bize göre bu ceza fazla. Ağır tahrik vardı'' dedi. 
     Ali Dürüst, Florya Metin Oktay Tesisleri'nde düzenlediği haftalık olağan basın toplantısında soruları yanıtladı. Dürüst, Fenerbahçe maçında oyuncuların ve teknik heyetin iyi niyetinin bulunduğunu ifade ederek, ''Bu ceza taraftarlara değil, takıma verildi. 3-5 seyircinin yabancı madde atmasıyla böyle bir ceza beklemiyordum. Dünyada da bu tür olaylarda para cezası verilir. Böyle bir ceza ümit ettim. Takımımız bunu hak etmedi. Ağır bir ceza aldık'' diye konuştu. 
     Fenerbahçeli futbolcuların maça pankart açarak çıkmalarını tahrik olarak değerlendirdiklerini anlatan Dürüst, protestoların bu olaydan sonra başladığını, futbolcuların iyi niyetinin görmezden gelinmesinin kendilerini üzdüğünü söyledi. 
     
     ''HER ŞEY YENİ BAŞLIYOR'' 
     Ali Dürüst, önlerinde 10 maç bulunduğunu ve her şeyin henüz yeni başladığını söyledi. 
     Alınacak 30 puan olduğunu belirten Dürüst, ''Zirvedeki takımların 50 puan düzeyinde olduğu göz önüne alınırsa, bunun yaklaşık yüzde 70'i kadar alınacak puan var. Her şey yeni başlıyor'' dedi. 
     Dürüst, oynanmamış maçları kazanılmamış olarak gördüklerini de vurgulayarak, ''Denizlispor maçı ertelendiğinde benim söylediklerim aynen çıktı. O gün eleştirenler herhalde utanmıştır'' diye konuştu. 
     Takımın, zaman zaman göze hoş gelen futbol oynadığını dile getiren Dürüst, hedeflerinin bu süreyi bir maçta 60 dakikaya çıkarmak olduğunu kaydetti. 
     Dürüst, puan cetveline bakıldığında, şampiyonluğun en büyük adaylarından biri olduklarını da ifade ederek, bugün için mevcut durumun kendilerini teselli ettiğini söyledi. 
     Kadrolarındaki yabancı oyuncularının çıkan savaştan tedirginlik duymadığını belirten Dürüst, ''Türkiye savaşın içinde değil. Endişeler yersiz. Yabancı oyunculardan bu konuda bize gelen bir şikayet yok'' şeklinde konuştu. 
     
     SAKATLARIN DURUMU 
     Basın toplantısına katılan kulüp doktoru Bülent Bayraktar da sakat futbolcularla ilgili bilgi verdi. 
     Lukunku ve Xavier'in sakatlıkları bulunduğunu belirten Bayraktar, ''Lukunku'nun üst grup arka adalesinde ezik ve kanaması devam ediyor. Tedavisini hızla sürdürüyoruz. Elazığspor maçına yetiştirmeye çalışıyoruz. Xavier'in ise ayağının iç tarafında açık bir yara var. Ayakkabı giydiğinde ayağı ağrıyor. Durumu tamamen ayak sağlığıyla ilgili. Maçta oynamayla ilgili bir sorunu yok'' dedi. 
     Bülent Bayraktar, Hasan'ın ağrılarının azaldığını ve takımla birlikte çalıştığını sözlerine ekledi. 
     





</TEXT>
</DOC>
