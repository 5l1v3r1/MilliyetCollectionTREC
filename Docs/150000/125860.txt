<DOC>
<DOCNO> 125860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/soneko17.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Çalışanların haklarını korumak suçsa, bu suçu işledim 
</HEADLINE>
<TEXT>

     Sanayi ve Ticaret Bakanı Ali Coşkun, zorunlu tasarruf adı altında kesilen paraların 'devletin borcu olduğunu ve bunu ödemekle yükümlü olduğunu' söylediğini belirtirken, ''bunları söylemek, çalışanların hakkını korumak suçsa, ben bu suçu işledim'' dedi. 
     Bakan Coşkun, Zafer Çağlayan başkanlığındaki Ankara Sanayi Odası ASO yöneticilerini makamında kabul ederek bir süre görüştü. 
     Görüşmede bir gazetecinin, ''hükümetin zigzag çizdiği söyleniyor'' demesi üzerine Coşkun, ''zigzag falan yok. Bakanlar arasında bir uyumsuzluk yok. Zannederim basın bu sıralar malzeme bulamadığı için ifadelerin bir kısmını alarak bizi, birbirimize zıt gibi gösteriyor. Herhangi bir zıtlaşma yok'' dedi. 
     Bugün bir gazetede, ''Ali Coşkun, bedelli askerliği gündeme getirdi, sonra vazgeçti'' dendiğine işaret eden Bakan Coşkun, şöyle devam etti 
     ''Ben sorulan bir soruya, bizim parti programımızda bu var, hükümet programına girmedi, girerse Türkiye'nin stratejik konumu dolayısıyla tabiiki Genelkurmay Başkanlığı ve Milli Güvenlik Kurulu'nun görüşü alınarak bu karara bağlanır dedim. Televizyonda 'bedelli askerlik getirilecek' diye çıktı. 
     Aynı şekilde zorunlu tasarruf da. Borç yönetimini elbette Hazine'den sorumlu bakanlık yapıyor. Benim söylediğim, Anayasa Mahkmesi bu kanunu iptal etti, Mart ayında resmi gazetede yayınladı. 28 Aralık'ta bu süre tamamlanıyor. Bu süre içinde ödeme planının ortaya konması lazım. Zaten nemalar Şubat-Mart'ta ödeniyor. Dolayısıyla ilk taksidin de Şubat ve Mart'ta ödenebilir . O da tamamen yanlış ifade edildi. Sanki birbirimize zıt gibi gösterildi.'' Bu paranın iç borç niteliğinde, 12.8 katrilyon lira civarında olduğuna işaret eden Bakan Coşkun, şöyle konuştu 
     ''Eski hükümetler para basar, piyasaya bir canlılık getirirlerdi. 5 Kasım'dan beri, Merkez Bankası'nın Hazine'ye avans olarak bile para basması mümkün değil artık. Merkez Bankası özerk oldu, müdahale etmeyi de düşünmüyoruz. Ama bu fon, devletin bankalar aracılığıyla Hazine Bonosu Devlet Tahvili satarak borçlanması neyse, çalıştırdığı memurdan işçiden kestiği zorunlu tasarruf da devletin borcudur ve bu borçları ödemekle yükümlüdür. Bunları söylemek çalışanların hakkını korumak suçsa, ben bu suçu işledim.'' 
     
     ''BASKI KURMAMALI'' 

     Hiç kimsenin bir başkasının fikrini söylemesi karşısında baskı kurmaması gerektiğini anlatan Bakan Coşkun, ''yani bir fikir söylüyorsun, yanlış olabilir, yanlış anlaşılmış olabilir. O fikir yanlış anlaşıldığı zaman, fikir sahibi öyle demek istemedim şunu söylemek istedim dediği zaman, o insan çarketti diye suçlanmamalı'' diye konuştu. 
     ''Türkiye'nin yasakçı ülke olmaktan kurtulması lazım'' diyen Sanayi ve Ticaret Bakanı, devamla şunları kaydetti 
     ''Herkes fikrini söyleyecek ve doğru yol bulunacak. O bakımdan bu fikirlerin söylenmesi, mecliste önerge verilerek istenmeyen bir şeyin gündeme gelmesi, demokrasinin zenginliğidir. Önemli olan uygulamaya geçecek karardır. Vergi konusunda bugün uygulamaya geçecek karar doğrudur.'' Bir başka gazetecinin, ''baskı mı gördünüz '' sorusu karşılık ise Bakan Coşkun, gülmekle yetindi. 
     
     HAYAT STANDARDI KONUSU 

     Vergi kanununa 'hayat standardı' uygulamasının ise bürokratların hazırladığı bir öneri olarak girdiğine belirten Coşkun, buna karşılık Acil çözüm planında esnafa yeni yük getirilmeyeceğinin yer aldığına işaret etti. 
     Devletin yeniden yapılandırıldığını, bu kapsamda önümüzdeki günlerde bakanlığın bazı işlerinin odalara devredileceğini bildiren Coşkun, ilk etapta sanayiciye sicil belgesi verilmesinin odalara bırakılması yönünde çalışmaların tamamlandığını, kobi'lerin teşvik belgesi konusunda da çalışmanın sürdüğünü söyledi. 
     
     ASO BAŞKANI ÇAĞLAYAN 

     ASO Başkanı Zafer Çağlayan da, sanayiinin içinden gelen biri olarak Coşkun'a başarılar diledi. 
     Bakanlığın şu anki yapısıyla yeterli hizmet veremediğini, ekonomik konularda fikir yürüten bir bakanlık haline gelmesi gerektiğini vurgulayan Çağlayan, sanayici ve Kobi tanımlarının yeniden yapılması gerektiğini, sanayicinin tek muhatabının bu bakanlık olmasında büyük fayda olduğunu dile getirdi. 
     Kobi'lerle ilgili 40-50 kuruluş bulunduğunu ve bunların tek bir bayrak altında birleştirilerek, koordinasyonunun TOBB'a verilmesi görüşünü dile getiren Çağlayan, Organize Sanayi Bölgesi'nin hayata geçirilmesinde 7 yıldır bürokratik engellerle uğraştıklarını anlattı. 
     
     BEDELLİ ASKERLİK KONUSU 

     Meclis'teki milletvekillerinin çoğunun yeni olduğunu ve bürokratların kendilerine yapıcı şekilde yardımcı olmaları gerektiğini vurgulayan ASO Başkanı Çağlayan, bedelli askerlik konusunda da kendisine gelen ciddi talepler geldiğini belirtti. 
     Celplerde 150 bin kişiyi bulan bir yığılma olduğunu, bunların çoğunun bir an önce askerliğini yapıp, işine eşine dönmek istediğini ifade eden Çağlayan, ''hem insanların ihtiyacı karşılanacak hem de 1,5 milyar dolar, harcamalardaki tasarrufla 2,5 milyar dolarlık kaynak yaratılacak. Bu, ordumuza bir kaynak olarak kullandırılabilir'' diye konuştu. 
     





</TEXT>
</DOC>
