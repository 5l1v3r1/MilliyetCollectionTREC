<DOC>
<DOCNO> 140659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/ekonomi/ekoz1.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Bedelli değil, dövizli askerlik 
     ANKARA Milliyet 

     Dövizli askerliğe ilişkin tasarı komisyondan geçti. Milli Savunma Bakanı Vecdi Gönül, "Bu bedelli değil, dövizli askerlik" dedi. 38 yaşını tamamlayanlar ile dövizli askerliğe başvurdukları halde ödeme veya temel eğitimlerini yapmayanlar, iki yıl içinde başvuruda bulunabilecek. Bu kişiler 7 bin 668 euro veya karşılığı dövizi peşin ödemeleri ve bir ay temel askerlik eğitimi yapmaları halinde, askerlik hizmetini yerine getirmiş sayılacaklar. 40 yaşını dolduranlar da 10 bin 224 euro veya karşılığı dövizi peşin ödeyerek temel askerlik eğitimine tabi tutulacak. Türk vatandaşlığını kaybetmiş olanlar da vatandaşlığa yeniden kabul edilme tarihini izleyen bir yıl içinde başvururlarsa bedelli askerlikten yararlanacaklar. 
     
     Güneydoğu’da esnaf savaş istiyor 
     MARDİN DHA 

     Güneydoğulu işadamı ve esnaf, tezkerenin reddedilmesiyle şoke oldu. Diyarbakır Sanayici ve İşadamları Derneği Başkanı Şeyhmus Akbaş, "Buna kurtuluş gözüyle bakıyorduk, ancak tezkerenin geçmemesi nedeniyle bunu kaybetmiş olduk" dedi. Nezirhan Otel’in sahiplerinden Metin Devrimci de, "Açık söyleyeyim ben Saddam Hüseyin’in gitmesi ve bölgeye huzur gelmesi için savaş istiyorum" diye konuştu. 
     Mardin Nusaybin’de 154 işyeri kapasiteli küçük sanayi sitesini 10 gün önce inceleyen ABD’liler, burayı depo olarak kullanmak için 250 bin dolara kiraladı. ABD’li komutanlar Nezirhan turistik tesislerini de üs merkezi haline getirmeyi planlıyordu. 
     
     Yeşil karta kimlik numarası önlemi 
     Tasarruf ve gelir artırıcı tedbirler paketiyle doğrudan gelir desteğinde kesintiye giden hükümet, hak etmeyen kişilere yeşil kart verilmesinin önüne geçmek için önlem aldı. Yeşil kartların sağlık karnesine dönüştürülerek yenilenmesi ve istismarların bu suretle önlenmesi planlanıyor. 
     Böylelikle 130 trilyon liralık tasarruf sağlanacak. 14 milyon başvuru bulunmasına karşın 11 - 12 milyon civarında fiili yeşil kart kullanıcısı bulunuyor. Kartlara TC Kimlik Numarası yazdırılarak, herhangi bir sigorta kuruluşuyla bağlantısı olanların yeşil kart alması önlenecek. 
     
     Demirbank davası sürüyor 
     ANKARA Milliyet 

     HSBC Bank’a satılan Demirbank’ın, TMSF’ye devrine ilişkin BDDK kararının iptali istemiyle açılan davanın Danıştay 10’uncu Dairesi’ndeki duruşmasında savcı, BDDK’nın kararının iptalini istedi. Savcı Celalettin Özkan, Demirbank ile Haziran 2001’de "gönüllü takas" yoluna gidilmesi halinde, bankanın likidite sıkıntısına girmeyebileceğini ifade etti. Özkan, bankanın uyarılmaksızın Fon’a devredildiğini kaydetti. 
     Demirbank avukatları ise bankaya devlete güvenmesi nedeniyle el konulduğunu iddia etti. BDDK’nın avukatları da "Banka yöneticileri riski dağıtamamışlardır" diyerek, devlet iç borçlanma senedi alan bankanın olağan dönemde "kolay yoldan" kazanç sağladığını, kriz döneminde likidite sıkıntısına düştüğünü belirtti. 
     
     Ziraat ve Halk özelleştirilmeye hazır hale geldi 
     2001’i zararla kapatan Halkbank ve Ziraat Bankası 2002 yıl sonu bilançolarında toplam 750 trilyon net k r açıkladılar. Ziraat Bankası’nın net k rı 156 trilyon lira, Halk Bankası’nın da 594 trilyon lira olarak gerçekleşti. Her iki bankadan yapılan ortak açıklamada, iki yıl süren yeniden yapılandırma sürecinin tamamlandığı ve özelleştirme aşamasına hazır hale gelindiği belirtildi. Kamu bankalarının 2005’e kadar özelleştirilmesi öngörülüyor. 
     
     Onay Çin pazarı kaygan sabun gibi 
     Türk - Çin İş Konseyi Başkanı Yavuz Onay, "Kaygan bir sabunu elde ne kadar çok tutarsanız, Çin ile ticareti de o kadar çok yaparsınız" dedi. Onay, Garanti Bankası’nın düzenlediği Çin Dış Ticaret toplantısında Çin’in homojen bir pazar olmadığını söyledi. Garanti Bankası Şanghay Baştemsilcisi Noyan Rona da Çin ile yapılan ticarette uzun vadeli işbirliği yapılmasının, iyi niyetin ve güvenin belli edilmesinin şart olduğunu söyledi. 
     



 EKONOMİ 
















</TEXT>
</DOC>
