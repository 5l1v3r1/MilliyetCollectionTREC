<DOC>
<DOCNO> 125436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sonspo07.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivil toplum kuruluşlarından Diyarbakırspor'a destek... 
</HEADLINE>
<TEXT>

     Diyarbakır Ticaret ve Sanayi Odası Başkanı Kutbettin Arzu, Diyarbakırspor'un, içinde bulunduğu maddi sıkıntıdan kurtulması için bir yardım kampanyası başlattıklarını söyledi. 
     Kutbettin Arzu, düzenlediği basın toplantısında, Diyarbakırspor'un son günlerde aldığı başarılı sonuçlarla ligden düşme tehlikesinden uzaklaştığını ifade ederek, kulübün yeni tesislere ihtiyacı bulunduğunu bildirdi. 
     Kulübün yaşadığı maddi sıkıntıyı aşması için maddi desteğe ihtiyacı bulunduğunu anlatan Arzu, şöyle konuştu 
     ''Diyarbakırspor'un bugün geldiği yerde bir maddi desteğe ihtiyacı var. Diyarbakırspor, kentin tanıtımına da çok büyük katkıda bulunuyor. Biz de takıma destek anlamında bir yardım kampanyası başlatmayı kararlaştırdık. Bu kampanyada tüm işadamlarımızın desteğine ihtiyacımız var. Vatandaşlarımız yardımlarını Vakıflar Bankası Merkez Şube 0201-3225 Nolu hesaba yatırabilirler.'' Arzu, kampanyayı ticaret ve sanayi odası, ticaret borsası, Diyarbakır Sanayici ve İşadamları Derneği, esnaf ve sanatkarlar Odası ile Diyarbakır Söz Gazetesi'nin ortaklaşa başlattığını sözlerine ekledi. 
     





</TEXT>
</DOC>
