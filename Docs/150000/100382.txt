<DOC>
<DOCNO> 100382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur22.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB işçileri çiçekle karşıladı... 
</HEADLINE>
<TEXT>

     Meclis Genel Kurulu'nda görüşülmesi beklenen İş Güvencesi Yasası'nın işçi ve işverenin arasında yarattığı gerginliğin ardından işçiler işveren örgütlerinin genel merkezlerine çiçek bırakarak protesto ettiler. TİSK'in ardından TOBB'un önüne gelen işçileri TOBB Başkanı Rifat Hisarcıklıoğlu ve Yönetim Kurulu Üyeleri çiçeklerle karşıladı. 
     Aralarında Türk-İş, Hak-İş, DİSK ve KESK Başkanlarının da bulunduğu işçiler TİSK Genel Merkezi'ne çiçek bıraktılar. 
     TİSK Genel Sekreteri Bülent Perlir'in karşılayıp davet ettiği işçiler daveti kabul etmeyerek, TOBB'a doğru yürüyüşe geçtiler. "İş güvencesi yasası engellenemez" slgolanları ile yürüyen işçilerin emniyet güçleri kesti. 
     Bu arada TOBB Başkanı Hisarcıklıoğlu ve TOBB'un Yönetim Kurulu Üyeleri TOBB Genel Merekzi önüne çıkarak, çiçekle işçileri bekledi. İşçilerin yürüyüşüne emniyet güçlerinin izin vermemesi üzerine devreye giren Hisarcıklıoğlu emniyet müdürünü arayarak, emniyet güçlerinin işçilere izin vermesini sağladı. Bunun ardından Hak-İş, DİSK ve KESK Başkanları çiçeklerle TOBB Başkanı Hisarcıklıoğlu'nun yanına geldi. Ancak Türk-İş Başkanı Bayram Meral buraya gelmeden yaşanan gerginlik nedeniyle tepki göstererek, TOBB yöneticilerinin yanına gelmeden meclis'e doğru yürümeye devam etti. 
     İki tarafın birbirini çiçeklerle karşıladığı TOBB önündeki karşılaşmada ilginç sahneler de yaşandı. İşçiler "Bizim çiçeklerin biraz boynu bükük" diye çiçek uzatırken, Hisarcıklıoğlu, "Kimin boynu bükük değil ki. Aslında hepimiz aynı taraftayız." diye konuştu. 
     Bu arada TOBB binası önünde basın mensuplarının sorularını yanıtlayan Hisarcıklıoğlu, Türkiye Cumhuriyeti tarihinde olmadığı şekilde iş barışının sağlandığını işçisiyle işvereniyle bütün sosyal kesimlerin üretim noktasında birleştiğini söyledi. Hisarcıklıoğlu, "Bu huzur ortamını bozanlar bu tabyolu görsünler" diye konuştu. TOBB önündeki buluşmanın ardından işçiler Meclis'e yürümeye devam etti. 
     Bu arada Hisarcıklıoğlu da TOBB Genel Merkezi'nden Başkanvekili Mehmet Balduk ile birlikte ayrıldı. 
     Hisarcıklıoğlu, "Meclis'e mi gidiyorsunuz" yönündeki soruları ise, "Hayır" diyerek yanıtladı. 
     





</TEXT>
</DOC>
