<DOC>
<DOCNO> 105534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo20.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan, Milli atlet Süreyya Ayhan'a otomobil hediye etti 
</HEADLINE>
<TEXT>

     Gaziantep Büyükşehir Belediye Başkanı Celal Doğan, Avrupa Şampiyonu milli atlet Süreyya Ayhan'a otomobil hediye etti ve düzenlenen törenle otomobilin anahtarını Ayhan'a verdi. 
     Gaziantep Ticaret Odası, Gaziantep Sanayi Odası, Gaziantep Organize Sanayi Bölgesi ve Gaziantep Büyükşehir Belediyesi'nin desteğiyle alınan otomobilin Süreyya Ayhan'a teslimi dolayısıyla tören düzenlendi. 
     Ayhan'ın başarılarıyla gurur duyduklarını ve desteklerinin süreceğini belirten Doğan, Futbol Federasyonu Başkanı Haluk Ulusoy'un da Ayhan'a 30 milyar liralık çek vereceğini kaydetti. 
     Otomobilinin anahtarını alırken çok mutlu olduğu gözlenen Ayhan, direksiyona geçip basın mensuplarına poz verdi. 
     Model seçerken spor olmasına dikkat ettiğini anlatan Ayhan, sorular üzerine şunları söyledi 
     ''Ehliyetim var, ancak otomobilim hiç olmadı. Daha önce arkadaşlarımın arabasını kullandım. Otomobil sahibi olduğum için mutluyum. Bana destek olan herkese çok teşekkür ediyor ve bu güvene ve desteğe layık olmak için daha başarılı olmaya söz veriyorum. Çok fazla kullanmak istemiyorum. Bir atletim. Sürekli koşmak ve yürümek zorundayım. Araba merakım yok. Mecubur olmadıkça kullanmayacağım. Arabayı çok az kullanacağımı da şimdiden söyleyebilirim.'' 
     
     GSO'YU ZİYARET 

     Milli atlet Süreyya Ayhan ve antrenörü Yücel Kop, Gaziantep Sanayi Odası Başkanı Nejat Koçer'i ziyaret etti. 
     Ayhan, Gaziantepli sanayicilerin kendisine maddi ve manevi alanda yaptıkları yardımların çok önemli olduğunu ve başarılı olmasında önemli katkısı bulunduğunu bildirdi. 
     Koçer ise Ayhan'ın başarılarıyla gurur duyduklarını, spor alanında daha başarılı sonuçlara imza atılması için daha önce olduğu gibi bundan sonra da sporculara desteklerinin süreceğini bildirdi. 
     





</TEXT>
</DOC>
