<DOC>
<DOCNO> 124541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/guncel/agun.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aralık’tan önce olabilir 
</HEADLINE>
<TEXT>

Gül’le görüşen Blair, "Kriterleri yerine getirirseniz tarih öne çekilebilir" dedi 
     Avrupa Birliği’nin AB , Türkiye ile tam üyelik müzakerelerine başlama tarihinin saptanmasını Aralık 2004’e bırakması üzerine Başbakan Abdullah Gül, ilk tepkisini İngiltere Başbakanı Tony Blair’e iletti. Gül, dün sabah kendisini arayan Blair’e, telefonda, "Demek ki bizim yaptıklarımız takdir edilmiyor ve önyargılı hareket ediliyor. Bunun düzeltilmesi için çok gayret etmek gerekir. Belirsizlikleri giderecek cümle ve kelimeleri kesinlikle koymak gerekir. Paragrafın bu halini kabul etmemiz mümkün değil" dedi. 
     
     ŞANTAJI CHIRAC YAPTI’ 
     Zirve yemeğinde Türkiye’yi "AB’ye şantaj yapmakla" suçlayan Fransa Devlet Başkanı Jacques Chirac’ı eleştiren Gül, Blair’e şunları söyledi "Hükümet ve resmi çevrelerden Fransa’ya karşı tavır yokken toplantıyı Türkiye bize şantaj yapıyor’ diye etki altına almasına üzüldüm. Esas şantaj, toplantıyı baskı altına alıp yönlendirmektir. Şantajı Türkiye değil, AB toplantısını baskı altına alıp Türkiye aleyhine yönlendiren Chirac yapmıştır." Gül’ün sözlerini Chirac’a ileteceğini belirten Blair de, daha sonra yaptığı açıklamada, Türkiye’nin Kopenhag kriterlerini daha önce yerine getirmesi halinde, tam üyelik müzakerelerinin 2004 Aralık’tan önce başlayabileceğini söyledi. 
     AB’nin Türkiye’ye kesin bir tarih verdiğini savunan Blair, "Daha erken bir tarih belki Türkiye’nin daha çok hoşuna gidebilirdi. Ancak Türkiye son 40 yıldır tarih istiyordu, işte bu verdiğimiz de, Türkiye’nin istediği kesin bir tarih" diye konuştu. 
     



 GÜNCEL 
















</TEXT>
</DOC>
