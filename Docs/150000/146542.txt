<DOC>
<DOCNO> 146542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun39.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi'nde Irak tartışması... 
</HEADLINE>
<TEXT>

     Avrupa Konseyi Parlamenterler Meclisi AKPM Başkanı Peter Schieder, Irak savaşına destek veren Avrupa ülkelerini, kendi kamuoylarının görüşlerini dikkate almayarak, ABD'nin peşinden gitmekle suçladı. 
     AKPM ilkbahar genel kurul toplantıları bugün Strasbourg'da başladı. 
     Schieder, düzenlediği basın toplantısında, Avrupa'da halkın savaşla ilgili görüşlerinin gözardı edilmesini eleştirdi. 
     Perşembe günü yapılacak genel kurul oturumunda Irak savaşının acil gündem maddesi olarak ele alınacağını bildiren Schieder, Irak halkının refahını artıracak ve istikrarı sağlayacak tüm girişimlere destek verdiklerini, ancak bu girişimlerin uluslararası hukuka uygun ve BM onayıyla olması gerektiğini belirtti. 
     AKPM'nin Ocak ayında kabul edilen bir tavsiye kararında, BM onayı olmadan Irak'a savaş açılmaması istenmişti. 
     





</TEXT>
</DOC>
