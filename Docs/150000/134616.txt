<DOC>
<DOCNO> 134616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko07.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan İlaçta ve sağlık giderlerinde çok büyük savurganlık var. 
</HEADLINE>
<TEXT>

     Maliye Bakanı Kemal Unakıtan, ''Bağ-Kur ve SSK'nın açıklarını kapatmak için 14 katrilyon lira ödemek zorunda kaldık. 2003'de bu sıkıntı yaşanmayacak'' dedi. 
     Maliye Bakanı Unakıtan, yaptığı açıklamada, sağlık kurumlarının aynı çatı altında birleştirilmesi için iki aydır Sağlık, Maliye, Çalışma ve Sosyal Güvenlik bakanlıklarının gece gündüz çalıştıklarını belirterek, şöyle dedi 
     ''İlaçta ve sağlık giderlerinde çok büyük savurganlık var, bu böyle devam edemez. İsrafa müsaade edemeyiz. Bunları bütçe uygulamaları ve Bakanlar Kurulu kararlarıyla düzenleyeceğiz. Türkiye'deki hastanelerde doluluk oranı yüzde 58, hem hastaneler dolu hem de hastanelerin önünde uzun kuyruklar var. Buna acil önlememiz lazım. Bunun tek çözümü de sosyal güvenlik kurumlarının aynı çatı altında birleştirilmesi. Bu yüzden üç bakanlık aynı anda ortak hareket ediyoruz. Yakında gelişmeleri kamuoyuyla paylaşacağız.'' Bakan Unakıtan, Türkiye'de antibiyotik kullanımının çok fazla olduğuna işaret ederek, ''Türkiye, antibiyotik kullanımında dünyada Japonya'dan sonra ikinci ülke, böyle bir savurganlık olamaz'' dedi. 
     Yeni alınan önlemlerle, artık herkesin antibiyotik yazamayacağını, antibiyotiği uzmanının yazacağını söyleyen Unakıtan, Avrupa'da eşi ve çocuğu ile beraber yaşadığı bir anıyı da şöyle aktardı 
     ''Çocuğum boğazından rahatsızlanmıştı ve ateşi vardı. Tanınmış bir çocuk hastanesine götürdük, üç uzman doktor muayene etti ve bize bol bol su içirin dediler. İlaç veya antibiyotik vermeyecek misiniz diye sordum. Gerek yok dediler. Yerleştirmek istediğimiz yaklaşım bu.'' 
     
     BÜTÇEDEN AYRILAN RAKAM YETERSİZ 
     Maliye Bakanı Unakıtan, daha önce memurların eczanelerden ilaç alırken, ilaç bedelinin yüzde 20'sini peşin olarak ödediğini hatırlatırken, bu uygulamanın bir süre önce kaldırıldığını belirtti. 
     ''Bu uygulama yanlıştı. Burada bazı usulsüzlükler vardı. Eczaneler arasında haksız rekabete yol açıyordu. Bu uygulama, fazla ilaç tüketimine neden olmuştu. Bu uygulamanın yükü, bütçeye geliyordu. Bu uygulama sona erdi. Artık yüzde 20 hastanın maaşından kesiliyor. 
     Sosyal güvenlik kurumlarına bütçeden ayrılan rakam yetersiz kalıyordu. Bağ-Kur ve SSK'nın açıklarını kapatmak için 14 katrilyon ödemek zorunda kaldık. 2003 yılında bu sıkıntı yaşanmayacak.'' 
     





</TEXT>
</DOC>
