<DOC>
<DOCNO> 143719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sontur13.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile Türkiye arasında ekonomik paket muamması.. 
</HEADLINE>
<TEXT>

     Türk hükümetinin TBMM'ye sunmayı kararlaştırdığı tezkerenin hava sahasının açılmasıyla sınırlı kalmasının Türkiye ile ABD arasında müzakere edilen ekonomik paketin ortada kalıp kalmadığı anlaşılmadı. 
     ABD basını, ABD yetkililerinin Türkiye'nin ekonomik paket için geç kalıp kalmadığı konusunda kesin bir şey söylemekten kaçındıklarını yazdı. ABD'li gazeteler, Washington'un kaygısına karşın Türk hükümetinin Kuzey Irak'a asker göndermede ısrar ettiğini de belirtti. 
     
     WASHİNGTON POST PAKETİN NE OLACAĞI BELLİ DEĞİL 
     Washington Post gazetesi de Türk hükümeti toplantısının ardından yapılan son açıklamada Parlamento'ya hava sahasının açılmasının önerileceği ancak ABD'li kara askerlerin konuşlandırılması konusunun ertelendiği belirtildiğini kaydetti. Son günlerde Amerikan yetkililerinin hava geçişi konusunu çok zorladıklarını savunan gazete, kara kuvvetlerinin savaş başlamadan önce konuşlandırılması için zaman kalmadığından bu konunun artık daha az acil olduğunu belirtti. Gazete, "ABD yetkilileri, Türkiye'nin Washington'un önerdiği ancak daha sonra geri çekmekte olduğunu söylediği 6 milyar dolarlık paketi almak için geç kalıp kalmadığını söylemekten kaçındılar" diye yazdı. 
     
     SAVAŞ İÇİNDE SAVAŞ 
     Bu arada, gazete, Ankara'da yapılan 5'li toplantıda ABD ve Kürlerin Türkiye'yi Kuzey Irak'a asker göndermemesi için ikna edemediklerini bildirdi. Toplantıda Kürt yetkililerinin tek taraflı bir Türk müdahalesinin çatışmalara yol açacağı uyarısını yaptıklarını öne süren gazete, Türkiye'nin tutumunu değiştirmediğini ve ulusal güvenliğini korumak için Kuzey Irak'a girme hakkını saklı tuttuğunu kaydetti. 
     Toplantıda ancak gerilim azaltmak ve Türk kaygılarının ele alınması için bir koordinasyon grubunun kurulmasını öngören muğlak bir ABD planı üzerine anlaşmaya varıldığını bildiren gazete, "ABD yetkilileri, bir Türk müdahalesinin Türkiye'nin niyetlerinden kuşku duyan Iraklı Kürt milislerini kışkırtabileceği ve bunun sonucunda savaş içinde savaş çıkabileceği konusunda uyardı" diye yazdı. 
     
     NYT TÜRKİYE ASKER GÖNDERME HAKKINI SAKLI TUTUYOR 
     New York Times gazetesi de, Türk yetkililerinin yeni bir tezkere geçeceğine güvendiklerini ancak Amerikan yetkililerinin 1 Mart'ta olanları anımsatarak ihtiyatlı bir iyimserliği gösterdiğini kaydetti. Ancak önceki tezkerenin reddedilmesinden sonra Türkiye'de hava değiştiğini öne süren gazete, bunun bir nedeninin, Amerikan yardım paketinin ortadan kalkmasından kaygılanan piyasalardaki çöküşü olduğunu savundu. Buna karşın New York Times, Amerikan yetkililerinin tezkere geçse bile ekonomik paketin tümüyle geçerliliğini koruyacağından emin olmadıklarını söylediklerine dikkat çekti. 
     Öte yandan, New York Times, Ankara'daki 5'li toplantının ardından konuşan ABD'li bir yetkiliye dayanarak ABD'nin derin kaygılarına karşın Türkiye'nin Irak'a asker gönderme hakkında ısrar ettiğini bildirdi. Yetkilinin "Türklerin girme hakkını saklı tutuyor" sözlerine de yer veren gazete, Iraklı Kürtlerinin, Türk ile Kürt güçleri arasında çatışmalara yol açabileceği gerekçesiyle Türk askerlerinin bölgeye girmesine tüm kuvvetle karşı çıktıklarını belirtti. 
     





</TEXT>
</DOC>
