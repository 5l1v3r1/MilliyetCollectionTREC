<DOC>
<DOCNO> 145459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sondun15.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP ''Kısa ve kolay savaş hayali suya düştü..'' 
</HEADLINE>
<TEXT>

     ''Amerikalılar ve İngilizlerin, aradan bir hafta geçtikten sonra, Irak'taki savaşın kısa süreceği ve kolay olacağına ilişkin hayalleri suya düştü. Zira, geçen süre zarfında Saddam Hüseyin yok edilemedi, Baas rejimi ayakta duruyor... Dahası Bağdat'ta cereyan edecek muharebede verilmesi kaçınılmaz görünen ağır kayıpların korkusu yüreklerde yer etmeye başladı...'' Fransız haber ajansı AFP , Irak savaşında durumu değerlendirirken bu yorumu yaptı. 
     Ajansın yorumunda, ABD Savunma Bakanı Donald Rumsfeld'in dün akşamki basın toplantısında bu gerçeği itiraf ettiği anımsatıldı. Rumsfeld, ''Henüz sona değil, başa daha yakınız'' demişti. Yorumda durum kısaca şöyle değerlendirildi 
     ''Müttefiklerin yoğun hava bombardımanlarına rağmen Irak rejimi ayakta. Bağdat yolunda ilerleyen Amerikan kuvvetleri, kenti korumak üzere mevzilenen Cumhuriyet Muhafızlarıyla çok yakında karşı karşıya gelecekler. 
     3. Mekanize Piyade Tümeni, Bağdat'a 100 km kadar güneyden sokuldu. 101. Hava İndirme Tümeni güneybatı, deniz piyadeleri de doğudan başkente yaklaşıyor. 
     250 bin askeri bulunan Amerikalılar, 45 bin İngilizin de desteğiyle Irak'ta göklere hakim konumdalar. Küçük bir birlikle de olsa kuzeyden ikinci cepheyi açmış durumdalar. 
     Amerikan birlikleri, Ümmü Kasr ve Basra gibi kentlerin etrafından dolaşarak Bağdat yolunda hızla ilerlemeyi tercih etmiş durumdalar. Ancak bu strateji, müttefiklerin arkalarını gerilla savaşına ve vur-kaç saldırılarına açık bırakıyor. 
     Necef civarındaki çatışmalarda Amerikalılar 650 Iraklıyı öldürdüklerini bildirdiler. Bu rakam, Saddam ve adamlarının direncini ve bundan sonra kentlerde çıkacak çatışmaların ne derece zorlu geçeceğini gösteriyor. 
     Savaşın iyi gittiğine inanan Amerikalıların sayısı da gittikçe azalıyor. Irak'ın kitle imha silahlarından arındırılması amacıyla başlatıldığı resmen açıklanan savaşta bu amaca yönelik de herhangi bir gelişme yok. Amerikan ve İngiliz askerleri, Irak halkınca, umulanın tam tersine hiç de kahramanlar gibi karşılanmadı. Bütün bunlar, Irak'ta zaferin hiç de kolay olmayacağını gösteriyor. Amerikalıların kısa yoldan kolayca zafere ulaşma hayalleri yıkılıyor...'' 


     




</TEXT>
</DOC>
