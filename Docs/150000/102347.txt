<DOC>
<DOCNO> 102347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/siyaset/siy02.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaylardan taahhütname alınıyor 
</HEADLINE>
<TEXT>
CHP’den seçilenlere dokunulmazlık zırhı yok 
CHP’de 600 milletvekili adayı, "suç işlemeleri halinde yasama dokunulmazlığına sığınmayacaklarını" içeren taahhütname verdi. Baykal da belge imzalayacak... 
     NEDİM ŞENER 

     CHP, milletvekili aday adaylarından, "adlarının yolsuzluk ve diğer suçlara karışması halinde yasama dokunulmazlığına sığınmayacakları" sözünü içeren noterden tasdikli taahhütname alıyor. 
     Taahhütnamede Başbakan ve bakan olacak kişilerin görevleri sırasında cezai sorumluluk gerektiren suç işlemeleri halinde, Yüce Divan’da yargılamayı siyasi amaçla engellemeyecekleri taahhüdü de imza altına alınıyor. 
     
     Her aday verecek 
     Her aday adayının noterden alıp CHP Genel Sekreterliği’ne verdiği taahütnamede şunlar dile getiriliyor "3 Kasım 2002 milletvekili genel seçiminde milletvekili seçildiğim takdirde TBMM’de, Cumhuriyet Halk Partisi’nin yetkili organlarının vereceği kararlar doğrultusunda 
     Yasama dokunulmazlığını kürsü dokunulmazlığı ile sınırlandırmak üzere Anayasa’nın 83. maddesinin ve görevleri ile ilgili işlerden dolayı hakkında soruşturma açılması istenen Başbakan veya bakanın cezai sorumluluğu gerektiren fiillerinin görev sırasında işlenmesi halinde yargılanmalarının siyasal amaçla engellenememesi için Anayasa’nın 100. maddesinin değiştirilmesi ile ilgili düzenlemelerin yapılmasını kabul ve taahhüt ederim." 
     CHP Genel Sekreteri Önder Sav, bu yolla yıllardır siyasette kirlenmeye yol açan sınırsız dokunulmazlık ve partilerin birbirlerine şantaj olarak kullandıkları Yüce Divan uygulamalarını, kendi adayları açısından daha sağlıklı bir yola sokacaklarını söyledi. 
     
     600 kişi imzaladı 
     Başbakan ya da bakanların adlarının karıştıkları yolsuzluk gibi olayların soruşturulması ve Yüce Divan’da yargılanmalarının Türkiye’de şantaj olarak kullanıldığını ve sonunda partilerin karşılıklı aklama yoluna gittiklerini söyleyen Sav, uygulamayla ileride hükümete girecek kişilerin Yüce Divan’da yargılanmayı taahhüt etmiş olduklarını belirtti. Tahhütnamenin yaptırımının partiden ihraca kadar gittiğini belirten Sav, şu ana kadar 600 aday adayının taahütname verdiğini ve aynı belgeyi kendisi ile birlikte CHP lideri Deniz Baykal’ın da imzalayacağını bildirdi. 
     
     Baykal Hacı Bektaş’ta konuştu 
"Ben yolumdan dönmem .."      ELÇİN ERGÜN 

     Kemal Derviş’in tercihini kendisinden yana kullanmasıyla güç kazanan CHP lideri Deniz Baykal, "Hacı Bektaş Veli’nin barışçılığı ile Kellenize hançer vurulsa da, boynunuza kement atılsa da dönen dönsün, ben dönmezem yolumdan’ anlayışını eğer bir araya getirebilirsek, ülkemizin bütün sorunlarının çözülebileceğine inanıyorum" dedi. 
     Uluslararası Hacı Bektaş Veli Anma, Kültür ve Sanat Şenliği’nin açılışında konuşan Baykal, gazetecilerin Derviş’le ilgili sorularını "Bugün mesaj yok. Pazartesiye kadar bir şey yok" diyerek yanıtsız bıraktı. Devlet Bakanı Tayyibe Gülek’le de sohbet eden Baykal, törende şunları söyledi 
     "Düşünün ki, Kerbela’dan bunca yıl sonra, deyiş söyleyenler, semah dönenler Sivas Madımak’ta yakılmışsa, bundan hepimizin insanlık adına, din adına, devlet adına utanç duyması gerekir. Bu vahşeti yapanlar, Hacı Bektaş Veli’yi, Mevlana’yı, Yunus Emre’yi anlasalardı bunları yapabilirler miydi " 
     
Baykal Program Derviş’e emanet      ANKARA Milliyet 

     CHP lideri Deniz Baykal, tercihini CHP’den yana yapan Kemal Derviş’in önümüzdeki dönemde de ekonomik programın sahibi olacağını söyledi. YTP ile bütünleşme yollarının kapanmadığını da söyleyen Baykal, "İttifaka çağırdık, kabul eden eder, etmemenin ne anlama geldiğini 4 Kasım sabahı görürüz" dedi. 
     NTV’de konuşan Baykal, "Derviş ile siyaset yapacağımı düşünüyorum. Derviş’in YTP’ye katılması, CHP dışında tercih yapması solun dağılmasına neden olurdu" diye konuştu. Derviş’in tercihini CHP’den yana yapmasıyla Türkiye’deki siyasi tıkanıklığın ortadan kalkmaya başladığını söyleyen Baykal, Cem’in "ittifak umurumda değil" açıklamasının Derviş’i tedirgin ettiğini belirtti. Baykal, "YTP sağda mı, solda mı parti yöneticileri karar veremedi. DTP’nin içine girmeyi düşünüyorsun da niye CHP’nin içine girmeyi düşünmüyorsun " dedi. 
     Başbakan Ecevit ve ANAP lideri Yılmaz’ın, Derviş’in CHP’ye katılımından rahatsız olduğunu ifade eden Baykal, kendisine "hizipçi" diyen Ecevit’e de tepki gösterdi. 
     



 SİYASET 















</TEXT>
</DOC>
