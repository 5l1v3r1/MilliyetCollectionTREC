<DOC>
<DOCNO> 118921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sontur11.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel, Dışişleri Bakanı sıfatıyla Kıbrıs planını değerlendirdi 
</HEADLINE>
<TEXT>

     Dışişleri Bakanı Şükrü Sina Gürel, bakanlığı bırakmasına birkaç gün kala basın toplantısı düzenleyerek Kıbrıs Planı'nı "komplo" diye nitelendirdi. KKTC Cumhurbaşkanı Denktaş'tan çok daha sert ifadeler kullanan Gürel, Kıbrıs Planı için bugüne kadar gelen olumlu mesajların tümüne karşı çıktı. 
     Denktaş bugün yaptığı açıklamada "Plan müzakere edilsin" derken, Şükrü Sina Gürel Türk Dışişleri Bakanı ünvanı ile açıklama yapıp, "planın incelenecek yönü yok" dedi. 
     BM Genel Sekreteri Kofi Annan'ın Kıbrıs planıyla ilgili en büyük sakıncanın, Rum tarafına daha önce sızdırılması olduğunu belirtti. Planın Rum tarafı tarafından düzenlendiğini iddia eden Gürel "komplo" sözcüğünü kullanmaktadan da çekinmedi. 
     Başbakan Yardımcısı ve Dışişleri Bakanı Şükrü Sina Gürel, BM Genel Sekreteri Kofi Annan'ın sunduğu Kıbrıs planına sert çıktı. Gürel, planının toprak ve göçmenlere ilişkin yönlerinin kabul edilemez olduğunu, müzakere edilemeyeceğini belirtirken "Metin, amaçları, yöntemi ve zamanlanması açısından son derece sakıncalı bir metindir" mesajını verdi. 
     Şükrü Sina Gürel, Dışişleri Bakanlığı'ndan düzenlendiği basın toplantısında Annan'ın planını değerlendirirken planın zamanlanması, yöntemi ve içeriğine yönelik eleştirilerde bulundu. Kıbrıs sorununun çözümlenmesi için doğrudan görüşmeler yönteminin doğru yöntem olduğunu ifade eden Gürel, AB'nin takvimi nedeniyle BM Genel Sekreterinin bir girişim başlatmayı uygun gördüğünü kaydetti. 
     Plan konusunda önceden Annan'ı uyardıklarını, Başbakan Bülent Ecevit'in de 1 Kasım'da Annan'a mektup yazarak Türkiye'nin tutum ve kaygılarını dile getirdiğini, "olmazsa olmaz"ların iletildiğini anlatan Gürel, 8 Kasım'da ABD Dışişleri Bakanı Colin Powell'in kendisine bir mesaj göndererek Türkiye'nin belgeye "olumlu" bakmasını istediğini, ABD'nin Türkiye'nin AB sürecine verdiği desteğinin süreceğini belirttiğini kaydetti. Kendisinin de 9 Kasım'da da Powell ve Annan'a aynı içeriği olan birer mesaj gönderdiğini belirten Gürel, bu mesajlarda çözümün adadaki gerçeklere dayanması, KKTC'nin meşru hakları ve Türkiye'nin stratejik çıkarlarının gözetilmesi gerektiğini belirterek çözümün sağlanmasının KKTC ve Türkiye'nin ihtiyaçlarının ne kadar karşılandığına bağlı olduğuna dikkat çektiğini anlattı. 
     
     BELGE SIZDIRILDI 

     Şükrü Sina Gürel, belgeyi yöntem, zamanlama ve içerik olmak üzere sert dille eleştirdi. Rum tarafının belgeyi önceden ele geçirerek beğenmediği kısımlarını değiştirme olanağına kavuştuğunu, belgenin bunun için sızdırıldığını savunan Gürel, Rum tarafını tatmin etmeye yönelik bir belgenin KKTC Cumhurbaşkanı Denktaş tarafından kabul edilmeyeceğini, Türkiye Cumhuriyeti'nin de Denktaş'ı destekleyeceğini bildirdi. Belge sızdırılmasından BM Genel Sekreteri'nin Sekretaryası'ndaki bazı uzmanları sorumlu tutan Gürel, bu konuda girişimlerde bulunduklarını ancak BM Sekretaryası bünyesinde bir soruşturma açılıp açılmayacağını bilmediğini söyledi. 
     
     ZAMAN CENDERESİ TÜRK TARAFINI ZORLUYOR 

     Annan'ın planının zamanlanmasını da eleştiren Gürel planın, Denktaş'ın sağlık koşullarına saygı göstermeden Türkiye'deki iktidar değişikliğinden yararlanmayı, AB'yi rahatlamayı ve Kıbrıs Rum Kesiminin AB'ye girişini sağlamayı amaçladığı için bu aşamada sunulduğunu kaydetti. Gürel, ortaya Türkiye ve Kıbrıs Türk tarafını zorlayan bir zaman cenderesinin söz konusu olduğunu da belirtti. 
     
     İÇERİK 

     Şükrü Sina Gürel, Annan'ın planının iç düzenlemeler, temsil gibi yönlerinin belki müzakere edilebileceğini ancak toprak ve göçmenler konusundaki unsurlarının KKTC ve Türkiye'nin kabul edebileceği unsurlar olmadığını bildirdi. 
     İki kesimliliğin adeta ortadan kalktığını ifade eden Gürel, mülkiyet hakkının yeniden tesis yönetimiyle yeni göçmenlerin yaratılacağını kaydetti. Plan'ın Kıbrıs Türk halkının egemenlik haklarını açıkça tanıyan bir plan olmadığına işaret eden Gürel, Türkiye'nin temel kaygısı olan garantörlük konusunun planda çok ayrıntılı biçimde yer almadığını, güvenliğin ne kadar asker ile sağlanacağı konusunun askerler tarafından değerlendirilmesi gerektiğini söyledi. 
     
     ERDOĞAN'A SERT ELEŞTİRİ 

     AKP tarafından kurulacak hükümetin Kıbrıs konusunda kendisini çok çetin bir sınav beklediğini ifade eden Gürel, AKP'nin kimliği ve Batı karşısında konumu açısından bazı kompleksleri olduğunu, bu komplekslerden kurtulması gerekeceğini, bu kömpleksleri atmadan çetin dış politika konularına sağlıklı yanıtlar veremeyeceğini savundu. 
     Yunanistan'ın önde gelen gazetelerinden To Vima'nın AKP Genel Başkanı Tayyip Erdoğan'ın Yunan Başbakanı Costas Simitis'e "Kıbrıs ve Türk-Yunan sorularının rahatlıkla çözümlenebileceği"ni bildirdiğine ilişkin iddialarının yalanlanmadığına dikkat çeken Gürel, "Bu haber yalanlanmazsa durum vahimdir" dedi. Gürel, milletvekili ve başbakan olamayan, yetkisiz ve sorumsuz biçimde dış politika temaslarını yapan bir kişinin Türkiye'nin dış politikası için ipotek oluşturabilecek sözlerin verdiğini savundu. 
     Şükrü Sina Gürel, AKP hükümeti ile Denktaş arasında anlaşmazlık doğması halinde neler olacağına ilişkin bir soruyu yanıtlarken de "Ben böyle bir ihtimal düşünmek bile istemiyorum" dedi. 
     
</TEXT>
</DOC>
