<DOC>
<DOCNO> 127018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/son/soneko17.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şener, MÜSİAD Üyelerini kabul etti... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Irak konusunda, en olumsuz ihtimalden, en olumlu ihtimale kadar değişik yelpazeleri değerlendirdiğinde, Hükümetin izlediği ekonomik politikayı bozacak herhangi bir şeyin ortaya çıkmayacağına inandığını bildirdi. 
     Başbakanlıktaki makamında MÜSİAD heyetini kabul eden Şener, gazetecilerin, Irak'a olası bir operasyona ilişkin sorusunu yanıtladı. 
     Şener, ortaya çıkacak farklı ihtimallerin, ekonomik programı aksatmayacağını belirterek, ''Bütün olarak düşündüğümüzde Türkiye açısından ortaya olumsuzluk çıkarmaz'' diye konuştu. 
     Bu konuyla ilgili dengelerin gözetildiğini ve hesaplandığını anlatan Şener, ''Irak'ta, çok uzun sürecek bir sıcak ortamın yaşanmayacağı da bellidir'' dedi. 
     Dolayısıyla bu atmosfer içinde, değişik ''yazılanlar, çizilenler'' olabileceğini ifade eden Şener, şöyle devam etti 
     ''Çok kısa bir süre sonra, işin rutine döneceği bellidir. Ondan sonraki süreç içerisinde, piyasaları etkileyecek bir hadisenin çıkmayacağı anlaşılmaktadır. 
     Eğer hareket olursa, olmama ihtimali de var. Dolayısıyla ben, en olumsuz ihtimalden, en olumlu ihtimale kadar, değişik yelpazeleri değerlendirdiğimde, Hükümetin izlediği ekonomik politikayı bozacak herhangi bir şeyin ortaya çıkmayacağına inanıyorum.'' 
     
     HERŞEY DEVLETTEN BEKLENMEMELİ... 

     Bakan Şener konuşmasında, siyasi iktidarın ülkede ekonomik performansı mümkün olduğunca iyiye götürmek ve piyasaların sağlıklı işleyişini sağlamak gibi görevleri bulunduğunu hatırlattı. 
     Piyasalarda iş yapan girişimcilerin dünya rekabet ortamına ayak uydurabilmeleri için gerekli ortamı oluşturma görevinin de siyasi iktidara düştüğünü anlatan Şener, ancak her şeyin devletten beklenemeyeceğini vurguladı. 
     Kalkınmanın ardında nitelikli insan ve beyin gücü ile kurumsal yapılar olmak üzere iki temel dinamik bulunduğunu kaydeden Şener, nitelikli insan ve beyin gücünün insan sermayesini oluşturduğunu ifade etti. 
     Rekabet ve işbirliğini sağlayan kurumsal yapıları ise Şener, ''Bir anlamda o ülkede yaşanan girişimci potansiyelini öldürmeyen önünü açan yapılar'' olarak tanımladı ve kendilerinin bu kurumsal yapıların rekabete ve işbirliğine açık hale gelebilmesi için ne yapılması gerekiyorsa yapma kararında oldukların vurguladı. 
     Ülkelerin milli gelirleri ile kıyaslandıklarını anlatan Şener, 70 milyon insanın üretime ne kadar katılırsa milli gelirinde o kadar artabileceğine dikkat çekti. 
     Her şeyi hükümetten beklemenin doğru olmadığını yineleyen Şener, işadamları ile ilgili kuruluşlar ve özel kuruluşların teknoloji ve ulusal rekabet politikaları ortaya koyması gerektiğini belirtti. 
     
     MAO'NUN KİTABINDAN ÖRNEK 

     Öğrenciliği döneminde her türlü kitabı okuduğunu anlatan Şener, Mao'nun ''Teori ve Pratik'' kitabından örnek vererek, pratik olmasa teorinin de olmayacağının altını çizdi. 
     Kitaplara yansıyan bilgilerin binlerce yıllık süren pratiğin yansıması olduğunu anlatan Şener, ''İşin pratiğini yaşayan sizlersiniz. Dolayısıyla bazı şeylerin sizlerden çıkması gerek'' diye konuştu. 
     
     MÜSİAD BAŞKANI BAYRAMOĞLU 

     MÜSİAD Başkanı Ali Bayramoğlu da olası Irak harekatı nedeniyle piyasalardaki dalgalanmaya işaret ederek, ülkeyi yönetenlerin hiç bir yerde savaşın kelimesini dahi kullanmamasını istediklerini söyledi. 
     Medyada olası Irak harekatı konusundaki haberlere değinen Bayramoğlu, bunun yatırımcıyı ürküttüğünü, dövizdeki yükseliş ve düşüşlerin de tedirginliği artırdığını anlattı. 
     





</TEXT>
</DOC>
