<DOC>
<DOCNO> 113956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/dunya/adun.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut paragrafı 
</HEADLINE>
<TEXT>

Avrupa Birliği’nin perşembe günkü zirvesinin sonuç bildirgesinde Türkiye’ye ayrılan paragrafta, müzakerelerin başlangıcının yakınlaştığı mesajı verilecek 
     GÜVEN ÖZALP Brüksel 

     Avupa Birliği’nin AB genişlemeye ilişkin sorunları masaya yatıracağı, 24 - 25 Ekim günlerinde düzenlenecek olan Brüksel Zirvesi’nde Türkiye’ye ilişkin olarak "Kopenhag umutlarını pekiştiren" bir yaklaşım benimsenecek. 15 ülke liderinin önüne gidecek olan Türkiye paragrafının hatları belirginleşti. Paragrafta, "katılım müzakerelerinin açılmasının yakınlaştığına" vurgu yapılıyor. 
     AB dışişleri bakanları tarafından salı günü Lüksemburg’da gerçekleştirilecek toplantıda ele alındıktan sonra, Brüksel Zirvesi sırasında nihai hali verilecek olan paragrafta, Türkiye’nin Kopenhag kriterlerinin gereklerini yerine getirme konusunda önemli adımlar attığına vurgu yapılıyor. "Bu, katılım müzakerelerinin başlangıcını yakınlaştırdı" ifadelerine yer verilen paragrafta, "katılımı öne çekecek" reformların devamı ve uygulanması konusunda Türkiye cesaretlendiriliyor. 
     
     Tedbiri bırakmıyorlar 
     Taslak belgede, Türkiye’nin adaylığının statüsünün bir sonraki adımı için gerekli hazırlıkların yapılması da isteniyor. Ancak burada dikkat çeken unsuru, AB’nin bir yandan Türkiye’ye umut dağıtırken, diğer yandan da "tedbiri elden bırakmayan" tavrı oluşturuyor. AB, Kopenhag’da alınacak kararda Komisyon tarafından hazırlanan Strateji Belgesi’nin temel alınacağına atıfta bulunuyor. Bu da liderlerin tarih konusunda şu aşamada kendilerini bağlamak istememeleri olarak algılanıyor. 
     Belgede, AB’nin tercihinin birleşmiş bir Kıbrıs’tan yana olduğu belirtilirken, Kopenhag Zirvesi’ne kadar çözüm olmazsa kararın Helsinki Zirvesi sonuçlarına göre alınacağı vurgulanıyor. Belgede KKTC’ye de atıf var. Çözüm olması halinde AB’nin kuzeye 2004’te 39, 2005’te 67, 2006’da 100 milyon euro yardım yapılacağı belirtiliyor. 
     
Prodi tersini söyledi      YORGO KIRBAKİ Atina 

     AB Komisyonu Başkanı Romano Prodi, "Kopenhag kriterlerinin sadece yasa çıkartmakla yerine getirilmeyeceğini" belirterek, Türkiye’nin üyelik müzakerelerinin başlayamayacağını söyledi. 
     Prodi, Yunan "Sky" Radyosu’na verdiği demeçte, "Türkiye aday ülkedir. Ancak, müzakereler başlayamaz. Çünkü Türkiye’nin Kopenhag kriterlerine, insan haklarına ve demokratik yaşama yakınlaşması gerekir" dedi. 
     



 DÜNYA 













</TEXT>
</DOC>
