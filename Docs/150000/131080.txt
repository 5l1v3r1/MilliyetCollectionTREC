<DOC>
<DOCNO> 131080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sontur19.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP milletvekili, Erdoğan'ın avukatlarıyla kavga etti... 
</HEADLINE>
<TEXT>

     İstanbul Büyükşehir Belediyesi'nden Albayrak Turizm A.Ş'ye verilen ihalelere ilişkin haklarında dava açılan 72 sanıktan AK Parti Genel Başkanı Recep Tayyip Erdoğan ile Büyükşehir Belediye Başkanı Ali Müfit Gürtuna'nın da aralarında bulunduğu 54'ünün beraati istendi. 
     İstanbul 4. Ağır Ceza Mahkemesi'ndeki duruşmada esas hakkındaki görüşünü açıklayan İstanbul Cumhuriyet Savcısı İlker Yaşar, Albayrak Turizm Seyahat İnşaat ve Ticaret A.Ş'nin Yönetim Kurulu Başkanı Mustafa Albayrak'ın da aralarında bulunduğu 7 sanığın ''ihaleye fesat karıştırmak'', 4 belediye görevlisinin de ''görevi ihmal'' suçundan cezalandırılmalarını talep etti. 
     Dönemin İstanbul Büyükşehir Belediye Başkanı olan AK Parti Genel Başkanı Recep Tayyip Erdoğan ile halen Büyükşehir Belediye Başkanlığı görevini sürdüren Ali Müfit Gürtuna'nın da aralarında olduğu 54 sanığın üzerlerine atılı suçtan beraatlerini öngören Savcı Yaşar, yargılama aşamasında milletvekili seçilen 6 sanığın dosyasının ayrılmasını, ölen 1 sanığın dosyasının da ortadan kaldırılmasını istedi. 
     
     DURUŞMA ÇIKIŞI KAVGA 

     Bu arada duruşmayı bir grup CHP'li ile izleyen CHP Genel Sekreter Yardımcısı Mehmet Sevigen, duruşmanın ardından basın mensuplarına açıklama yaptı. 
     AK Parti Genel Başkanı Erdoğan'ın, seçim çalışmaları sırasında milletvekili dokunulmazlığı konusunda verdiği sözü tutmadığını savunan Sevigen, bu nedenle bu gibi davaları izlediklerini ve izlemeye devam edeceklerini söyledi. 
     Bu davada da milletvekili oldukları için yargılanamayan sanıklar bulunduğunu belirten Sevigen, ''Suçlu ya da suçsuz, ama yargılamaları yapılmalı'' dedi. 
     ''Gizli gizli saat 4'te, 5'te hakimlerin karşısına gelip çay kahve içerek ifade vermelerini de doğru bulmuyorum. Recep Tayyip Erdoğan'ın da toplum karşısına çıkması ve ifade vermesi gerek'' diye konuşan Sevigen, 2 eski ağır ceza mahkemesi başkanının sanıkların avukatlığını üstlenmesini de eleştirdi. 
     Bunun üzerine Gürtuna'nın avukatı Fatih Volkan'ın ''ilgili yasada ağır ceza hakimlerinin avukatlık yapmasını engelleyen bir şey olup olmadığı'' sorusunu yönelttiği Sevigen, bu soruya cevap vermek isterken söze, diğer CHP'liler ve Recep Tayyip Erdoğan'ın avukatı Nevzat Er ile Gürtuna'nın diğer avukatı Ramazan Arıtürk katıldı. 
     Bir süre karşılıklı şekilde bağrışarak tartışan ve birbirlerini ''şov yapmak''la suçlayan taraflar, polis memurlarının da müdahalesiyle yatıştı. 
     Daha sonra basın mensuplarının sorularını yanıtlayan avukat Nevzat Er, Erdoğan ve Gürtuna'nun celse arasında ifade vermesinde yasaya aykırı bir durum olmadığını, bu uygulamanın başka sanıklara da yapıldığını belirterek, gelebilecekleri saatin de hakimler tarafından kendilerine bildirildiğini söyledi. 
     Avukat Ramazan Arıtürk de, ağır ceza mahkemesi başkanlığından emekli kişilerin avukatlık yapmasına ilişkin yasal bir sorun bulunmadığını, bu kişilerin sadece kendi görev yaptıkları mahkemede 2 yıl boyunca dava alamayacaklarını anlatarak, ''yargının siyasete alet edilmemesi gerektiğini'' kaydetti. 
     





</TEXT>
</DOC>
