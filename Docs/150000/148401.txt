<DOC>
<DOCNO> 148401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo17.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği Ersun Yanal'ı bırakmıyor 
</HEADLINE>
<TEXT>

     Gençlerbirliği Kulübü Başkanı İlhan Cavcav, ''Ersun Yanal'dan ayrılmamız mümkün değil'' dedi. 
     Cavcav, Ersun Yanal'ın Fenerbahçe'ye verileceği yolundaki haberlerle ilgili yaptığı yazılı açıklamada, şunları kaydetti 
     ''Son zamanlarda ve özellikle bugün bazı gazetelerde hocamız sayın Ersun Yanal'ı Fenerbahçe Kulübü'ne para karşılığında vereceğimiz yer almaktadır. 
     Gençlerbirliği Spor Kulübü'nün sayın Ersun Yanal ile 3 yıllık sözleşmesi vardır. Çalışkanlığı, kariyeri ve başarısıyla kendini tüm Türkiye'ye ispatlamış olan hocamızdan ayrılmamızın mümkün olmadığının öncelikle bilinmesini istiyoruz. Takımımızın psikolojik motivasyonunu bozmaya yönelik bu tür gerçek dışı haberler, bize zarar vermek yerine sadece yayıncısının kamuoyu önünde inandırıcılığını kaybetmesine yol açacaktır. 
     Gençlerbirliği Kulübü olarak takımımızı olumsuz olarak etkilemeye çalışan her türlü gerçek dışı yayınlara karşı olduğumuzun bilinmesini, tüm basın, yayın organlarıyla kamuoyunun takdirine sunarız.'' 
     





</TEXT>
</DOC>
