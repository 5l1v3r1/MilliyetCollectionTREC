<DOC>
<DOCNO> 105687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun24.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Museviler New York Times'a savaş açtı. 
</HEADLINE>
<TEXT>

     ABD'de yaşayan Museviler, Ortadoğu olaylarını dengeli biçimde yansıtmadığını iddia ettikleri New York Times gazetesine savaş açtılar. 
     Gazetelere ilanlar veren ''New York Times'in Ortadoğu haberlerini protesto komitesi'' adlı hareket, Musevilerden New York Times aboneliklerini kesmelerini, Musevi kuruluşlarının gazeteye ilan vermemelerini ve gazete idaresinin e-mail yağmuruna tutulmasını istedi. 
     İlanlardan biri bugünkü New York Post gazetesinde yayınlandı. 
     ''İsrail'in hayatta kalma mücadelesi verdiğini'' savunan komite, New York Post, Wall Street Journal, New York Sun gazeteleriyle Fox News'un ''Ortadoğu olaylarını çok daha dengeli biçimde yansıttığını'' ileri sürdü. 
     Komite, New York Times'ın, ''teroristlerle kurbanlar arasında, manevi açıdan eşitlik kurduğunu Ortadoğulu diktatörlerle demokrasiyi aynı kefeye koyduğunu gerçekleri çarpıtan haber ve röportajlar yayınladığını ve Filistinlilerin ıstırabından İsrail'in sorumlu olduğunu ima eden fotoğraflar yayınladığını'' da savundu. 
     





</TEXT>
</DOC>
