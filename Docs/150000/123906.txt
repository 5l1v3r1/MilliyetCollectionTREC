<DOC>
<DOCNO> 123906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun04.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ''Kayseri'ye deniz getirmeyeceğiz '' 
</HEADLINE>
<TEXT>

     AK Parti Genel Başkanı Recep Tayyip Erdoğan, ABD Başkanı Bush ve Amerikan yönetiminin önde gelen isimleriyle Washington'da yaptığı görüşmeleri tamamladıktan sonra geldiği New York'ta Türk toplumuna hitap etti. 
     Erdoğan, New York ve çevresinde yaşayan Türklerle buluşmak üzere Türkevi binasına gelişinde ''Başbakan Erdoğan'' sloganlarıyla karşılandı. 
     Konuşması sık sık alkışlarla kesilen Erdoğan, ''Türkiye'nin AB'ye alınmamasının dünyanın sonu olmayacağını, mutlaka bir çıkış yolu bulunacağını'' ifade etti. Erdoğan, bu bağlamda Bush'a, Türkiye'nin NAFTA'ya Kuzey Amerika Serbest Ticaret Bölgesi alınmasını teklif ettiğini açıkladı. 
     
     AB ÜLKELERİNİN ELİNE KOZ VERMEYECEĞİZ 

     Erdoğan konuşmasında AB ile ilgili olarak şunları söyledi 
     ''Bizden önceki hükümet AB'yi şok edecek kararları çıkardı. Uygulamadaki aksaklıkları ise biz gidereceğiz. Perşembe günü Kopenhag zirvesinde üye ülkelerin elinde koz kalmasın istiyoruz. Bizi AB'ye alsalar da, almasalar da biz Kopenhag kriterlerini kendi insanımızın yaşam standardını yükseltmek için yerine getireceğiz. 
     AB'ye almasalar da biz başımızın çaresine bakarız. Bugünkü görüşmemizde Başkan Bush'a bizi NAFTA'ya almalarını teklif ettim. Mutlaka bir çıkış yolu bulacağız. Biz bir dünya ülkesiyiz.'' 
     
     KOPENHAG'TA KIBRIS İLE İLGİLİ ÇÖZÜM OLUŞABİLİR 

     Kıbrıs konusuna da değinen Erdoğan, siyasetçinin sorun üretmeyeceğini, aksine sorunları çözeceğini söyledi. Erdoğan, ''Kıbrıs konusunda da çözüm için masaya oturacağız. BM planını müzakere edilebilir buluyoruz. Karşılıklı özveri çerçevesinde çözümden yanayız. İki taraf da özveride bulunursa ortak nokta bulunur. Annan'a bu düşüncemizi ilettik. Kopenhag'da her 2 tarafı rahatlatacak bir çözüm oluşur diye düşünüyorum'' dedi. 
     
     POPÜLİST YAKLAŞIM YASAK 

     ''Hükümet olarak yapamayacakları şeyleri vaat etmeyeceklerini'' ifade eden Erdoğan şöyle devam etti 
     ''Popülist yaklaşımlar yasak. Ülkenin gerçek ihtiyacı olan yatırımlar yapılacak. Biz Kayseri'ye deniz getirmeyeceğiz. Türkiye ayağa kalkacak, çağın gerisinde kalmayacak. Bunu sağlayacağız. Kişi başına ulusal gelirimizi 5 yıl içinde 5 bin dolar seviyesine çıkaracağız.'' ''Türk'ün onurunu kimseye çiğnetmeyiz. Biz buraya borç para istemeye gelmedik. Aslan gibi işadamlarımız var, onlara pazar gösterin diyoruz'' diyen Erdoğan, istikrarlı hükümet sayesinde faizlerin 20 puan düştüğünü, borsanın yükseldiğini kaydetti. Erdoğan, ''halkımız kendine gelmeye başladı'' dedi. 
     Erdoğan konuşmasını şöyle tamamladı 
     ''Çağdaş olmanın yolu ulaşımdan geçer. Halkımıza 15 bin km duble-yol sözü verdik. Her müteahhit 50 km yol yapacak. 5 yılda bitireceğiz. Bunun kaynağını yolsuzlukları gidererek sağlayacağız. Türkiye'de fazlasıyla yolsuzluk var. Sadece fona devredilen bankaların yükü 22 milyar dolar. Görev zararlarıyla birlikte bu yük 50 milyar doları buluyor''. 
     Erdoğan ve beraberindekilerin, TSİ 06.00'da özel uçakla New York'tan Kopenhag'a hareket etmesi bekleniyor. 
     





</TEXT>
</DOC>
