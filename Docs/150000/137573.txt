<DOC>
<DOCNO> 137573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur21.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta arkadaşına gazoz yerine yanlışlıkla çamaşır suyu içirdi 
</HEADLINE>
<TEXT>

     Konya'nın Akşehir İlçesi'nde hasta olan komşusuna ziyarete giden bir kişi gazoz diye çamaşır suyu götürünce, komşusunu hastanelik etti. 
     Alınan bilgiye göre, Anıt Mahallesi Değirmen Sokak'ta oturan Abdullah Şen geçirdiği ameliyat sonrası evinde dinlenmeye çekildi. Diğer komşuları gibi Şen'i ziyarete eli boş gitmek istemeyen komşu Orhan Yaldız, hastaya yanlışlıkla eşinin gazoz şişesine doldurduğu çamaşır suyunu götürdü. 
     Komşusunun getirdiği şişedeki çamaşır suyunu ''gazoz'' diyerek içen Şen, bir süre sonra boğazında oluşan yanma nedeniyle tekrar hastaneye gitti. 
     Akşehir Devlet Hastanesi'nde yapılan ilk müdahaleden sonra Şen'in çamaşır suyundan zehirlendiği belirlendi. Yetkililer, Şen'in komşusu hakkında şikayetçi olmadığını bildirdi. 
     





</TEXT>
</DOC>
