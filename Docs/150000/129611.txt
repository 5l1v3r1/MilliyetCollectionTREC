<DOC>
<DOCNO> 129611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur28.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus anneye ikinci şok... 
</HEADLINE>
<TEXT>

     Marmara depreminde, Adapazarı'nda ölen Rus denizcinin olduğu sanılan mezardan, başka birinin cesedi çıktı. 
     Depremin yıldönümlerinde Türkiye'ye gelerek mezarı ziyaret eden ve başında geleneklerine uygun olarak votkalı anma yapan anne Natalia Obolina, bu olay üzerine ikinci kez yıkıldı. 
     oğlu Anton Obolina'nın, Marmara depremi sırasında Adapazarı'nda ölmesi üzerine 3 yıl önce kente gelen ve Serdivan Beldesi'ndeki deprem şehitliğinde, oğluna ait olduğu söylenerek gösterilen mezarı ülkesine nakletmek üzere işlemlerini tamamlayan Obolina, mezar açıldığında ikinci kez şok yaşadı. 
     Depremin yıldönümlerinde Türkiye'ye gelerek, geleneklerine uygun biçimde anma yapan Obolina, mezardan çıkan çürümüş cesedin yanında tanıdığı bir eşya bulamayınca, bu kişinin oğlu olmadığını söyledi. Yandaki başka bir mezar açıldı, ancak oradaki cesedin de Obolina'nın oğluna ait olup olmadığı kesin belirlenemedi. Bunun üzerine, cesede DNA testi yapılması teklif edilen acılı anne, maddi gücü olmadığını belirterek, teklifi geri çevirdi. 
     Natalia Obolina, oğlunun mezarını nakletmek umuduyla geldiği kentten, yalnızca fotoğrafının bulunduğu mezar taşını alıp, acılar içinde ülkesine dönmek zorunda kaldı. 
     
     OLAYIN GEÇMİŞİ 
     Rus denizci Anton Obolina, çalıştığı geminin 16 Ağustos 1999 tarihinde Samsun Limanı'nda demirlemesi üzerine İstanbul'a gitmek için yola çıkmış, ancak içinde bulunduğu otobüs, deprem sırasında çöken TEM otoyolunun Arifiye kesimindeki köprünün altında kalmıştı. Obolina ile beraberindeki 2 arkadaşı, burada hayatlarını kaybetmişti. 
     Anne Natalia Obolina, ''İstanbul'a gidiyorum'' diye telefonla bilgi veren oğlundan bir daha haber alamayıp, depremde yabancıların da öldüğünü duyunca geldiği Sakarya'da, Emniyet Müdürlüğü arşivindeki kimsesiz olarak gömülenlerin fotoğraflarını incelerken 21 nolu fotoğrafın oğluna ait olduğunu, bunu da elbise ve kolundaki saatten belirlediğini söylemişti. 
     Obolina, daha sonra oğlunun bulunduğuna emin olduğu mezara, fotoğraflı bir taş diktirmiş, zaman zaman da kendi annesi Popova Alexsandra ile birlikte gelip, geleneklerine uygun biçimde votka içerek anma yapmıştı. 
     Anne Obolina, son gelişinde, mezar başında pankart açarak, oğlunun cesedinin Rusya'ya nakledilmesi için ilgililerden yardım talep etmişti. 
     





</TEXT>
</DOC>
