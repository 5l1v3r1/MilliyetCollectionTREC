<DOC>
<DOCNO> 136660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/siyaset/asiy.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül’ün ayakkabıları Milli Takım’dan 
</HEADLINE>
<TEXT>

Başbakan Abdullah Gül’ün sabah yürüyüşünde kullandığı eşofman ve son anda yetiştirilen spor ayakkabılarının, Milli Takım’dan geldiği belirtildi 
     Başbakan Abdullah Gül’ün bayram tatilini geçirdiği Balçova Termal Tesislerinde önceki gün yaptığı sabah yürüyüşünde kullandığı spor ayakkabıların, Milli Takım’a ait olduğu belirtildi. Antalya’ya atanan İzmir Valisi Alaaddin Yüksel, Gül’ün İzmir’e geldiği günün akşamı saat 22.30 sıralarında Gençlik ve Spor İl Müdürü Kemal Erdin’i arayarak, "Başbakan sabah yürüyüşü yapacak. Kendisine Milli Takım eşofmanı temin edilsin" dedi. Bunun üzerine gece Gül’ün kaldığı Termal Otel’e Milli Takım eşofmanı gönderildi. Ancak 01.30 sıralarında Gül’ün spor ayakkabısı olmadığı ortaya çıkınca, geç saatte spor ayakkabı için arayışa başlandı. Geç saatte Milli Takım sorumlularına ulaşılamayınca, Gül de yürüyüşe makosen ayakkabılarıyla başladı. Sabah saatlerinde Milli Takım’ın kamp yaptığı İzmir Hilton Oteli’nden alınabilen 43 numara spor ayakkabılar, yürüyüş parkuruna yetiştirildi ve Gül, makosen ayakkabılarıyla başladığı yürüyüşü Milli Takım’ın spor ayakkabılarıyla tamamladı. 
     
     Çantalar karıştı’ 
     Gül’ün bir koruması ise Gül’ün spor ayakkabılarının bulunduğu çantanın yanlışlıkla Özel Kalem Müdürü’nün odasına gönderildiğini belirterek, "Sabah yürüyüşü başladığında bu çanta bulunamadı. Daha sonra çanta bulundu ve ayakkabılar getirildi. Başbakan, yürüyüşte giydiği eşofmanlarını da, spor ayakkabılarını da İstanbul’dan kendisi getirdi, hediye edilmedi" dedi. 
     



 SİYASET 















</TEXT>
</DOC>
