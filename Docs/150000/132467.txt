<DOC>
<DOCNO> 132467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur03.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DJ cinayetinde sorgular sürüyor... 
</HEADLINE>
<TEXT>

     Kadıköy'de, Power FM'in DJ'lerinden Emre Kuytu'yu öldürdüğü iddiasıyla yakalanarak gözaltına alınan arkadaşı Göksel Anlar'ın sorgusu sürüyor. 
     Asayiş Şube Müdürlüğü'nden alınan bilgiye göre, Kızıltoprak'ta oturan DJ Emre Kuytu'yu 28 , 3 gün önce, evinin salonunda boğazını keserek öldürdüğü gerekçesiyle gözaltına alınan İstanbul Üniversitesi Turizm İşletmeciliği Bölümü mezunu Göksel Anlar'ın sorgusuna, Cinayet Büro Amirliği'nde devam ediliyor. 
     İfadesinde Emre Kuytu ile 3-4 yıl önce bir barda tanışarak arkadaş olduklarını söylediği belirtilen Göksel Anlar'ın, genç DJ'i aralarında çıkan bir tartışma üzerine öldürdüğünü itiraf ettiği öğrenildi. 
     Tekstil işiyle uğraşan Göksel Anlar'ın, cinayetin nedenine ilişkin ise çelişkili ifadeler verdiği kaydedildi. 
     Bu arada, Göksel Anlar'ın babasının, Beyoğlu'ndaki bir dönemin ünlü gazinosu ''Kazablanka''nın sahibi Yüksel Anlar olduğu belirtildi. Baba Anlar, geçen yıl Kadıköy Göztepe'de alacak meselesi yüzünden damadı Rıfat Cihat Tacettinoğlu'nu çekiç darbeleriyle öldürmüştü. 
     Daha sonra Beşiktaş'ta, birlikte yaşadığı Aysel A.'yı tabancayla yaralayan Yüksel Anlar, ardından üzerine benzin döküp kendisini yakarak intihar etmişti. 
     





</TEXT>
</DOC>
