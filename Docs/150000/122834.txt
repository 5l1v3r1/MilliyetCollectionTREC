<DOC>
<DOCNO> 122834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/son/sondun02.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Erdoğan'dan Irak için destek isteyecek... 
</HEADLINE>
<TEXT>

     ABD Başkanı George Bush'un, AK Parti Genel Başkanı Recep Tayyip Erdoğan'ı, Irak'a yönelik olası bir askeri harekat konusunda destek istemek amacıyla Washington'a davet ettiği öne sürüldü. 
     Amerikalı yetkililere dayanan New York Times gazetesi, haberi, ''Bush, Türk liderine, Irak'a karşı askeri harekata destek konusunda baskı yapacak'' başlığıyla verdi. Amerikalı yetkililer, Bush-Erdoğan buluşmasının bir hafta içinde gerçekleşeceğini de belirttiler. Haberde, ''İslami kökenli bir partinin başkanına yapılan davetin, Bush yönetiminin, Saddam Hüseyin'i işbaşından uzaklaştırmak amacıyla girişilecek askeri harekatla ilgili tüm taşları yerine koyma konusundaki kararlılığını sergilediği'' de ifade edildi. 
     
     ERDOĞAN'IN YARDIMCILARI ABD'Yİ ZORA SOKTU 
     New York Times'ın haberinde, ''Amerikalı yetkililerin, Irak operasyonunda ABD'nin yanında açıkça yer alma konusunda çekingen davranan yardımcılarına karşı Erdoğan'a güvendikleri'' hususu da yer aldı. 
     Gazete, Dışişleri Bakanı Yaşar Yakış'ın, çok sayıda Amerikan askerinin Türk topraklarında konuşlandırılmasının kamuoyuna izah edilemeyeceği ve Irak'a karşı güç kullanabilmek için BM Güvenlik Konseyi'nden ikinci bir karar daha çıkartılması gerektiği konusundaki açıklamalarının, ''ABD'nin askeri planlamalarını ciddi biçimde zora soktuğuna'' da dikkati çekti. 
     Türkiye'nin talep ettiği şekilde Güvenlik Konseyi'nden ikinci bir karar çıkartılmasının gerekli olup olmadığı konusuna değinen ABD Savunma Bakan Yardımcısı Paul Wolfowitz, ''bu önemli sorunun, her iki hükümetin en üst düzey yetkilileri arasında açıklığa kavuşturulması gerektiğini'' belirtti. Wolfowitz, ''bu, Erdoğan'ın Washington'a gelmesini istememizin nedenlerinden biri'' şeklinde konuştu. Haberde, Erdoğan'ın yeni Türk hükümetinin Başbakanı olmasının beklendiği de kaydedildi. 
     
     GÜNDEMDE NELER OLACAK 
     New York Times'ın haberine göre, Bush-Erdoğan görüşmesinin gündeminde Irak, ABD'nin Türkiye'ye sağlayacağı ekonomik yardım, Türkiye'nin AB üyeliğine destek ve Kıbrıs sorunu yer alacak. 
     Bush ve Erdoğan'ın ayrıca, askeri planlama konularını ele almaları bekleniyor. 
     Gazete Wolfowitz'in, Yakış'ın karşı görüşüne rağmen, Washington hükümetinin Irak harekatında Türk topraklarının kullanılabileceği konusundaki umudunu muhafaza ettiğini belirttiğine işaret etti. 
     Haberde, Türkiye üzerinden açılacak ikinci cephenin savaş süresini kısaltacağı iddia edilirken, kuzeyden girecek birliklerin Kuzey Irak'ta düzeni sağlayacağı, Türk ve Kuzey Iraklı Kürt kuvvetleri arasında bir çatışma çıkmasını engelleyeceği de ifade edildi. 
     





</TEXT>
</DOC>
