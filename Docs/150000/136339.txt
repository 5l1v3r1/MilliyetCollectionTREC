<DOC>
<DOCNO> 136339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur09.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın seçim sloganı "Yiğit düştüğü yerden kalkar" 
</HEADLINE>
<TEXT>

     Siirt'te yenilecek seçimler öncesinde kampanyaya hız veren AK Parti, ''yiğit düştüğü yerden kalkar'' sloganını kullanacak. 
     AK Parti Genel Başkanı Recep Tayyip Erdoğan'ın, Siirt'te 9 Mart Pazar günü yenilecek seçimler öncesinde bu ile iki kez gitmesi planlanıyor. 
     RP'nin kapatılmasının ardından Siirt'te yaptığı bir konuşmada, ''minareler süngümüz kubbeler miğferimiz , camiler kışlamız'' dizelerini okuduğu için Diyarbakır DGM' yargılanan ve TCK'nın 312. maddesinin 2. fıkrası uyarınca 1 yıl hapis cezasına çarptırılan Erdoğan için yürütülen seçim kampanyasında, Şanlıurfa Milletvekili Zülfikar İzol'un önerdiği, ''yiğit düştüğü yerden kalkar'' sloganının kullanılacağı bildirildi. 
     Seçim hazırlıklarını yürütmek üzere bayram öncesinde Siirt'te giden Genel Başkan Yardımcısı Necati Çetinkaya, Siirtliler'in Erdoğan'ın milletvekili yapma kararlılığında olduğunu söyledi. 
     İzol'un önerdiği sloganın, Siirt halkının dilinden düşmediğini kaydeden Çetinkaya, şöyle konuştu 
     ''Siirtliler, Genel Başkan Erdoğan'ı milletvekili yapma kararlılığındadır. Bütün partiler, adete ittifak etmiş durumdalar. Demokrat Parti'den bu yana en güçlü Meclis'e gelen AK Parti'nin Genel Başkanı'nı başbakan yapmak, onlar için önemli. 
     Partiler üstü bir çalışma sergileniyor bölgede. Listeler kesinleştikten sonra Genel Başkanımızın iki kez Siirt'te gelmesini planlıyoruz. Siirt halkı, genel başkanın gelmesine bile gerek yok diyorlar. Demokrasi ayıbını Siirt'te ortadan kalkmasına biz karar vereceğiz diyorlar. Biz de, demokrasinin Siirt seçimi ile tecelli ettiğini bütün dünyaya duyurmak istiyoruz. 363 milletvekili çıkaran AK Parti'nin, dünyanın en karizmatik lideri olan Erdoğan'ın kendisinin Meclis'te olmamasına dünya liderleri bile anlam veremiyor. Bu hata Meclis'te yapılan yasal değişikliklerin ardından, hak, 9 Mart günü tecelli edecek. İnşallah 3-0 olacak.'' 
     





</TEXT>
</DOC>
