<DOC>
<DOCNO> 108875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/sontur05.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezen Aksu ile muhteşem bir gece... 
</HEADLINE>
<TEXT>

     Sezen Aksu, ''Türkiye Şarkıları'' konserlerinin üçüncüsünü, Efes ve Aspendos'tan sonra Harbiye Cemil Topuzlu Açıkhava Tiyatrosu'nda verdi. 
     Konseri izlemek isteyenlerin uzun kuyruklar oluşturduğu gecede sanatçı, seslendirdiği şarkılarla Açıkhava Tiyatrosu'nu dolduran binlerce müziksevere unutulmaz bir gece yaşattı. 
     Beşiktaş Kültür Merkezi'nce organize edilen konserde sanatçı, Ermenice, Rumca, İbranice ve Kürtçe şarkılar ile çeşitli albümlerinden parçalar seslendirdi. 
     Konserde sanatçıya, Feriköy Vartanat Ermeni Kilisesi Korosu, Los Pasaros Sefaradis Musevi Müzik Topluluğu, Oniro Rum Müzik Grubu, Enderun Klasik Müzik Topluluğu, Diyarbakır Büyükşehir Belediyesi Çocuk Korosu ve İzmir Devlet Opera ve Balesi Orkestrası'nın da yer aldığı 160 kişilik orkestra ve koro eşlik etti. 
     Konsere ''Gülümse'' adlı şarkısıyla başlayan Aksu, son albümü ''Şarkı Söylemek Lazım''dan da parçalar seslendirirken, ''Dansöz Dünya'' parçasını da oryantal eşliğinde söyledi. 
     Aksu, ''Türkiye Şarkıları'' başlıklı konserine ilişkin olarak dinleyicilere, ''Bu şarkılar uzun yıllardır bu coğrafyada söyleniyor. Ama bazen birlikte söylemek, hep beraber söylemek daha güzel'' dedi. 
     





</TEXT>
</DOC>
