<DOC>
<DOCNO> 116872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/yazar/congar.html </URL>
<DATE> 2002/11/04/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
AKP iktidarına ABD’den bakışlar 
</HEADLINE>
<TEXT>

     Önce haberler... 
     Samuel Huntington’ın tezini hiçbir zaman benimsemedim. Ama geçtiğimiz günlerin uluslararası haber gündemi, "Medeniyetler Çatışması" klişesi ile aynı kalıptan çıkmıştı sanki. 
     Washington’u üç hafta titrettikten sonra nihayet yakalanan iki seri katile ilişkin soruşturma... Moskova’da Çeçen teröristlerin tiyatro işgali ve Rus güçlerinin gazlı baskını... Bali’deki saldırı ardından Endonezya polisinin operasyonu... Ürdün’de öldürülen Amerikan diplomatı... ABD’nin Guantanamo’daki savaş esirlerinden bazılarını serbest bırakması... İsrail’de Yahudi yerleşimleri tartışması... Türkiye’de seçimler... 
     Geçen hafta bir gün, radyoda, hem de habercilikte ABD’nin en iyisi sayılabilecek olan National Public Radio’da, bu haberleri dinleyince irkildim. 
     Seri katillerden birinin Müslüman olmasının yarattığı "acaba" ile başlayıp Tayyip Erdoğan’ın Konya mitingindeki konuşmasından bölümler aktararak ve "İslamcı etiketini reddediyorlar, ama acaba seçim galibiyetlerinin, Türkiye açısından bir rejim sorunu yaratmaması mümkün mü" diye biten bir bülten... 
     Her haberde, dolaylı ya da doğrudan bir din boyutu yakalamak mümkündü. Her haberin çekirdeğindeki çatışmada, haklı ya da haksız biçimde bir dinin adı geçmişti. 
     Dünyanın bu bültene yansıyan hali, ürkütücüydü. 
     
"Müslüman - Demokratlar"      Bu yazıyı, Türkiye’de sandıklar kapanmadan yazıyorum. Seçimlerden AKP’nin açık farkla birinci çıkması, şu anda benim için bir bilgi değil, beklenti sadece. Aşağıda aktaracaklarım da, yine bu beklentiye endeksli Amerikan değerlendirmelerini içeriyor, sonuca verilmiş tepkileri değil. 
     Washington, AKP’nin seçim galibiyetine uzun zamandır hazır. Ankara’da tek başına bir AKP hükümeti ya da AKP ağırlıklı bir koalisyon kurulursa, Washington’da "yakın diyalog ve işbirliğine istekli" bir muhatap bulacak, o kesin. 
     Bununla birlikte, AKP iktidarının, özellikle de ikinci parti CHP ile ortaklık yapmayacak bir solo AKP iktidarının, ABD’lilerin kafasında bazı kaygılar yarattığı da kesin. Ancak bu kaygıları doğrudan, "İslamcı" etiketine bağlamak hata olur. 
     Tam tersine, Türkiye konusunda çalışan ABD’li yetkililer, AKP’nin liderleri ve tabanında, diğer bazı partilerden daha vurgulu biçimde var olan "Müslümanlık" unsuruna, "olumlu" bakıyorlar. Bir "Müslüman - Demokrat" hükümet ile ABD arasında yakın işbirliği, bazı yetkililere göre, merkezine, şu ya da bu şekilde, dinin de oturtulduğu kavgalarla sarsılan dünyada bir "taze soluk" olabilecek. 
     Dikkat ettiniz tabii, buradaki anahtar, "Müslüman - Demokrat" sözcükleri. ABD’li liderlerin candan tokalaştığı emirler, krallar da var Müslüman dünyasında, ama Washington’ın, seçimle işbaşına gelmiş, ve kendisi istese de istemese de, bütün dünyada adı hala ya "İslamcı" etiketiyle, ya "eski İslamcı" türünden açıklamalarla ya da en azından "Müslüman" vurgusuyla anılan bir parti ile işbirliğinin, farklı bir mesajı olacağına inanılıyor. 
     Kısacası, Refahyol döneminde Necmettin Erbakan’ı ABD’ye davet edip etmeme konusunda kılı kırk yaran, bu konuda Ankara’da kimin ne diyeceğinden pek çekinen, sonunda da davetten vazgeçen Washington, olası AKP iktidarına, bu tür komplekslerden uzak yaklaşıyor. AKP’nin "AB yanlısı ve ABD ile işbirliğine yatkın" mesajlar vermesi ve bugünkü Tayyip Erdoğan’ın, o günkü Erbakan’dan "daha ılımlı" bir profil çizme gayreti de, Washington’ın bu bakışında etkili oldu. 
     
Ordu yine ön planda...      AKP iktidarının, Washington için konjonktürel önemini artıran şey, Irak meselesi. BM merkezli diplomatik süreç ve silah denetimlerinin yeniden başlayacağı beklentisi, Irak’a yönelik olası bir Amerikan harekatını epey erteleyebilir. Yine de, askeri seçenek önümüzdeki aylarda gündemde kalmayı sürdürecek ve çeşitli olasılıklar halinde, bu seçeneğe, hem de hızla başvurulması mümkün. 
     Washington, bir AKP iktidarının Irak konusunda kendisine sorun yaratacağı kanısında değil. Zira, daha önce basına yansıdığı gibi, AKP’li Abdullah Gül’ün ABD’lilere söylediği "Irak konusunu askere sorarız" sözü, Washington’da "inandırıcı" bulunuyor. ABD, Ankara’da nasıl bir hükümet olursa olsun, olası Irak harekatında Türkiye’nin rolüne ilişkin son sözü Genelkurmay’ın söyleyeceği kanısında. 
     Dahası, Türkiye’yi iyi bilen bir emekli Amerikan diplomatının deyişiyle, AKP’nin diğer siyasi partilere oranla "askerden daha fazla çekineceğine," dış politika ve savunmanın önemli meselelerinde "askerin sözünün dışına çıkmayacağına" güveniyor Washington. 
     Dolayısıyla, bu hafta yapacağı ABD ziyaretinde, asıl muhatabı General Richard Myers dışında, Başkan Yardımcısı Dick Cheney dahil bir dizi üst düzey sivil yetkiliyle de buluşması beklenen Genelkurmay Başkanı Orgeneral Hilmi Özkök ile sağlanacak bir anlayış birliği, Irak planları konusunda, AKP’li bir başbakanla kuracakları diyalogdan "çok daha önemli" görünüyor Washington’ın gözüne. 
     Ekonomi, AB, istikrar... 
     Gelelim AKP’nin seçim galibiyetinin Washington’da uyandırdığı kaygılara. 
     Seçmenin üçte ikisinin desteğini almamış bir partinin TBMM’de ciddi çoğunluk sağlayarak tek başına iktidar olmasına kapıyı açan, yüzde 10 barajını dönemediler diye milyonların oyunu çöpe atmaya hazır bir seçim sisteminin yaratacağı siyasi tablonun içinde barındırdığı istikrarsızlık potansiyeli bu kaygılar arasında önemli yer tutuyor. Türkiye’nin bu potansiyel ile nasıl başa çıkacağı, Washington’da büyük bir soru işareti. 
     İkincisi, Washington’daki uluslararası finans kurumlarında da, Bush yönetiminde de, AKP’nin ekonomi yönetimini nasıl kotaracağına ilişkin ciddi tereddütler var. Özellikle bu açıdan, seçim öncesinde ABD’li kafalarda oluşan en "iyimser" senaryo, "ekonominin sorumluluğunu Kemal Derviş’in üstlendiği bir AKP - CHP koalisyonu" diye tanımlanıyordu. 
     Aynı şekilde, bir solo AKP iktidarının, AB başkentlerinde Türkiye’ye müzakere tarihi verilmesi konusundaki itirazları artırmasından çekiniyor Washington. 
     Son olarak, Erdoğan’ı TBMM dışında bırakan sistemin, AKP iktidarına da "rejim kaygıları" ile yaklaşması ve Türkiye’de demokratik istikrarın oluşmasını engelleyecek yeni adımlar atması, ABD’yi kaygılandıran bir olasılık. 
     
     







AKP’nin ateşle imtihanı 


Müfettah Hanım’ın hünnapları 


Ecevit İntihar ettik 


Seçmen darbeyi fena vurdu 


Demokrasinin dili sandık 


AKP iktidarına ABD’den bakışlar 


Ne geceydi ama .. 


Belirsizlikler kalktı 


Türkiye için yeni bir şans 


Stratejiyi biz belirleriz, özerk kurullar uygular’ 


Görünen köye kılavuz aradık 


AKP’nin zaferi 


Dünyayı renkli çocuklar kurtaracak 


Yadsınan gerçeklerle yüzleşme zamanı... 


Halk aş ve iş için bekleyecek 


</TEXT>
</DOC>
