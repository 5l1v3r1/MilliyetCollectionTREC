<DOC>
<DOCNO> 137038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/spor/spo03.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aile içinde kalsın 
</HEADLINE>
<TEXT>

Prim ve alacakları nedeniyle yönetimle konuşma kararı alan futbolcuların bunu basına sızdırması, idarecileri kızdırdı. Yöneticiler, bu tür sırların kendi aralarında kalmasını istedi 
     CÜNEYT KARAKAYA 

     Rahatsız oldular 
     LİGDE Beşiktaş ile aradaki puan farkını kapamak için mücadele veren Galatasaray’da futbolcuların parasal konulardaki sıkıntısının basına yansıması, Sarı - Kırmızılı yönetimi rahatsız etti. Yeni transferlerin peşin para almasına ve prim sisteminin hala belli olmamasına kızan oyuncular, bu konuyu Bursa maçı sonrasında yönetimle konuşma kararı almıştı. 
     
     Futbolculara uyarı geldi 
     BU düşüncenin gazete manşetlerinde yer alması yönetimi çok kızdırdı. Futbolcular, bazı arkadaşlarının bunu basına sızdırmasıyla zor durumda kalırken, idareciler de aile içindeki konuların medyaya aktarılmaması konusunda oyuncuları uyardı. Bursaspor ile oynanacak karşılaşma sonrasında yapılacak görüşmeden nasıl bir karar çıkacağı da merak konusu oldu. 
     
Başkan Canaydın’dan karşılama      GALATASARAY dün Mudanya üzerinden karayoluyla Bursa’ya gitti. Şehre girmeleriyle birlikte kar yağışıyla karşılaşan Sarı - Kırmızılılar’a Bursa Galatasaraylılar Derneği çiçek verdi. Bayram nedeniyle ailesiyle birlikte memleketi Bursa’da olan Başkan Özhan Canaydın da takımı Kervansaray Oteli’nin lobisinde karşıladı. Başkan akşam da dernek yöneticileri ve Fatih Terim ile birlikte bir yemek yedi. Kafileye, Vedat, Emre, Mehmet Bölükbaş, Hasan Şaş ve Ümit Karan dahil edilmedi. n EROL DEMİRKOL 
     
Volkan, kartlarıyla geldi      CİM - BOM’UN Kocaelispor’dan transfer ettiği Volkan Arslan, bugün Bursaspor karşısında sarı kart görürse cezalı duruma düşecek. Resmi olarak ilk karşılaşmasına çıkması beklenen çiçeği burnunda Galatasaraylı’nın bu sezon eski takımında üç sarı kartı bulunuyor. Ayrıca üçer sarı kartı bulunan Mondragon, Ayhan, Arif ve Cihan’a da dikkatli olmaları konusunda uyarı geldi. 
     



 SPOR 





























</TEXT>
</DOC>
