<DOC>
<DOCNO> 142275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo26.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Hakem Kurulu Başkanı Yavuz Futbolun patronları bizleriz 
</HEADLINE>
<TEXT>

     Futbol Federasyonu Merkez Hakem Kurulu'nun düzenlediği ''Birinci Süper Futbol Ligi hakemlerinin aylık olağan eğitim çalışmaları''na İstanbul'da devam edildi. 
     The Plaza Oteli'nde gerçekleştirilen toplantıda Merkez Hakem Kurulu Başkanı Bülent Yavuz, açılış konuşmasını yaparken, toplantının ikinci bölümünde Birinci Süper Ligi'nde yapılan maçlarda hakemlerin verdiği kararlar hakkında değerlendirmelerini hakemlere iletti. 
     Bülent Yavuz, 2003 sezonunda Türkiye'nin, Türk hakeminin geldiği çizgiyi, yeteneklerini, dürüst ve cesaretli yönetimleriyle dünyada ve avrupada geldiği noktayı konuştuğunu söyledi. 
     Yavuz, gerçekleştirdikleri olağan toplantılarla hakemlerin zorlukları ve güzellikleri paylaştıklarını belirterek, ''Hakemlerimiz başarılı olduğunda omuzlarda taşınıyor. Bizim asli bir görevimiz var. Futbol oyun kurallarını hakemlik açısından sahaya yansıtmaktır. Bu işin patronları biziz. Bizden başka kimse iyi bilemez. Artık medya da bu çizgide Türk hakeminin hakkını veriyor. Futbolda artık hakemlerin kararları dışında konular konuşuluyor'' diye konuştu. 
     Türk hakemlerinin performansının yükselmesinin kendilerini memnun ettiğini kaydeden Yavuz, şunları söyledi 
     ''Temel düsturumuz hakemin maç içinde kaybolmasıdır. Hakem sık sık düdük çalarak oyunu durdurmamalı. Hakemliği hobi olarak görmemeliyiz. Sadece resmi sorumlulukları yerine getirmek de yetmiyor. Hakem kondisyonuna, sağlığına da dikkat etmeli. Hakemlerimiz, haftada 1 gün idman yaparak Birinci Süper Lig'de maç yönetmeyi düşünmesin. Artık hakemlerimiz de sorumluluklarının bilincine varmış durumda. Güzel yönetimlerle bizim hakkımızdaki negatif düşüncelerin hepsini silip atıyoruz. Artık burdan dönüş yok. Bulunduğumuz seviyeden aşağı inemeyiz.'' Bülent Yavuz, kendilerine yönelik yapılan eleştirilere de açık olduklarını dile getirerek, ''Eleştirilerdeki doğrulara her zaman dikkat edeceğiz. Ancak yanlışları da elimizin tersiyle iteceğiz'' dedi. 
     
     ''HERKESE EŞİT UZAKLIKTAYIZ'' 
     Yavuz, hakem camiası olarak futbolun içindeki herkese ve her kuruma eşit uzaklıkta olduklarını söyledi. 
     Son zamanlarda hakemlerin bazı takımları kolladığı yönünde eleştirilerin olduğunu anlatan Yavuz, sözlerini şöyle sürdürdü 
     ''Bu eleştiriler üzerine son 2 yılın kart istatistiğini çıkardık. Burada da kolladığımız yönünde söylenen takımların da diğer takımlarla aynı muamelenin uygulandığı ortaya çıkıyor. Türk hakeminin kimseden korkusu yoktur. Türk hakemliğinin çalıştığı kadar futbol içindeki başka bir kurum çalışmıyor.'' 
     
     ''HAKEMLERİ PSİKOLOJİK OLARAK HAZIRLIYORUZ'' 
     Başkan Yavuz, özellikle derbi maçları öncesi atadıkları hakemleri psikolojik olarak hazırlamak için yoğun gayret gösterdiklerini dile getirdi. 
     Geçen hafta yapılan derbi maçlarda yaptıkları atamalar sonrası çok eleştirildiklerini vurgulayan Yavuz, ''Derbi maç öncesinde 5 gün boyunca atanacak hakem konuşuldu. Atanan hakemin psikolojik durumunu siz düşünün. Bu hakemlerimizin stres yaşamamaları için çok çalıştık. Başarılı olacaklarını da biliyorduk. Maç sonrası yapılan yorumlar da bunu gösteriyor. Teknik direktörler bile son 4 haftada artık hakemleri konuşmuyor'' diye konuştu. 
     
     ''ANONS KONUSUNA DİKKAT'' 
     Bülent Yavuz, kötü tezarühat ve fiili durumlarda hakemlerin dikkatli olmasını istedi. 
     Kötü tezarühatta 1 ve 2 numaralı anonsların yaptırılmasının gerektiğini kaydeden Yavuz, konuşmasını şöyle sürdürdü 
     ''Fiili durumlarda yaptırım Disiplin Kurulu'nun kararları vardır. Bu konulara hakemler duyarlı olmalı. Ligin bitimine az kaldı. Şu an hakemler olarak zaman bakımından inişe geçtik. İnişler daha tehlikelidir. Ligde de birçok takım çeşitli hedefler için büyük mücadeleler veriyor. Bu nedenle fiili müdahalelerle ilgili bundan sonraki derslerimizde sınırları tespit edeceğiz. Bu konuda bir standart belirleyeceğiz.'' 
     
     ''HAKEMLER OLARAK ULUSLARARASI BEKLENTİLERİMİZ VAR'' 
     Yavuz, Türk hakeminin geldiği çizgiyle uluslararası alanda da daha çok görev alacak seviyeye ulaştığını dile getirdi. 
     Türk hakemlerinin uluslararası maçlarda daha çok görev alması için çalışmalar yaptıklarını kaydeden Bülent Yavuz, ''Hakemlerimizin yabancı dillerini geliştirmeleri için çalışıyoruz. 'Türk hakemi Avrupa'da nerde' sorusundan bıktık. Fırsat verildi de Türk hakemi yapmadı mı Uluslararası maçlarda görev yapan hakemlerimiz de yüksek notlar alıyor. Artık daha çok uluslararası maç almayı bekliyoruz. Ayrıca lejyoner futbolcularımıza teşekkür ediyorum. Onların sayesinde Avrupalı hakemlerin nasıl olduğunu görüyoruz.'' 
     
     HAKEM KARARLARI TARTIŞILDI 
     Toplantı sırasında hakemlerin çeşitli maçlarda verdikleri kararlar da tartışıldı. 
     Kurul başkanı Bülent Yavuz, video ile gösterilen pozisyonlarda hakemlerin verdikleri kararların doğruluğu ve yanlışlığı hakkında görüşlerini anlatırken, hakemlerin de görüşlerini dinledi. 
     Yavuz, hakemlerin pozisyonlar sırasında verdikleri kararlar hakkında dikkatli olmaları yönünde uyarılarda bulundu. 
     Bu arada Merkez Hakem Kurulu'nun eski başkanı Hilmi Ok da pozisyonlarda verilen kararlar hakkında kendi görüşlerini anlattı. 
     Öte yandan Beşiktaş'ın UEFA Kupası çeyrek finalinde SS Lazio ile yapacağı maç için siyah-beyazlı takımla birlikte İtalya'ya giden ve bu nedenle toplantıya katılamayan Futbol Federasyonu Başkanı Haluk Ulusoy, bir mesaj göndererek hakemlere başarılar diledi. 
     Toplantının akşam seansında ise disiplin uygulamaları, tartışılan pozisyonlar hakkında değerlendirmeler yapılacak. 
     Toplantı, UEFA Birinci Asbaşkanı Şenes Erzik ve Merkez Hakem Kurulu Başkanı Bülent Yavuz'un konuşmalarıyla sona erecek. 
     





</TEXT>
</DOC>
