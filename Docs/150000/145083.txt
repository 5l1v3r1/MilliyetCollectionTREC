<DOC>
<DOCNO> 145083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo23.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler, Tugay dışında tam takım çalıştı 
</HEADLINE>
<TEXT>

     Avrupa Şampiyonası Eleme Grubu'nda 2 Nisan Çarşamba günü İngiltere ile karşılaşacak olan A Milli Futbol Takımı, bu akşam yaptığı antrenmanla hazırlıklarına başladı. 
     Florya Metin Oktay Tesisleri'nde, Milli Takımlar Teknik Direktörü Şenol Güneş yönetiminde gerçekleştirilen yaklaşık bir saatlik antrenmanda, futbolcular koşunun ardından 5'e 2 pas çalışması yaptı. Antrenmanda hafif sakatlığı bulunan Emre Belözoğlu takımdan ayrı koşu yaparken, kampa bu gece katılacak olan Tugay çalışmada yer almadı. 
     Koşu sırasında Yıldıray, İlhan Mansız ve Ümit Davala'nın, birbirleriyle Almanca sohbet ettikleri görüldü. 
     Bu arada, antrenmanı Futbol Federasyonu Başkanı Haluk Ulusoy ve bazı yöneticiler de izledi ve futbolcularla fotoğraf çektirdi. Ulusoy, antrenmanın başında Şenol Güneş ile bir süre sohbet etti. 
     
     HAKAN ŞÜKÜR ''AYRI KALMAK ZOR OLUYOR'' 
     Uzun süre sonra tekrar A Milli Takım aday kadrosuna çağrılan Hakan Şükür, ilk kez çağrılmış gibi heyecanlı olduğunu belirterek, ''Ayrı kalmak zor oluyor. Uzun bir aradan sonra tekrar Milli Takım'a gelmek sevindirici'' dedi. 
     Antrenman öncesi basın mensuplarının sorularını yanıtlayan Hakan, İngiltere karşısında avantajlarının ve dezavantajlarının bulunduğunu ifade ederek, ''Onların kazanmaktan başka çaresi yok. Çalkantılı bir dönemdeler. Kazanmaya muhtaçlar. Zor bir maç olacak. Ancak biz de iyi bir sonuç almak istiyoruz. Oynarsam elimden geleni yapacağım'' diye konuştu. 
     Milli futbolcu, bu maçta kağıt üzerinde Türkiye'nin favori gösterildiğini de kaydederek, ''İngiltere karşısında favori gösterilmek güzel ama bu maçın bence favorisi olmaz. İngilizler bizi böyle gösterip avantaj sağlamak isteyebilir. Bu maçtan en iyi sonucu alacağımıza inanıyorum'' dedi. 
     Milli Takım'daki futbolcularla uzun yıllardır birlikte olduklarını ve bir aile ortamı bulunduğunu anlatan Hakan, takımdaki huzurun sahaya yansımasıyla İngiltere karşısında iyi bir sonuç alacaklarına inandığını söyledi. 
     Emre Belözoğlu ise İngiltere'nin, eski gücünden uzak görünse de ciddi bir rakip olduğunu, ancak bu maça kazanmak için çıkacaklarını ifade etti. 
     




</TEXT>
</DOC>
