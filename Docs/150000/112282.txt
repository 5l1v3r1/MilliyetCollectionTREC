<DOC>
<DOCNO> 112282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sontur16.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''AB'nin de seçim sonrası için endişeleri var'' 
</HEADLINE>
<TEXT>

     Başbakan Bülent Ecevit, Türkiye'nin tam üyelik dışında bir formülü tartışmaya bile açmayacağını belirterek, ''Türkiye'nin AB üyelerine sunulan yetkilerin dışında başka bir olanakla yetinmeyi kabul etmeyeceğini'' bildirdi. 
     Başbakan Ecevit, Ankara Sanayi Odası ASO Genişletilmiş Yönetim Kurulu toplantısında gazetecilerin sorularını da yanıtladı. 
     Ecevit, bir gazetecinin, ''Türkiye'ye AB'den tam üyelik dışında yeni bir öneri olursa, Türkiye'nin tavrı ne olur 2004'te Güney Kıbrıs için üyelik tarihi verildi, ne yapmayı düşünüyorsunuz'' sorusu üzerine, ''Türkiye'nin AB üyelerine sunulan yetkilerin dışında başka bir olanakla yetinmeyi kabul etmeyeceğini, tartışmaya bile açmayacağını'' söyledi. 
     DSP'nin bu konudaki görüşlerini her zaman için bütün açıklığıyla belirttiğini ifade eden Ecevit, şöyle konuştu 
     ''Değişik, uydurma çözümlerle bizi avutmaya çalışmak kabul edilebilir bir davranış değildir. 
     Kıbrıs konusuna gelince, Kıbrıs gerçeği kabul edilmedikçe Kıbrıs'ta iki tarafı da tatmin edici bir çözüm bulunamaz. Benim görüşüme göre de Kıbrıs gerçeği de şu, Kıbrıs'ta tek millet yoktur. İki millet, iki devlet, iki dil, iki din vardır. Birbirinden bu kadar ayrı olan iki toplumu, sözüm ona birleştirmeye çalışmak, kabul edilebilir bir davranış değildir.'' 
     
     KIBRIS KONUSU 

     Başbakan Ecevit, Çekoslovakya'da yaşayan iki halkın birbirinden ayrılma kararı aldıklarını ve ayrıldıklarını ifade ederek bu konuda AB'nin hiç bir itirazının olmadığını ifade etti. Ecevit, Çek ve Slovenya cumhuriyetlerinde varolan ayrılığın çok daha fazlasının Kıbrıs'ta varolduğunu belirterek, ''Kaldı ki Kuzey Kıbrıs'ta ayrı bir cumhuriyet bulunması yalnız Kıbrıslı Türklerin güvencesi açısından değil ayrıca Türkiye'nin güvenliği açısından da önemlidir''diye konuştu. 
     Ecevit, Devlet Bakanı ve Başbakan Yardımcısı ANAP Genel Başkanı Mesut Yılmaz'ın ''AB konusunda ortak bir siyaset belirleyelim. Kim iktidar olursa olsun, çalışmaları bu şekilde devam ettirelim'' şeklindeki önerisi hakkındaki görüşlerinin sorulması üzerine, ''Zaten, küçük pürüzler dışında Türkiye'de ulusal birlik vardır AB'ye tam üyelik konusunda. Bu hakkımızdan hiç bir zaman vazgeçmemiz söz konusu değildir'' dedi. 
     ''Kuzey Irak'ta çizginin aşıldığını söylemiştiniz, bu Kuzey Irak'a Türkiye'nin müdahale edebileceği anlamına mı geliyor'' sorusuna da Başbakan Ecevit, ''Şu sırada öyle bir müdahale gereği yok, ama Kuzey Irak konusundaki orada bir Kürt devleti kurulma tasarıları konusundaki duyarlılığımız devam ediyor, devam edecektir. Türkiye'nin ulusal duyarlılıklarına aykırı bir düzenlemeyi Kuzey Irak'ta benimsememiz söz konusu değildir'' yanıtını verdi. 
     Ecevit, ''Seçim kararının alındığı dönemde Ak Parti ve HADEP konularına dikkat çekmiştiniz, AB ilerleme raporunun bugün belirttiğiniz cümlesinde de benzer endişeleri AB'nin de taşıdığını söylediniz, bu konuyu biraz açar mısınız '' sorusu üzerine, AB ülkelerinin hiç birinin Müslüman olmadığını anımsattı. Ecevit, bu nedenle AB'ın Türkiye'de laiklikle bağdaşmayan bir hükümet kurulması durumunda endişeye kapılmasının beklenebilecek bir olay olduğunu kaydetti. 
     





</TEXT>
</DOC>
