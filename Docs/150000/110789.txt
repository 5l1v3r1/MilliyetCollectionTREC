<DOC>
<DOCNO> 110789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sonspo12.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını ''Galatasaray eskisi gibi değil '' 
</HEADLINE>
<TEXT>

     Avrupa Şampiyonlar Ligi H Grubu'nda Belçika'nın Club Brugge takımıyla 0-0 berabere kalan Galatasaray, Belçika basınından da kötü not aldı. 
     Belçika basını, dünkü maçla ilgili Club Brugge takımının beklenenden çok üstün bir futbol oynadığını, Galatasaray'ın ise kötü futboluyla yalnızca 2 kez tehlike yarattığını bildirdi. Gazeteler, Galatasaray'ın eskisi gibi olmadığı görüşünde birleşti. 
     Belçika'nın en büyük gazetesi Het Laatste Nieuws, Club Brugge'ün orta alandan kontraataklarla çıkarak Galatasaray'ın oyununu bozduğunu, hatta Club Brugge'un kendine biraz daha güvenmesi durumunda maçtan galibiyetle ayrılacağını ifade ederek, ''Brugge, hedefine ulaştı. Kaleci Verlinden, Brugge'u yenilgiden kurtardı. İstanbul'daki altın puana ulaştık'' diye manşet attı. 
     Belçika'nın resmi televizyonu VRT ise Belçika'daki maçın Club Brugge için yine de zor geçeceğini bildiklerini kaydederek, ''İstanbul'un cehennemi küçük bir cehennemdi. Cehennemdeki ateş Brugge için 2 kez 5'er dakika sürdü'' ifadelerini kullandı. 
     VRT, bu beraberlikten sonra Club Brugge'nin ikincilik şansının güçlendiğini savunarak, kendilerini en çok şaşırtan olayın ise Belçika'da çok iyi tanınan ve büyük bir hayran kitlesi olan Hasan Şaş'ın kötü bir performans göstermesi olduğunu belirtti. 

     
</TEXT>
</DOC>
