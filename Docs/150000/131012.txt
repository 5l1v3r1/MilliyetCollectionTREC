<DOC>
<DOCNO> 131012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko28.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ekonomi gazetecileri, Türkiye'de... 
</HEADLINE>
<TEXT>

     Avrupa Birliği AB Komisyonu Türkiye Temsilciliği Müsteşarı Luigi Narbone, ''Türkiye, AB'ye tam üye olabilmek için yapısal reformları hızlı bir şekilde gerçekleştirdi. Reform sürecinin aynı hızla devam etmesini diliyoruz'' dedi. 
     Luigi Narbone, AB ülkelerinden gelen 17 gazeteciye, bugün ODTÜ'de Türkiye ekonomisi ve AB ile ticari ilişkiler konusunda verilen seminerde yaptığı konuşmada, tüm kriterlerin tamamlanmamış olmasına rağmen, Türkiye'nin, Kopenhag kriterlerinin gerçekleştirilmesinde önemli ilerleme sağladığını kaydetti. 
     Ekonomide önemli gelişmeler kaydedildiğini de vurgulayan Narbone, IMF destekli programın da başarılı bir şekilde ilerlediğini bildirdi. 
     Türkiye'nin, ekonomik krize rağmen güçlü bir ekonomik potansiyele sahip olduğunu belirten Narbone, yabancı sermaye açısından cazip imkanlara sahip olduğunu ifade etti. 
     
     TÜRKİYE EKONOMİSİ BRİFİNGİ... 
     Dış Ticaret Müsteşarlığı AB ile ilişkiler Genel Müdürü Cemalettin Damlacı, AB-Türkiye ilişkilerinin geçmişi ve ticaret hacmi konusunda bilgi verdi. 
     Hazine Müsteşarlığı Yabancı Sermaye Genel Müdür Yardımcısı Dilek Emil ise AB-Türkiye arasındaki ticaret ve yatırım konularında açıklamalarda bulundu. 
     Türkiye'nin, küresel Doğrudan Yabancı Sermaye artışından yeteri kadar pay alamadığına dikkat çeken Emil, doğrudan yabancı sermayenin yeteri kadar gelmemesinde, siyasi ve makro ekonomik istikrarsızlık, yeterli yatırım teşviğinin olmaması, yasal düzenlemelerin tamamlanamaması gibi unsurların etkili olduğunu kaydetti. 
     Dilek Emil, Türkiye'ye daha çok doğrudan yabancı sermaye çekmeyi amaçlayan bir yasal düzenlemenin de TBMM'ye gönderildiğini vurguladı. 
     Avrupa Gazetecilik Merkezi ve ODTÜ Medya Araştırmalar Programı tarafından organize edilen seminere, Ekonomi Muhabirleri Derneği EMD de destek veriyor. 
     Üç gün boyunca sürecek olan programın üçüncü gününde, yabancı gazetecilere, hükümet yetkilileriyle mülakat yapma imkanı verilecek. 
     





</TEXT>
</DOC>
