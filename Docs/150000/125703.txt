<DOC>
<DOCNO> 125703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur18.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"217 kişi ehliyetini çaycıdan aldı" iddiası... 
</HEADLINE>
<TEXT>

     - Konya'da görülen ''Sahte ehliyet sertifikası düzenleme'' davasında, sanıklardan Mustafa Karagöz, aldığı sahte ehliyeti halen kullandığını söyledi. 
     Konya 1. Ağır Ceza Mahkemesi'nde görülen davaya, yaklaşık 3 yıl önce 217 kişiye sahte ehliyet sertifikası düzenlediği iddia edilen tutuklu sanık kurs çaycısı Ali Aydın ve avukatı ile sahte ehliyet aldığı öne sürülen Mustafa Karagöz katıldı. 
     Duruşmada, tutuksuz yargılanan sanık Karagöz, yakın olduğu için gittiği Tekin Sürücü Kursu'ndan ehliyet almak istediğini ve evrakını teslim ettiğini belirtti. Evrakı tesliminden 15 gün sonra sınava gireceğini beklerken ehliyet sertifikasının hazır olduğunu ve hemen ardından ehliyetini aldığını ifade eden ilkokul mezunu Karagöz, sertifika için yaklaşık 150 milyon lira verdiğini bildirdi. 
     Mahkeme Başkanı Ahmet Turgut Tuncay'ın ''Aldığın ehliyeti elinden aldılar mı''şeklindeki sorusu üzerine Karagöz, ''Çekirdekten yetişmeyim, zaten araba kullanmasını çok biliyorum. Aldığım ehliyeti halen kullanıyorum, elimden alınmadı'' karşılığını verdi. 
     Kursta çaycılık yapan tutuklu sanık Ali Aydın'ın avukatı Zekiye Şeylan ise müvekkili Aydın'ın yaptığının ekonomik ağırlıklı bir suç olduğunu, dolandırıcılıkla ilgili bir şikayetin bulunmadığını belirterek, Aydın'ın kefaletle serbest bırakılmasını talep etti. 
     Mahkeme Başkanı Tuncay, Ali Aydın'ın tutukluluk halinin devamına karar vererek, sahte ehliyet aldığı öne sürülen diğer sanıkların getirilmesi ve eksik evrakın tamamlanması amacıyla duruşmayı erteledi. 
     Tekin Sürücü Kursu'nda çaycı olarak çalışan Ali Aydın, yaklaşık 3 yıl önce ehliyet almak isteyen 217 kişiye para karşılığında sahte sertifika düzenleyerek ehliyet almasını sağlamaktan yargılanıyor. 
     





</TEXT>
</DOC>
