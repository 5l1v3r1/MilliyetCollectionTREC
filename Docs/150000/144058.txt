<DOC>
<DOCNO> 144058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/ekonomi/aeko.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
FRANSIZ ÖPÜCÜĞÜ 
</HEADLINE>
<TEXT>

ABD’nin mali yardımdan vazgeçtiği Türkiye’ye ilk destek Fransa’dan geldi. IMF ve Dünya Bankası nezdinde destek açıklayan Fransa’yı, Avrupa Komisyonu ve İngiltere izledi 
     ANKARA Milliyet 

     ABD’nin yardım paketini rafa kaldırmasının ardından Türkiye’ye ilk destek açıklaması, savaş karşıtı cephenin önderi Fransa’dan geldi. Fransa Büyükelçisi Bernard Garcia, Dışişleri Bakanı Abdullah Gül’e ülkesinin Türkiye’ye, IMF ve Dünya Bankası nezdinde yardıma devam edeceğini açıkladı. 
     
     Saldırı gayrimeşru’ 
     Dün bakanlığa gelerek Gül ile görüşen Garcia, Fransa Dışişleri Bakanı Dominique de Villepin’in "ABD saldırısı tamamen gayrimeşru olduğuna" ilişkin mesajını iletti. Gül’e, ekonomik konularda Fransa’nın desteğini alabilecekleri mesajını ilettiğini kaydeden Garcia, "IMF ve Dünya Bankası’nda Avrupa’nın ağırlığı, ABD’ninkinin iki katıdır" dedi. Fransa’nın desteğinin tezkereye ilişkin gelişmelerle bağlantılı olmadığını belirten Garcia, "Şu anda ABD ile bir anlaşmazlığımızın olması, dost olmadığımız anlamına gelmez" diye konuştu. Garcia, "ABD’ye destek vermeyin" yönünde bir talepleri olup olmadı sorusuna, "Türkiye’yi bir yere itme ya da yönlendirme durumunda değiliz" yanıtını verdi. 
     
     Avrupa Komisyonu’ndan da destek 
     Bu arada AB Komisyonu’nun dış ilişkilerden sorumlu üyesi Chris Patten, Irak savaşının Türkiye’yi nasıl etkileyeceğini yakından izlediklerini, "baskı altında bulunan Türkiye’ye yardımcı olmak gerektiğini" söyledi. Avrupa Parlamentosu’nun olağanüstü toplantısında konuşan Patten, savaşın Türkiye’ye olası etkilerinin önemi üzerinde durdu ve bu konuda AB Komisyonu’nun bilinçli, dikkatli olduğunu, gelişmeleri izlediğini anlattı. Patten, savaşın sonunda Irak yönetiminin, BM vekaletine verilmesini ve toprak bütünlüğünün korunmasını istediklerini bildirdi. 
     
     İngiltere’den de açıklama geldi 
     Türk hava sahasının İngiliz uçaklarına açılmasını isteyen İngiltere de dün Büyükelçiliği aracılığıyla açıklamada bulundu. Açıklamada, İngiltere Dışişleri Bakanı Jack Straw’un "Türkiye’nin ekonomisini istikrarlı kılmaya yönelik çabalarını ve reform sürecini güçlü bir şekilde desteklediklerine" ilişkin sözleri yer aldı. Straw, "Kopenhag ekonomik kriterlerinin karşılanmasına yönelik bu reformların yerine getirilmesinde Türkiye’ye yardımcı olmaya kararlı" olduklarını bildirdi. 
     
     IMF’de ABD’nin payı yüzde 17.3 
     ABD’nin IMF’deki oy gücü yüzde 17.35. Çoğu kararın yüzde 85’lik çoğunlukla alındığı IMF’de AB’nin önde gelen ülkelerinin ağırlığı ise şöyle Almanya yüzde 6.8, Fransa yüzde 5.02, İngiltere yüzde 5.02, İtalya yüzde 3.30. 
     
ABD kredi vermezse Türk ekonomisi çökmez’      ANKARA Milliyet 

     Başbakan Yardımcısı Mehmet Ali Şahin, ABD’nin Irak operasyonuna destek karşılığında Türkiye’ye vereceği ekonomik yardım paketinin rafa kalkmasını hükümetin zaafı olarak görmediklerini belirterek "ABD kredi vermezse ekonomi çöker değerlendirmelerini reddediyoruz. Türk ekonomisi her şart altında ayakta kalır. Spekülasyonlara kanmayın" dedi. 
     Olayın askeri ve siyasi boyutunu ön planda tuttuklarını belirten Şahin, ABD’den yardım gelmese de Türk ekonomisinin ayakta kalacağını belirtti. Şahin, "Bunun tedbirlerini alıyoruz. 70 milyonumuza ve piyasalara sesleniyorum bir takım spekülasyonlar ve bunların etkisi altında kalmayın" diye konuştu. 
     
Bizim topraklarımıza da füze düşseydi ne olurdu ’      EKONOMİ SERVİSİ 

     Maliye Bakanı Kemal Unakıtan, ABD desteği olmadı’ diye dünyanın sonunun gelmediğini belirtti ve Kuveyt’e düşen füzelere dikkat çekerek, "Onlar bizim topraklarımıza düşseydi halimiz ne olacaktı, bir de onu düşünün" dedi. Unakıtan, yeni bir kaynak paketi olup olmayacağı sorusuna da şu yanıtı verdi 
     
     Tasarruf var, yeni vergi yok 
     "Gündeme tasarruf gelebilir ama yeni vergi geleceğini tahmin etmiyorum. ABD’den para gelse de gelmese de bizim vergi dışı yeni gelir kaynakları yaratmamız lazım. Son aşamaya gelen çalışmalarımız var. Orman arazileri de onlardan biri." 
     
Niyet mektubu en kısa sürede gönderilecek’      Devlet Bakanı Ali Babacan, Irak’taki durumun ekonomiyi en az etkilemesi için çaba harcayacaklarını ve gerektiğinde piyasa kuralları içinde ek tedbirlerin alınacağını bildirdi. 
     Reuters’in sorularını yanıtlayan Babacan, "İç ve dış borçların ödenmesinde sorun yok. Programımız kararlılıkla uygulanacak" dedi. Programın dördüncü gözden geçirmesinin tamamlanmasına yönelik hazırlanan niyet mektubunun en kısa zamanda IMF’ye gönderileceğini ifade eden Babacan, şunları söyledi "IMF ile yapılan görüşmelerde anlaşma sağladık. Ancak niyet mektubuna bizim bazı ayrıntıları koyup göndermemiz gerekiyor. Bunu da en kısa zamanda yapacağız." Babacan, IMF mektubuna koyacakları ayrıntılar arasında bazı kuruluşların özelleştirmelerine ilişkin tarihler verilmesi olduğunu ifade etti. 
     



 EKONOMİ 

















</TEXT>
</DOC>
