<DOC>
<DOCNO> 144021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/sontur17.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times ''Türk-ABD ilişkilerinde ciddi bir gerilim var'' 
</HEADLINE>
<TEXT>

     Türk Hükümetinin ABD'nin Irak savaşı ile ilgili taleplerinin çoğunu geri çevirerek sadece hava sahasını açmayı kabul etmesinin ikili ilişkileri olumsuz etkileyeceği öne sürüldü. ABD basını, Türkiye'nin tutumunun "iz" bırakacağını savunurken, Batı Avrupa basını Amerikan taleplerinin reddinin Türkiye'ye pahalıya mal olacağını kaydetti. 
     
     NEW YORK TİMES İLİŞKİLERDE CİDDİ GERİLİM 

     ABD'nin önde gelen gazetelerinden New York Times, Türkiye'nin ABD'ye hava sahası açma planının ABD'nin ilk başta aradığı askeri işbirliğinin çok daha sınırlı hali olduğunu belirterek, "Gelişmeler ABD'nin askeri planlama için bir darbe oluşturuyor ve uzun bir süreden beri NATO'da müttefik olan Türkiye ile ABD arasındaki ilişkilerde ciddi bir gerilimi yansıtıyor" yorumunu yaptı. Üst düzey bir Türk yetkilisinin gelişmelerin ikili ilişkiler üzerinde etkisi olacağı yolundaki sözlerine de yer veren gazete, aynı yetkilinin "Bu iz kalacak, özellikle Amerikan tarafında. 
     Onlar bizden daha üzgündür" sözlerine de dikkat çekti. 
     Ekonomik paket konusuna da değinen New York Times, AKP'nin üst düzey bir yetkilisine dayarak ekonomik yardımın geri alınmasının bazı parlamento üyelerinin tepkisini çekebileceğini de öne sürdü. Gazete, "Türk ve Amerikan yetkilileri, hala yeni ancak daha küçük bir paket müzakere edilebileceğini söylüyorlar, özellikle eğer Türkiye, daha sonra Irak'taki Amerikan askeri çabalarıyla işbirliğini artırmaya karar verirse" diye yazdı. 
     
     WASHINGTON POST TÜRKİYE SAVAŞI DAHA ZOR VE PAHALI YAPTI 

     AKP Hükümetinin sadece hava sahasını açma kararının ABD'nin Irak savaşını "daha zor ve pahalı" hale getirdiğini belirten Washington Post ise, Pentagon'un İncirlik Üssünü keşif uçuşları için ve anahtar bir ikmal üssü olarak kullandığını anımsattı. Gazete, ABD'nin aylarca, NATO üyesi ve uzun bir süreden beri ABD'nin müttefiki olan Türkiye'den üst uçuş ve üs kullanma hakkından çok daha fazla istediğini, ancak bunların sağlanamadığını kaydetti. Gazete "Erdoğan'ın ABD'nin hava üslerini kullanma talebini reddetme kararı, zaten Türkiye'nin kara birliklerine izin vermemesi nedeniyle değiştirilen ABD'nin savaş planlarını daha da karmasık hale getirdi" yorumunu yaptı. Türk üsleri kullanılmadığı için Amerikan uçaklarının Bulgaristan'daki üsleri kullanmak zorunda kalacaklarına da işaret eden gazete, Türkiye'nin Kuzey Irak'a girmesi olasılığının da sorun yarattığını belirtti. 
     
     THE GUARDİAN TÜRKİYE YÜKSEK BİR FİYAT ÖDEYEBİLİR 

     İngiliz The Guardian gazetesi de, Türkiye'nin hava sahasını açma planının ABD'nin talep ettiklerini karşılamaktan çok uzak olduğunu belirtti. Gazete, siyasi analistlerin bu durumun ikili ilişkileri olumsuz etkileyeceğine inandıklarını kaydederek, "Birçok analist islamcı AKP'nin konuyu ele alma beceresizliği nedeniyle Türkiye'ye yüksek bir fiyat ödettiğini söylüyorlar" diye yazdı. "Olanlar Türkiye için bir felaket" görüşüne de yer veren gazete, bir Amerikan yetkilisinin Türkiye'nin Kuzey Irak'a asker gönderme planına değinirken de, "Onlar ilke olarak girme hakkını saklı tuttukları konusunda ısrar ediyorlar, ancak biz bunun ilk seçenekleri olmaması gerektiğini Türklere söyledik. Bu ciddi kaygı yaratan bir olasılıktır" sözlerini de aktardı. 
     
     LİBERATİON AKP AMERİKAN TRENİNE BİNMEYE ÇALIŞIYOR 

     Fransız Liberation gazetesi de halktan gelen baskılar nedeniyle Türk Hükümetinin ancak üst uçuşlara izin vereceğini öne sürdü. Kuzey Irak'ta 40 bin asker konuşlandırmak isteyen Türk yetkililerinin Türkiye'de iktidardaki ılımlı islamcıların tercübe ve vizyon eksikliği nedeniyle bir süre kararsızlık gösterdikten sonra Amerikan trenine binmeye çalıştıklarını savundu. Hava sahasının açılmasının Washington'un isteklerinin çok gerisinde kaldığını öne süren gazete, Türkiye'nin sadece ekonomik yardımı kaçırmadığı aynı zamanda "Irak Kürdistan'ı"nda durumu kontrol edemeyeceği iddiasına da yer verdi. Gazete, Ankara'daki Irak muhalefeti toplantısına katılan Kürt gruplarının Kuzey Irak'ta herhangi bir Türk varlığına karşı olduklarını da belirtti. 
     
</TEXT>
</DOC>
