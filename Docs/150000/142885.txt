<DOC>
<DOCNO> 142885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur01.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan gemisi Türk personeli kurtardı... 
</HEADLINE>
<TEXT>

     İstanbul Boğazı'nda seyrederken su almaya başlayan ''Rüya'' isimli geminin 14 personeli, Yunan bandıralı ''Panthea'' gemisi tarafından kurtarıldı. 
     Denizcilik Müsteşarlığı Ana Arama Kurtarma Koordinasyon Merkezi'nden alınan bilgiye göre, bu akşam saat 17.15 sularında merkeze gelen ihbar üzerine gerekli inceleme başlatıldı. 
     Gemiye yakın seyreden ''Odinbey'' adlı Türk gemisinden, İstanbul Boğazı'nın 65-70 mil kuzeyinde seyreden ''Rüya'' isimli geminin su aldığı, tehlike durumunda olduğu ve gemideki 14 kişilik personelin filikalara bindiği bildirildi. 
     Bunun üzerine, olay mevkiine daha yakın olan Yunan bandıralı ''Panthea'' isimli gemi, operasyonu yürüten Denizcilik Müsteşarlığı Ana Kurtarma Koordinasyon Merkezi tarafından olay mevkiine yönlendirildi. Gemi personeli, filika içindeki kişileri kurtardı. Sahil güvenlik botunun da personeli alarak kıyıya getirmek üzere harekete geçtiği kaydedildi. 
     ''Rüya'' isimli kuru yük gemisinin 1993 groston ve 90.15 metre boyunda olduğu, kangal demir taşıdığı bildirildi. 
     





</TEXT>
</DOC>
