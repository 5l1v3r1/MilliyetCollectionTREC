<DOC>
<DOCNO> 143454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sonspo18.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay'ın 3 büyükler karşında karnesi kötü... 
</HEADLINE>
<TEXT>

     Birinci Süper Futbol Ligi erteleme maçında yarın Galatasaray ile karşılaşacak olan Denizlispor'un teknik direktörü Rıza Çalımbay'ın çalıştırdığı takımlar, Beşiktaş, Fenerbahçe ve Galatasaray karşısında galibiyet alamadı. 
     Denizlispor'u UEFA Kupası'nda 4. tura taşıyan ekibin teknik patronu Rıza Çalımbay'ın, teknik direktörlük kariyerinde ''3 büyükler''e karşı henüz galibiyeti yok. 
     Kariyerine 2001-2002 sezonun ilk yarısında Göztepe'yi çalıştırarak başlayan Çalımbay, bu dönemde Galatasaray'a deplasmanda 4-1, kendi sahasında karşılaştığı Fenerbahçe'ye 5-0, Beşiktaş'a ise 6-0'lık skorlarla yenildi. 
     Beşiktaş maçının ardından Göztepe'den ayrılan Çalımbay, 3 Ocak 2002 tarihinde Denizlispor ile anlaştı. 
     Çalımbay teknik direktörlüğündeki yeşil-siyahlılar, Türkiye Kupası yarı final maçında Beşiktaş'a 1-0'lık yenilgi ile kupadan elendi. Lig maçlarında ise Galatasaray ile 1-1, Beşiktaş ile 2-2'lik skorla berabere kalan Denizlispor, Fenerbahçe'ye 2-1 mağlup oldu. 
     2002-2003 sezonu başında yeniden yeşil-siyahlılar ile anlaşan Çalımbay'ın çalıştırdığı Denizlispor, Beşiktaş'a Türkiye Kupası 3. kademe maçında ''tartışmalı'' bir son dakika golü ile 2-1 yenilerek, kupadan elendi. Lig maçlarında ise Denizlispor, Galatasaray karşısında 3-1, Beşiktaş karşısında ise 2-1'lik skorla, Fenerbahçe ile deplasmanda oynadığı maçta ise 3-2 yenildi. 
     





</TEXT>
</DOC>
