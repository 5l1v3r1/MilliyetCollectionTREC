<DOC>
<DOCNO> 136344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sontur14.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtta hastanelere başvuranların sayısı 519'u geçti... 
</HEADLINE>
<TEXT>

     Bayramın ilk gününde kurban keserken çeşitli yerlerinden yaralanan toplam 519 kişi hastaneye kaldırıldı. 
     Şanlıurfa'da, kurban kesenlerden 27'si, hayvan darbesi ve bıçak kesmesi sonucunda yaralanarak, hastanenin yolunu tuttular. Hafif yaralanan ''acemi'' kasaplar, acil servisteki müdahalenin ardından taburcu edildi Kentte, birçok vatandaş, kurban hizmetleri komisyonunun belirlediği yerlerde kesim yaptı. Bazıları kurbanı evinin bahçesinde kesti, bazıları ise çalıştıkları kamu kurumunun bahçesinde kesmeyi tercih etti. 
     İzmit'te kurban keserken el ve parmakları ile çeşitli yerlerinden yaralanan 43 kişi hastanelere başvurdu. Karamürsel İlçesi'nde, kurtulmaya çalışan büyükbaş hayvanın saldırısı sonucunda yaralanan ve vücudunda kırıklar tespit edilen bir kişi de SSK İzmit Hastanesi'nde tedavi altına alındı. 
     Adapazarı'nda ise kurban keserken kendisini de ''kesen'' 22 kişi sağlık kuruluşlarında ayakta tedavi edildi. 
     Adana'da, kurban kesimi sırasında ellerini ve parmaklarını yaralayan 30 kişi hastanelerdeki tedavinin ardından evlerine gönderildi. Kasaplar Odası Başkanı Saruhan Yağmur, ''Bu kişiler kendilerini yaralamalarının yanı sıra deriye de zarar vererek milli serveti heba ediyorlar'' dedi. 
     Kayseri'de, kurban keserken yaralanan 83 kişi hastanelerin acil servislerinde tedavi edildi. 
     Antalya'da, kesim sırasında el ve ayaklarını yaralayan ya da kurbanlık hayvanın tepmesi sonucunda yaralanan 42 kişi hastanelere başvurdu. Bazı vatandaşlar, uyarılara karşın belirlenen merkezler yerine cadde ve sokaklarda kurban kestiler. 
     İzmir'de ise kurban keserken yaralanan 108 kişi çeşitli hastanelere başvurdu. Bu kişilerin daha çok parmak ve ellerinde kesilmeler olduğu, pansuman ve küçük tıbbi müdahaleden sonra evlerine gönderildiği belirtildi. 
     
     BALTAYLA YARALANDI 

     Sivas'ta kurban kesmeye çalışanlardan 77 kişi değişik yaralanma sonrasında hastanelere koştu. Bunlardan çoğunun el ve ayaklarının kesildi, bir kişinin ise kesimi sırasında baltayla bacağını yaraladı. Bu ''acemi'' kasaplardan birinin damarının kesildiği, birinin de parmağının koptuğunu belirtildi. 
     Samsun'da ise kurban keserken kendisini yaralayan 87 ''acemi'' kasap hastanelerin acil servislerinde tedavi edildi. 
     Hastanelere başvuran bu kişilerden büyük bölümünün ''kurbanı ben keserim'' diyerek, işbaşına geçen kişiler olduğu belirtildi. 
     
     UZMAN OLAN BÖYLE KESER 

     Konya'da Muhacir Pazarı'ndaki toplum kesim alanında büyükbaş kurbanlıklar, traktör kaldıraçlarının yardımıyla kesildi. 
     AB'ye uyum sürecinde çevre sağlığına verilen önem kapsamında, hayvanların rasgele yerde kesilmesine getirilen yüksek cezalar, vatandaşları toplu kesim alanlarına yöneltti. Toplu kesim alanlarından olan Muhacir Pazarı, hayvanlarını kestirmek için gelenlerle büyük bir yoğunluk yaşadı. 
     İşin uzmanları tarafından kesilen kurbanlıklar, ayağına takılan zincir ile traktörün kaldıraçlarına bağlanıyor. Kafası aşağı gelecek şekilde kesilmeye hazır hale getirilen hayvanlar, kasapların bıçak darbesi ile kurban ediliyor. Bir süre kanı akıtılan kurbanlıklar, daha sonra yüzülerek sahibine teslim ediliyor. 
     
</TEXT>
</DOC>
