<DOC>
<DOCNO> 116208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sontur07.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin turizm reklamları kıskandırıyor 
</HEADLINE>
<TEXT>

     Tur Operatörleri Derneği Başkanı Hüseyin Baraner, Türkiye'nin çok başarılı bir turizm sezonu yaşadığını belirterek, turizmde sıkıntılı bir yıl geçiren, Tunus, Mısır ve Yunanistan'ın Türkiye'nin verdiği reklamlara benzer reklamlar yayınlatmaya başladığını söyledi. 
     Baraner, Avrupa turizminin 2002 sezonunda stratejik, konjonktürel ve ekonomik bir kriz geçirdiğini ifade ederek, Avrupa turizmini 2002 yılında, Türk turizminin ayakta tutuğunu ifade etti. 
     "Artık müşterilere ödeyemeyeceği kadar yüksek fiyatlarla tatil sunma devri bitti" diye konuşan Baraner, turizmcilerin bütün stratejilerini ekonomik turlar üzerine kurduğunu söyledi. Baraner, fiyatın en önemli pazarlama unsuru olduğunu bildirdi. 
     Baraner, Türkiye'nin son iki yıldan bu yana piyasaları çok iyi değerlendirdiğini ifade ederek, Türkiye'nin tanıtımını ve pazarlamasını çok iyi yaptığını vurguladı. Yapılan tanıtımlar ve iyi bir reklam stratejisi sayesinde Türkiye'nin Eylül-Ekim aylarında da büyük bir başarı elde ettiğini kaydeden Baraner, özellikle Tunus, Mısır ve Yunanistan'ın Türkiye'nin verdiği reklamlara benzer reklamlar yayınlatmaya başladığını söyledi. 
     Baraner, Avrupa'daki tur operatörlerinin Türkiye'nin tanıtımını çok başarılı bulduğunu kaydederek, Avrupalı turizmcilerin zor bir sezon geçiren Yunanistan ve İspanya'yı Türkiye gibi tanıtım yapmaları yönünde uyardığını anlattı. 
     Türkiye'nin Kasım ayı için de yoğun bir rezervasyon aldığını belirten Baraner, Türkiye'nin bu başarıyı fiyat ve kalitenin en uygun bulunan ülke olmasına borçlu olduğunu bildirdi. Hüseyin Baraner, Türkiye'nin hala misafirperver ve huzurlu bir ülke olmasının da başarıda payı olduğunu söyledi. 
     Avrupa turizminin bir buçuk yıldan bu yana zorlandığını anlatan Baraner, ''11 Eylül'de ABD'ye yapılan saldırı, dünyadaki terör olayları, Hırvatistan ve Türkiye dışındaki turizm ülkelerinde turist sayısında düşüşe yol açtı'' diye konuştu. 
     Turizm firmalarının yaşanan sıkıntı nedeniyle büyük yaralar aldığına dikkati çeken Baraner, bu şirketlerin, ciddi bir tasarruf politikası uygulamaya başladığını, eleman çıkarma ve ekonomik paket turlar düzenleme yoluna gittiklerini bildirdi. Baraner, uçak şirketlerinin de bu sıkıntılı dönemden etkilendiğini ifade ederek, ikramsız uçuşlar başlattıklarını sözlerine ekledi. 
     





</TEXT>
</DOC>
