<DOC>
<DOCNO> 102297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur24.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beklenen İstanbul depremi unutturulmaya çalışılıyor 
</HEADLINE>
<TEXT>

     Jeologlar, İstanbul'da beklenen depreme karşı yapılan çalışmaların yetersiz olduğunu hatta hiçbir anlam ifade etmediğini savundular. 
     Jeoloji Mühendisleri Odası İstanbul Şubesi Başkanı Yıldırım Güngör, düzenlediği basın toplantısında 17 Ağustos yıldönümünde İstanbul'daki depreme hazırlık çalışmalarını değerlendirdi. Güngör, İstanbul'da üç yıldır büyük bir deprem beklendiğini ancak hiçbir ciddi önlemin alınmadığını ileri süren Güngör, "İstanbul'un sahipsiz ve öksüz" olduğunu belirtti. Güngör, beklenen depreme karşı İstanbul'un yapı stokunun belli bir program içinde öncelikler doğru belirlenerek iyileştirilmesini, onarılmasını ve güçlendirilmesini, yıkılıp yeniden yapılmasını, bilim insanlarının ve mühendislerin gösterdiği yönde uygulamalarla kentin yeniden kurulması için seferberlik başlatılmasını istedi.Güngör, "Bu bir kamu görevidir ve özelleştirilemez. Bu, bugünkü paylaşılmış, bürokrüatik, denetimsiz ve üretken olmayan idari örgütler eli ile yapılamaz. Bunun için yeni bir kamu örgütü kurulmalıdır. Siyasal iktidara karşı özerk olan bu örgüt düzenli aralıklarla Sayıştay tarafından denetlenmelidir. 
     DASK Fonları, merkezi bütçeden ayrılacak fonlar, ek vergilerden toplanan kaynaklar, uluslararası kurumlardan sağlanacak yardım ve krediler bu örgüt eli ile kullanılmalıdır" diye konuştu. 
     Jeoloji Mühendisleri Odası İstanbul Şubesi Yönetim Kurulu Üyesi Tahir Öngür de beklenen depremlere hazırlık yapılmadığı için deprem gerçeğinin unutturulmaya çalışıldığını söyledi. 
     Öngür, İstanbul'un deprem riski altında gösterilmesinin ülke menfaatlerine aykırı olduğunu açıklayan İstanbul Valisi Erol Çakır'ın sivil toplum örgütlerinin deprem ile ilgili toplantı yapmalarını yasaklamasını da eleştirdi. Valiliğin ve Büyükşehir Belediye Başkanı Ali Müfit Gürtuna'nın İstanbul'da depreme karşı yaptıkları çalışmaları kapsamlı şekilde alattıklarını anımsatan Öngür, bu hazırlıkların hiçbir önem taşımadığını vurguladı. Gürtuna'nın "Ekim ayından itibaren internette evinizin adresini verdiğinizde ne kadar güvende oluduğunuzu öğreneceksiniz" sözlerini ise, "Deprem değil bina öldürür. 1 milyon 200 binin üzerine bina var ve bu bunaların yüzde 80'i mühendislik hizmetlerinden yoksun" değerlendirmesinde bulundu. Öngür, iternetten binalarının zeminin sağlam oluduğunu öğrenip gönül rahatlığıyla orada oturmaya devam edenlerin depremde ölmesi halinde Gürtuna'nın bunun hesabını nasıl vereceğini de sordu. 
     





</TEXT>
</DOC>
