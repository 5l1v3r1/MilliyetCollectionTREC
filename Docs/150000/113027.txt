<DOC>
<DOCNO> 113027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/spor/spo15.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Kurtarma operasyonu      KOCAELİSPOR’UN yeni Teknik Direktörü Güvenç Kurtar, ilk basın toplantısında savunma hatalarına dikkati çekti. Kurtar, "Gol bölgelerinde de eksiklikler var. Bunları gidermeye çalışıyoruz. Trabzon’a galibiyet için gideceğiz" diye konuştu. 
     
Doğan’dan çağrı      GAZİANTEPSPOR Başkanı, Türkiye’de stadların hızla şiddete kaydığını, bunun engellenmesi için eğitimli insanların tribünlere çekilmesi gerektiğini söyledi. Celal Doğan, öğretmen ve öğrencilere, "Gelin tribünleri birlikte temizleyelim" çağrısında bulundu. 
     
Fener’e tuzak      ADANASPOR, deplasmanda karşılaşacağı Fenerbahçe’yi gözüne kestirdi. Teknik Direktör Bahri Kaya, "Rakibimizin cezası nedeniyle seyircisiz oynayacağız. Bunu değerlendirmek istiyoruz. Fenerbahçe’den çekinmiyoruz. Galibiyet istiyoruz" dedi. 
     
Samsun iddialı      MAKEDONYA’DA Sloga ile yaptığı maçı 3 - 2 kaybeden ve şehre dönerek, çalışmalarını sürdüren Samsunspor, Gaziantep deplasmanında mutlak üç puanı hedefliyor. Teknik Direktör Jovanovski, "Zor bir maç olacak. Ancak çıkışımızı devam ettirmek istiyoruz" diye konuştu. 
     
Biyediç dertli      BURSASPOR, bir günlük izinin ardından deplasmandaki Ankaragücü maçının hazırlıklarına başladı. İstanbulspor ile oynanan özel maçı kazanmanın takıma moral verdiğini belirten Teknik Direktör Nejat Biyediç, "Her geçen gün forma giriyoruz. Tek eksiğimiz gol bölgelerindeki zaafımız" dedi. 
     
Sakarya geliyor      YOZGAT’TAKİ trafik kazası sonrasında lige ara veren Sakaryaspor, hafta sonunda sahasındaki İzmirspor maçında taraftarıyla buluşacak. İstanbul’daki kamp çalışmalarını tamamlayıp, Adapazarı’na dönen Sakaryaspor, dün altyapı tesislerinde hazırlıklarını sürdürdü. 
     
Orhan Aldinç’e saygı      TÜRK spor basınının acı kaybı Orhan Aldinç dün toprağa verildi. Aldinç, Türkiye Gazeteciler Cemiyeti’nde gazeteci kişiliği üzerine yapılan törenden sonra Teşvikiye Camii’nde dostlarının ve ailesinin katıldığı cenaze töreninin ardından Zincirlikuyu’da toprağa verildi. 
     
Özal’a madalya      TURİZM Bakanı Mustafa Taşar, Rusya’daki Dünya Grekoromen Güreş Şampiyonası’nda birinci olan Mehmet Özal’a, Turizm Hizmet Madalyası verdi. Taşar, Gaziantep Valiliği’ndeki törende Özal için, "Ülkemizin adını Dünya’ya duyuran, Ay - Yıldızlı bayrağımızı olması gereken yere taşıyan sporcularımızdan birisi"dedi. 
     
Polisler elendi      HENTBOLDA Erkekler Avrupa Hentbol Federasyonu EHF Kupası’nın ikinci tur rövanş maçında, Polis Akademisi ve Koleji, Hırvat rakibi Medvescak Zagrep’e 33-23 yenilerek elendi. Ankara’daki ilk maçı da Hırvat temsilcisi 28-27 kazanmıştı. 
     
Gebze 2. turda      GEBZE Belediyesi Güreş İhtisas Kulübü, CELA Kupası’nda Polonya’nın Gornik Zeczna takımını deplasmanda da 19-12 yenerek, ikinci tura yükseldi. 60’ta Mevlana Kulaç, 66’da Mehmet Yozgat, 84’te Gökhan Yavaşer, 96’da Fatih Çakıroğlu ve 130’da Aydın Polatçı yaptıkları her iki maçı da kazandılar. 
     
Doping skandalı      ASYA Oyunları’na doping gölgesi düştü. Güney Kore’de sona eren oyunlarda, bayanlar 1500 metrede altın kazanan Hintli Sunita Rani’nin doping yaptığı belirlendi. İdrarında yasaklı nandrolone maddesine rastlanan Rani, 5 bin metrede de bronz almıştı. 16 gün süren ve 7 bin sporcunun katıldığı oyunların madalya klasmanında Çin ilk sırayı aldı. 
     



 SPOR 































</TEXT>
</DOC>
