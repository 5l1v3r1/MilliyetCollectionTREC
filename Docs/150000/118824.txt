<DOC>
<DOCNO> 118824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun13.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Plan müzakere edilsin..." 
</HEADLINE>
<TEXT>

     KKTC Cumhurbaşkanı Rauf Denktaş, devletin, yapılan fedekarlıkların bir eseri olduğunu ve Kıbrıs Türkü adadan tarih boyunca silinmesin diye kurulduğunu belirterek, ''Bunu hiçbir zaman unutmamak ve unutturmamak lazım'' dedi. 
     Denktaş, önemli bir safhaya girildiğine işaret ederek, halkın birlik ve beraberliği içinde kader gününün başarıyla atlatılabileceğini söyledi. 
     KKTC'nin 19. kuruluş yıldönümü kutlamaları, New York'ta bulunan Cumhurbaşkanı Denktaş'ın Bayrak Radyo Televizyonu'nda BRT saat 12.00'de telefon bağlantısıyla yaptığı konuşmayla başladı. 
     ''Aziz vatandaşlarım, Cumhuriyet Bayramımızın 19. yıldönümünü maalesef birlikte kutlayamıyoruz'' diyen Denktaş, ''Kalben beraberiz, bu Cumhuriyeti birlikte kurduk'' dedi. 
     Yeni bir safhaya girdiklerini ifade eden Denktaş, şunları söyledi 
     ''Başkaları uzun süre bizleri dinledikten sonra kendi görüşleri doğrultusunda bir belge hazırlamış, kapsamlı bir belge hazırlanmış ve önümüze koymuş bulunmaktadır. Tabiatıyla devletine sahip çıkan insanlar olarak burada bakacağım birçok husus vardır. Bunların başında devletimiz, egemenliğimiz, kişiliğimiz ve tabiatıyla topraklarımız gelmektedir.'' ''Barış yolunun açık kalması için toprak konusunun en sona kalmasını ısrarla istediğini'' anımsatan Denktaş, şöyle devam etti 
     '' BM'nin eski Genel Sekreteri Butros Gali zamanında da kendisine, 'ortaya bir harita çıkartma, Rumlar açısından, bize verilenler azdır, Türkler açısından, biz bunları vermeyiz kavgasını başlatır ve mesele ortada kalır' dedim, dinletemedim. 
     Bu kez yine bizim topraklarımızın egemen, halkımızın egemen olacağı kabul edilmeden, harita konusunda görüşmek istemediğimizi, ama ilkeleri konuşabileceğimizi bildikleri halde ortaya harita konmuştur. Halkımızın bu konuda düşünceleri, reaksiyonu çok önemlidir. Bunları birlikte, inşallah cumartesi aranızda olacağım, hükümetimiz ile parti liderleri ile Meclis ile halkımızla derinliğine konuşacağız. Önümüze dört haftalık bir süre konmuştur. 'Kabul edin veya reddedin' şeklinde değilse dahi netice böyle bir resim çizmektedir. Biz bunu kabul edemeyiz.'' Kıbrıs Türkü'nün geleceği, egemenliği, hürriyeti, Türkiye ile ilişkileri, ada üzerindeki Türk-Yunan dengesiyle ilgili hayati konuların bahis konusu olduğunu ifade eden Denktaş, bunları soğukkanlılıkla, iyi niyetle ve Kıbrıs'ta bir birleşme olması niyetiyle ele alıp konuşacaklarını söyledi. 
     
     ''HARİTALAR AŞILMAZ BİR DUVAR HALİNE GELEBİLİR'' 
     Önlerine konulan haritaların aşılmaz bir duvar haline gelebileceği uyarısında bulunan Denktaş, ''Kendimizden emin olalım. Devletimizden emin olalım. Egemenliğimize, devletimize sahip çıkalım. Anavatanımızla işbirliği içinde ve tabiatıyla kendi aramızda artık samimi bir işbirliği içerisinde bu kader günlerini başarıyla atlatalım'' diye konuştu. 
     Barış istemenin herkesin hakkı olduğunu, ancak gerçek bir barış olması için uğraşmanın akıl işi olduğunu kaydeden Denktaş, ''Bu düşüncelerle hepinizin bu bayramını en içten duygularla kutluyorum'' dedi. 
     Cumhurbaşkanı Denktaş, konuşmasının sonunda, hastalığı süresince, halkının gösterdiği yakın ilgiye, Cumhurbaşkanı Ahmet Necdet Sezer'e, Başbakan Bülent Ecevit'e, Genelkurmay Başkanı Orgeneral Hilmi Özök'e, parti liderlerine ve diğer tüm yetkililere teşekkür etti. 
     Kutlamalar kapsamında 21 pare top atışı da yapıldı. 
     





</TEXT>
</DOC>
