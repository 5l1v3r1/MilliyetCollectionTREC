<DOC>
<DOCNO> 114889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo12.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde, Fenerbahçe maçı hazırlıkları... 
</HEADLINE>
<TEXT>

     Ligde 27 Ekim Pazar günü Ankara'da Fenerbahçe'yi ağırlayacak olan Gençlerbirliği'nde, teknik direktör Ersun Yanal, ''Haftalardır iyi futbol oynuyoruz ancak bunu puana dönüştüremiyoruz. Fenerbahçe maçında bu şanssızlığımızı kıracağız'' dedi. 
     Ersun Yanal, yaptığı açıklamada, haftalardır iyi futbol oynadıklarını, ancak bunu puana dönüştüremediklerini belirterek, ''Fenerbahçe maçında bu şanssızlığımızı yenerek galibiyet almak istiyoruz'' diye konuştu. 
     Fenerbahçe maçının zor ve zevkli geçeceğini belirten Yanal, ''Bizim, acil olarak puana ihtiyacımız var. Fenerbahçe'nin de beklentileri ortada. Ancak biz haftalardır oynadığımız iyi futbolu tekrarlarsak Fenerbahçe'yi yeneriz. Futbolcuların konsantresi üst düzeyde. Fenerbahçe maçına çok iyi hazırlandık. Ankaralı futbolseverler zevkli bir maç izleyecek. Taraftarlarımızdan destek bekliyoruz. Bizi bu önemli maçta yalnız bırakmasınlar'' dedi. 
     Yanal, sakat oyuncular Ahmed Hassan ve Mustafa için son kararını maç saatinde vereceğini, ancak diğer oyuncuların da sakat oyuncuları aratmayacağını sözlerine ekledi. 
     Gençlerbirliği'nde, Fenerbahçe maçı öncesi cezalı futbolcu bulunmazken, Fenerbahçe maçının biletleri de Beştepe İlhan Cavcav Tesisleri'nde satışa sunuldu. 
     





</TEXT>
</DOC>
