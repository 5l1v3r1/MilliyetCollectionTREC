<DOC>
<DOCNO> 114953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/guncel/gun02.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul trafiğine çözüm bulmak için daha önce tek çift uygulamasını gündeme getiren Vali’den yeni bir proje 
</HEADLINE>
<TEXT>
Trafiğe yasak’lı formül 
İstanbul Valisi Erol Çakır, Boğaz trafiğindeki araç yükünü azaltmak için, sivil otomobillerin plakalarının son rakamına göre haftada bir gün köprüden geçmesini yasaklayacak bir çalışma üzerinde durduklarını belirtti 
     İSTANBUL Milliyet 

     İstanbul Valisi Erol Çakır, Boğaz köprülerindeki trafik yoğunluğuna çözüm bulmak amacıyla haftada bir gün sivil araçların plakalarının son rakamına göre köprülerden geçişlere yasak koymayı düşündüklerini bildirdi. 
     Çakır, Lütfi Kırdar Uluslararası Kongre ve Sergi Sarayı’nda düzenlenen "2. İstanbul Uluslararası Güvenlik Endüstrileri, Elektronik Güvenlik ve Yangın Önleme Sistemleri ile Güvenlik Otomasyonu Fuarı"nın Güvenlik 2002 açılışını yaptı. 
     
     Soruları yanıtladı... 
     İstanbul Valisi Çakır, açılışta gazetecilere yaptığı açıklamada, İstanbul’un trafik sorununa çözüm bulmak amacıyla bir süre önce tek çift plaka uygulamasını gündeme getirdiklerini, ancak basın tarafından "yasakçı zihniyet" olarak algılanması nedeniyle bundan vazgeçtiklerini kaydetti. 
     Amaçlarının İstanbul’da trafiğe çıkan araç sayısını azaltarak soruna çözüm bulmak olduğunu anlatan Çakır, şöyle konuştu 
     
     Tedbir alınmalı... 
     "Tedbirler alınması zaruri. İyi bir kent yönetiminde birtakım frenlemelerin, engellemelerin gerekli olduğunu düşünüyorum. Arkadaşlarla hep tartışıyoruz, konuşuyoruz köprülerden geçişte sivil araçlara frenleme koyalım, kontrol edelim’ diye. Haftada bir gün plakaların rakam grubunun son rakamına göre, köprülerden geçişe yasaklama koymayı düşünüyoruz. Mesela son rakam grubu 1-2 olanlar pazartesi, 3-4 olanlar salı, 5-6 çarşamba, 7-8 perşembe, 9-0 olanlar cuma günü köprülerden geçmesinler. Bunun üzerinde çalışıyoruz." 
     
     Ceza olacak’ 
     Fuarda görüştüğü firma yetkililerinin, "köprüden geçecek araçların plakalarını kontrol edecek bir sistemin kurulabileceğini" söylediklerini dile getiren Vali Çakır, "Ceza olacak mı " sorusu üzerine, "İl Trafik Komisyonu karar aldıktan sonra, o kararı ihlal eden, trafik suçu işlemiş sayılacak. Köprülerden geçişi mümkün olduğu kadar sınırlamalıyız" diye konuştu. 
     



 GÜNCEL 
















</TEXT>
</DOC>
