<DOC>
<DOCNO> 138377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/yasam/yas04.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yardım etmek isterken öldü 
</HEADLINE>
<TEXT>

Kanala düşen aracı gören Hazım Onar, otobüsünden inip diğer araçları uyarıyordu ki, başka bir aracın çarptığı kendi otobüsünün altında can verdi 
     ŞAKİR AYDIN İstanbul 

     Tuzla’da kar yağışı ve buzlanma nedeniyle meydana gelen zincirleme trafik kazasında 4 yolcu otobüsü ve 2 otomobil birbirine girdi. Kanala düşen bir midibüs ve otomobili görünce, arkadan gelen araçları uyarmak için aracından inen 40 yaşındaki Hazım Onar, kendi otobüsünün altında kalarak can verdi. 
     
     Dört araç birbirine girdi 
     Kayseri’ye gitmek üzere Harem Otogarı’dan dün 01.30’da hareket eden Hazım Onar’ın kullandığı yolcu otobüsü, D - 100 Karayolu Tuzla mevkiine geldi. Bir otomobille midibüsün yoldan çıkarak kanala düştüğünü gören Onar, otobüsünü yol ortasında durdurdu. Otobüsten inen Onar, arkadan gelen araçları uyarmak istedi. Onar, bu sırada başka bir otobüsün çarpması sonucu hareket eden kendi otobüsünün altında kaldı. Buzlanma nedeniyle duramayan iki otobüs ve iki otomobil de kaza yapan araçlara çarptı. Ambulansla Kartal Eğitim ve Araştırma Hastanesi’ne kaldırılan Onar, kurtarılamadı. 
     Kaza nedeniyle karayolu yaklaşık iki saat trafiğe kapalı kaldı. Zincirleme kazaya karışan otobüslerin yolcularından bazıları çantalarını alarak evlerine dönerken, diğerleri şirketlerin gönderdiği otobüslerle yollarına devam etti. 
     



 YAŞAM 




















</TEXT>
</DOC>
