<DOC>
<DOCNO> 133524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/ekonomi/eko01.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi’deki hisseleri üç yılda satılacak... 
</HEADLINE>
<TEXT>

Çukurova Grubu ile yapılan görüşmeler sonucunda Pamukbank’ın Fon’da kaldığını bildiren BDDK, grubun Yapı Kredi’deki yüzde 44 hissesinin bir kısmının üç yılda satılacağını açıkladı 
     EKONOMİ SERVİSİ 

     Bankacılık Düzenleme ve Denetleme Kurumu BDDK , Danıştay kararı gereği cuma günü eski sahibi olan Çukurova Grubu’nun Başkanı Mehmet Emin Karamehmet’e iade ettiği Pamukbank’ın ortaklık hakları ile yönetim ve denetiminin, Tasarruf Mevduatı Sigorta Fonu’nda TMSF kaldığını açıkladı. 
     BDDK, Pamukbank nezdindeki tasarruf sahiplerinin hak ve menfaatlerini korumak ve Yapı ve Kredi Bankası’nın mülkiyet sorununa çözüm getirmek ve mali sistemin istikrarını sürdürmek için Çukurova Grubu ile kurum arasında yapılan görüşmelerde anlaşma sağlandığını ve bir protokol imzalandığı bildirdi. 
     BDDK’nın yaptığı yazılı açıklamada Pamukbank’ın ortaklık hakları ile yönetim ve denetiminin TMSF uhdesinde kalacağı, 18 Haziran 2002’de mevcut hakim ortakların Danıştay’da açtığı ve 22 Kasım 2002’de alınan yürütmeyi durdurma kararına konu olan davadan, anlaşma esasları dahilinde feragat edildiği belirtildi. 
     
Nihai anlaşma 31 Ocak’ta      BDDK, Pamukbank’ın Fon’a devredilmesiyle eski sahiplerinin Yapı Kredi’deki yüzde 44 oranındaki hisselerinin temettü hariç ortaklık haklarının 4389 sayılı Bankalar Kanunu gereği Fon tarafından kullanılmasını sağlayan mevcut uygulamaya devam edileceğini açıkladı. 
     BDDK açıklamasında Çukurova Grubu’nun yüzde 44 oranındaki hisselerinin belli bir kısmını Bankalar Kanunu’na uyum sağlamak için stratejik ortak bularak, üç yıl içinde satmayı taahhüt ettiği belirtildi. 
     Yapı Kredi’nin faaliyetlerini sağlıklı bir mali yapı içinde sürdürebilmesi için iki tarafın yönetim esaslarını kendi aralarında belirleyeceklerini belirten BDDK, nihai anlaşmanın 31 Ocak 2003 tarihinde imzalanacağını açıkladı. 
     Bu durumda, Çukurova Grubu’nun Yapı Kredi Bankası neznindeki borçlarının yeniden yapılandırılması için Çukurova Grubu ile Yapı ve Kredi Bankası arasında imzalanan 31 Aralık 2002 tarihli Finansal Yeniden Yapılandırma Sözleşmesi’nin uygulanmasına devam edilecek. 
     
Karamehmet bir daha bankacılık yapamayacak      Davasından vazgeçti 
     AÇIKLAMA Pamukbank’ın ortaklık hakları ile yönetim ve denetimi Tasarruf Mevduatı Sigorta Fonu TMSF uhdesinde kalacak. Bu amaçla, 18.6.2002 tarihinde mevcut hakim ortaklar, Danıştay nezdinde açmış oldukları ve 22.11.2002 tarihli Yürütmenin Durdurulması Kararı’na konu davadan imzalanmış protokol esasları dahilinde feragat etmeyi kabul ve taahhüt etmişlerdir. 
     ANLAMI Pamukbank ve Yapı Kredi’den dolayı devlete 5.2 milyar dolar borcu olan Çukurova Grubu’nun sahibi Mehmet Emin Karamehmet, bu borçlarını kabul ederek BDDK ile bir anlaşmaya vardı. Danıştay kararı gereği Pamukbank’ı geri almasına karşın bankanın Fon’da kalmasını kabul ederek bütün yasal haklarından vazgeçti ve bankacılık yapamayacağını kabul etti. 
     
     Ödeme planı ay sonunda 
     AÇIKLAMA Çukurova Grubu’nun Pamukbank’daki borçları TMSF tarafından devralınarak, Grubun diğer TMSF bankalarına olan borçları ile birlikte, imzalanmış bulunan protokolde belirlenen esaslar dahilinde, gerekli ve yeterli teminatlar alınarak ödeme planına bağlanacaktır. 
     ANLAMI Çukurova Grubu’nun Pamukbank’a 2.7 milyar dolar, diğer fon bankalarına ise 200 milyon dolar borcu bulunuyor. BDDK yetkilileri, bu borçların hangi teminatlarla nasıl bir ödeme planına bağlanacağının 31 Ocak 2003 tarihinde belirleneceğini belirtti. 
     
     Fon yönetimi devam edecek 
     AÇIKLAMA Pamukbank’ın TMSF’ye devredilmesi nedeniyle Yapı Kredi Bankası’nda Pamukbank’ın hakim ortaklarının sahip olduğu hisselerin, temettü hariç ortaklık haklarının, 4389 sayılı Bankalar Kanunu çerçevesinde TMSF tarafından kullanımına ilişkin mevcut uygulamaya devam edilecek. Çukurova Grubu, söz konusu hisselerin bir kısmını Bankalar Kanunu’na uyum sağlamak amacıyla stratejik ortak bularak üç yıl içinde elden çıkarmayı kabul ve taahhüt etmiştir. 
     ANLAMI Yeni Bankalar Kanunu’nun 14. maddesi gereğince bankası Fon’a devrolan bir banka kurucusu, sermayenin doğrudan veya dolaylı olarak yüzde 10 ve daha fazlasına veya bu oranın altında olsa dahi yönetim ve denetim kurallarına üye belirleme hakkına sahip olamıyor. Kurucularda aranan nitelikleri taşımayan kişi bankacılık lisansını kaybediyor. 
     Yapı ve Kredi Bankası’nda yüzde 44 oranında hissesi bulunan Karamehmet, Pamukbank’tan dolayı bankacılık lisansını kaybettiği için Yapı Kredi’deki hisselerini yüzde 44’ten yüzde 10 veya 10’un altına düşürecek şekilde üç yıl içinde elden çıkarmak zorunda kalacak. 
     
Yönetim sabah gitti öğlen geldi      BDDK’nın, cuma günü Pamukbank’ı eski sahiplerine iade etme kararının ardından, bankanın TMSF’nin atadığı beş kişilik yönetim Kurulu ve genel müdürü fiilen dün sabah görevlerinden ayrıldı. 
     Ancak, bu yönetim, Çukurova Grubu ile BDDK arasında varılan anlaşma uyarınca Pamukbank’ın TMSF bünyesinde kalacağının açıklanmasının ardından yeniden görevinin başına döndü. Yönetim Kurulu Başkanı Hasan Ulukanlı ile Yönetim Kurulu Üyesi ve Genel Müdür Ahmet Türel Ayaydın’ın da aralarında bulunduğu yöneticiler bankaya gelerek, toplantı yaptılar. 
     
Çukurova hisseleri tavan yaptı      BDDK’nın Çukurova Grubu ile anlaşması, gruba ait şirketlerin hisselerine doping etkisi yaptı. Grup hisseleri dün borsada en çok prim yapan hisselerin başında yer aldı. 
     İMKB - 100 Endeksi’nin dünkü artışı yüzde 0.97 olmasına rağmen, anlaşma haberiyle Çukurova Grubu şirketlerinin hisseleri tavan fiyatlarına yükseldi. Grup şirketlerinden Yapı Kredi Finansal Kiralama yüzde 27.94, Yapı Kredi Koray yüzde 24.62, Yapı Kredi Yatırım yüzde 22.89, Yapı Kredi Sigorta yüzde 21.67, Yapı Kredi Bankası yüzde 18.52 ve Turkcell hiseleri de yüzde 4.55 artış gösterdi. Yapı Kredi hisseleri ise 33.3 trilyon lira ile dünün en çok işlem gören üçüncü hissesi oldu. 
     



 EKONOMİ 














</TEXT>
</DOC>
