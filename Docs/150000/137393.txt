<DOC>
<DOCNO> 137393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/dunya/adun.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos düğümü 
</HEADLINE>
<TEXT>

Milliyetçi politikacı Papadopulos’un Kıbrıs Rum Kesimi’ndeki başkanlık seçiminin galibi olması, ağır aksak süren müzakerelerin geleceğini iyice belirsizliğe sürükledi 
     YORGO KIRBAKİ Atina 

     Kıbrıs Rum Kesimi’nde önceki gün yapılan başkanlık seçiminden milliyetçi görüşleri ile tanınan Tasos Papadopulos’un zaferle çıkması BM Genel Sekreteri Kofi Annan’ın çözüm planının akıbetini tam bir kördüğüme çevirdi. Annan planının geleceği konusunda hem Rum Kesimi’nde, hem de Atina’da tam bir belirsizlik hakim. 
     Yunanistan, BM, AB ve ABD’de soğuk duş etkisi yaratan seçim sonuçlarının açıklanmasından sonra Annan planı çerçevesinde çözüm için müzakereleri sürdüreceğini söyleyen Papadopulos’un 1 Mart’ta başkanlık görevine resmen başlamasından sonra, eski lider Klerides’in çizgisinde mi ilerleyeceği yoksa, çözümü imkansız kılan seçim öncesi vaatlerini mi takip edeceği, cevabı kestirilemeyen soruları oluşturuyor. 
     
     Yeni hedef 16 Nisan 
     Seçim sonuçlarının, Kıbrıslı Rumların Annan planını bu şekli ile istemediklerini gösterdiğini savunan Atina’daki diplomatik gözlemciler, Kıbrıs Türk ve Rum tarafının öngörülen şekilde 28 Şubat’a kadar Annan planı üzerinde anlaşmasının artık tamamen imkansız bir hale geldiğini, zaten BM Genel Sekreteri Kofi Annan’ın da artık çözüm için verilen süreyi Kıbrıs Rum Kesimi’nin AB üyeliği anlaşmasının imzalanacağı 16 Nisan’a kadar uzatmayı planladığını belirttiler. 
     Çözüm için olumsuz beklentilere karşın, seçim öncesinde Karpaz’ın mutlaka Rumlara bırakılmasını, Türkiye’den adaya gelen Türklerin Kıbrıs’ı terketmesini isteyen ve Annan planının sadece müzakere zemini olduğunu, kesinlikle anlaşma belgesi olmadığını savunan yeni Rum lider Papadopulos, seçim zaferinden hemen sonraki açıklamalarında sıcak mesajlar verdi. Kıbrıslı Türklere seslenen Papadopulos, "Kıbrıslı Türk kardeşlerim, hakkımda duyduklarınıza inanmayın. Ben Kıbrıslı Rumlar ile Kıbrıslı Türklerin eşit olarak yer alacakları, mutluluk içinde yaşacakları bir Kıbrıs istiyorum" dedi. 
     
     Simitis bastıracak 
     Annan’ın 26 Şubat’ta gerçekleştirmesi beklenen Kıbrıs ziyareti öncesinde Papadopulos dün BM Genel Sekreteri’nin Kıbrıs temsilcisi Alvaro De Soto ile ilk görüşmesini yaptı. 
     Rum yönetiminin yeni lideri görevine resmen başlamadan 24 Şubat’ta Atina’ya giderek Yunanistan Başbakanı Kostas Simitis’le görüşecek. Simitis, Rum Kesimi’ndeki seçimlerin galibini tebrik etmekle birlikte, "Umurım Klerides’in açtğı yolda ilerler" dedi. 
     Papadopulos’un, KKTC Cumhurbaşkanı Rauf Denktaş ile müzakere masasında esnek davranacağı ve müzakerelerden çekilen taraf olmayacağına işaret ediliyor. Bunda seçim öncesi açık şekilde göstermese de Klerides’i destekleyen Simitis’in etkili olacağı belirtiliyor. 
     
     
İlk demeci Rum göçmenlerin geri dönmesi için çalışacağım      Kıbrıs Rum yönetiminin yeni lideri Demokratik Parti DİKO Başkanı Tasos Papadopulos, "Rum göçmenlerin ve yerlerinden edilmişlerin güvenle geri dönmeleri için mücadele edeceğini" söyledi. 
     Taraftarlarına hitaben konuşan Papadopulos, "Annan planını katılımcılık ve esneklikle müzakere edeceğini" ifade etti. 
     Kıbrıslı Türklere de mavi boncuk dağıtmayı ihmal etmeyen Papadopulos, "Annan planını, Kıbrıslı Türk vatandaşlarımızın haklarını ellerinden almak için değil, planı yaşayabilir ve çalışabilir yapmak için müzakere etmek istiyoruz" dedi. 
     Papadopulos, kadın - erkek eşitliğinin sağlanmasına çalışacağını, ekonomik açıdan zayıf olan sınıflara daha fazla dikkat göstereceğini dile getirerek, "Rum göçmenlerin ve yerlerinden edilmişlerin güvenle geri dönmeleri için mücadele edeceğini" söyledi. 
     



 DÜNYA 











</TEXT>
</DOC>
