<DOC>
<DOCNO> 128492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sondun04.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Real tarikatına göre ikinci kopya bebek Avrupa'da doğacak 
</HEADLINE>
<TEXT>

     İlk kopya bebeğin dünyaya geldiğini ileri süren Rael tarikatına göre, klonlanan ikinci bebek de bu hafta Avrupa'da dünyaya gelecek. 
     Tarikata bağlı Clonaid şirketinin başkanı Brigitte Boisselier, France 2 televizyonunun, ilk kopya bebeğin, gerçekten kopyalanıp kopyalanmadığının belirlenmesi için bağımsız bir uzmanın genetik test yapma ihtimaliyle ilgili sorularını yanıtladı. 
     Boisselier, ''Belki de, Avrupa'da bulunacağından dolayı, ikinci çocuğa ulaşmak daha kolay olacak'' dedi. İkinci bebeğin doğum tarihini söylemesi istenen Boisselier, ''Birkaç gün içinde. Sanırım bu hafta'' dedi. 
     İlk kopya bebek Havva Eve üzerinde genetik testler yapması için bir bağımsız uzmanın atandığını, ancak bu kişinin kimliğini açıklayamayacağını belirten Boisselier, şu an için bu testlerin ertelendiğini söyledi. 
     Havva'nın durumunun iyi olduğunu belirten Boisselier, daha sonra doğacak kopya bebeklerin sağlık durumlarının da iyi olacağını düşündüğünü kaydetti. 
     Yaşamın uzaydan gelenler tarafından yaratıldığına inanan Rael tarikatına bağlı bilimciler, dünyanın ilk kopya bebeğinin doğduğunu açıklamıştı. Bu açıklama bilim dünyasında kuşkuyla karşılanmıştı. 
     
</TEXT>
</DOC>
