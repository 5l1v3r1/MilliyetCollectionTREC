<DOC>
<DOCNO> 113671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun23.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna'da 7. toplu mezar bulundu 
</HEADLINE>
<TEXT>

     Bosna'da 1992-1995 yılları arasında iç savaşta katledilen Boşnaklara ait Kameniça yakınlarında 7. toplu mezar ortaya çıkarıldı. 
     Bosna Kayıplar Komisyonu'ndan Murat Hurtiç, Saraybosna'ya 70 kilometre uzaklıktaki Kameniça yakınındaki toplu mezarın, bu hafta başında bulunduğunu ve içinde tahminen 100 ceset olduğunu söyledi. 
     Hurtiç, çıkarılan cesetlerde, öldürülenlerin ellerinin bağlı olduğunu, bunun da önce tutuklanıp sonra infaz edildiklerini gösterdiğini söyledi. 
     Yeni ortaya çıkarılan toplu mezarın bu bölgede savaşın sona ermesinden bu yana bulunan yedinci, bu yıl içinde bulunan üçüncü toplu mezar olduğu belirtiliyor. 
     Srebrenitsa'nın 1995'te Sırpların eline düşmesinden sonra 8 binden fazla Müslüman katledilmiş, bu katliamda ölenlerin 5 binine ait cesetler çeşitli toplu mezarlardan çıkarılmıştı. 
     





</TEXT>
</DOC>
