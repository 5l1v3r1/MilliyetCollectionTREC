<DOC>
<DOCNO> 145318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo06.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da Celal Doğan başkanlığı bırakma kararı aldı... 
</HEADLINE>
<TEXT>

     Gaziantepspor Yönetim Kurulu, olağanüstü kongreye gitme kararı aldı. 
     Alınan bilgiye göre, aynı zamanda Büyükşehir Belediye Başkanı olan Celal Doğan'ın makamında toplanan yönetim kurulu üyeleri, Doğan'ın isteği ile oybirliği ile olağanüstü kongreye gidilmesini kararlaştırdı. 
     Alınan karara göre, kongre 3 Mayıs Cumartesi günü toplanacak. İlk kongrede çoğunluk sağlanmazsa, 10 Mayıs'ta çoğunluk aranmaksızın kongre gerçekleştirilecek. 
     Gaziantepspor Kulübü Başkanı Celal Doğan, 13 yıldır kulüp başkanlığı görevini sürdürdüğünü, artık yorulduğunu, yeni isimlere ihtiyaç duyulduğunu söyledi. Doğan, kimseye bir kırgınlığı ve kızgınlığı bulunmadığını belirterek, şöyle dedi 
     ''Ben aynı zamanda Büyükşehir Belediye Başkanıyım. Evet, Gaziantepspor'u bugünlere yönetim kurulundaki arkadaşlarımın özverili çalışması ile birlikte getirdik. Ancak, Gaziantepspor yalnız bizim değil tüm kent halkının malı. Başka birilerinin de çıkıp taşın altına elini sokmasını bekliyoruz. Gaziantepspor'u tıpkı bir çocuk gibi büyüttük, bugünlere taşıdık. Yönetim kurulumuz oybirliği ile olağanüstü kongreye gitme kararı aldı. Ticareti, ekonomisi, sanayisi ve sosyal hayatı ile ön plana çıkan Gaziantep gibi bir kentte herhalde kulübe sahip çıkanlar olacaktır. Bekleyip hep birlikte göreceğiz.'' Profesyonel Futbol Şube Sorumlusu ve Asbaşkan Asım Atmaz da kesinlikle yönetimi bırakma yönünde karar aldıklarını vurguladı. Atmaz, şunları söyledi 
     ''Kimseyle bir alıp veremediğimiz yok. En zor dönemde Celal Doğan'la birlikte görev üstlenip kulübü bu günlere taşıdık. Şimdi çekilme zamanı. Kulübü taşıyamayacağı ağır bir yükün altına sokmadık, çarklar dönüyor. Altyapımız çalışıyor, profesyonel kadrodaki oyuncular aslanlar gibi. Alacak olan kişilere iyi bir miras bırakıyoruz. Kulüp iyi yönetilirse hiçbir sorun yaşanmaz. Hazırdakiler yenilirse kulüp bünyesi bunu kaldıramaz.'' 
     




</TEXT>
</DOC>
