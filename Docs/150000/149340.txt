<DOC>
<DOCNO> 149340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun46.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özpetek'ten Della Sera'ya tepki Türklüğümle gururluyum... 
</HEADLINE>
<TEXT>

     İtalya'da yaşayan film yönetmeni Ferzan Özpetek, Corriere della Sera gazetesine verdiği demecindeki ifadelerin çarpıtılmasından üzgün olduğunu belirtti. 
     Corriere della Sera'da bugün ''Özpetek Beni Türk yönetmen olarak çağırmayın'' başlığıyla yayınlanan demecine ilişkin Özpetek, ''Gazeteye çok sinirlendim. Ben böyle bir şey demedim, Türklüğümle gurur duyuyorum. Zaten röportajın tamamını okuyan, ne demek istediğimi anlıyor'' diye konuştu. 
     Türk ve İtalyan vatandaşlıklarına sahip olan ve 27 yıldır Roma'da yaşayan Özpetek, gazetedeki demecinde, ''Türk sanatçı olarak tanımlanmak sizi gerçekten üzüyor mu '' sorusuna, şu yanıtı vermişti 
     ''Kendimi, yaşadığım mükemmel bir yer olan Ostiense mahallesinden, arkadaşlarımdan, sevgilerimden, Roma'da sinema okuma inatçılığımdan dolayı evimde hissediyorum. Filmlerimle İtalya'yı temsil etmekten gururluyum. Türkiye'de 'sanki bir İtalyan tarafından çevrilmiş' diyorlar. Amerikalılar bu benzetmeden dolayı beni affetsinler, ama Billy Wilder da Avusturyalı, Lubitsch'e Alman demiyorlar.'' Demecinde, gençliğinde şiir yazmaya ve resim yapmaya hayran olduğunu ifade eden ünlü yönetmen, ''Leonardo'nun resimlerini, Roma'da olduğu gibi İstanbul'da da kafelerdeki halkı çizen büyük Türk ressam Fikret Mualla'nın renklerini ve Nobel ödüllü Polonyalı şair Wislawa Szymborska'yı çok sevdiğini'' belirtti. 
     Özpetek, müziğe karşı da büyük bir tutkusunun olduğunu kaydederek, yakın zaman içinde Bologna kentinde Mozart'ın bir operasını yöneterek, kendi kendine meydan okuyacağını da ifade etti. 
     





</TEXT>
</DOC>
