<DOC>
<DOCNO> 147512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko10.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Irak Savaşı, AB'yi de sarsacak" 
</HEADLINE>
<TEXT>

     Dokuz Eylül Üniversitesi Avrupa Topluluğu Uluslararası Ekonomik İlişkiler Araştırma ve Uygulama Merkezi ATMER Müdürü Prof. Dr. Semra Aytuğ, Irak Savaşı'nın Avrupa Birliği'ni siyasi yapılanma anlamında derinden sarsacağını ve savaş sonrası yeni bir düzenleme gerekeceğini ileri sürdü. 
     Prof. Dr. Semra Aytuğ, Irak Savaşı'nda koalisyon güçleri arasında ağırlıkta olan İngiltere, müttefikler arasında yer alan İspanya, İtalya ve Portekiz ile savaşa destek veren aday ülkelerden Polonya ve Macaristan'ın durumunun şimdiden sorgulanmaya başlandığını kaydetti. Prof. Dr. Aytuğ, ''15 üyeli Avrupa Birliği bu savaşta kendi arasında birliktelik sağlayamadı. 27 üyeli olunca nasıl sağlayacak Bu da AB'nin önemini azaltacak'' dedi. 
     Irak Savaşı'nın tıpkı 1. Körfez Krizi sonrasındakine benzer bir durumu ortaya çıkardığını kaydeden Aytuğ, şöyle konuştu 
     ''1. Körfez Krizi sonrası siyasi birliktelik için Maastricht anlaşması imzalamak zorunda kalan AB, bu savaşın ardından da önemli yapısal değişikliklere gitme gereği duyabilir. AB'nin içinde Avrupa'nın ABD'nin peşinden gitmekten başka yolu yok tartışması başladı. Buna katılanlar ve katılmayanlar var. ABD'ye karşı hareket edenlerle İngiltere, İspanya, İtalya ile aday ülkeler Polonya ve Macaristan'ın destekleyici durumu AB'nin dış politikada başarısızlığını gösteriyor. Birliğin ekonomideki gücünü politikada da gösterdiğini söylemek doğrusu biraz zor. Irak Savaşı AB'yi de sarsacak.'' 
     
     TÜRKİYE'NİN ALTERNATİFİ YOK 
     AB'deki gelişmeler ne aşamada olursa olsun Türkiye'nin hedeflerini değiştiremeyeceğini de kaydeden Prof. Dr. Aytuğ, Türkiye'nin halen AB'den başka bir alternatifi olmadığını, çevresindeki en gelişmiş sisteme katılması gerektiğini ifade etti. 
     AB'ye Kıbrıs'ın tam üyeliğinin gündemde olduğuna da dikkati çeken Aytuğ, ''Kıbrıs konusunda bir çözüm ne yazık ki görülmüyor. Her iki tarafın da kendince haklı nedenleri var. Kısa vadede bu konuda bir çıkar yol bulunacağına ihtimal vermiyorum'' dedi. Semra Aytuğ, Kıbrıs Rum kesiminin AB'ye tam üyeliği halinde Türkiye'nin karşısında Yunanistan ile her konuyu veto edecek ''ikinci bir ülkenin'' daha çıkacağını söyledi. 
     





</TEXT>
</DOC>
