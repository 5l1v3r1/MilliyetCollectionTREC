<DOC>
<DOCNO> 110429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur39.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP grup kararı almayacak... 
</HEADLINE>
<TEXT>

     Seçimin ertelenmesi girişimlerine ''kurumsal destek'' vermediğini açıklayan YTP, buna karşılık TBMM Genel Kurulu'nda yapılacak oylama için grup kararı almayacak. 
     YTP Genel Sekreter Yardımcısı Hakan Tartan, parti olarak yarın ya da 2 Ekim'de yapılacak oylama için ''DSP'nin yaptığı gibi'' grup kararı almayacaklarını belirterek, milletvekillerinin kendi görüşleri doğrultusunda hareket edeceğini söyledi. 
     YTP Grup Başkanvekili Oğuz Aygün ise Meclis'in açılışı öncesinde grup toplantısı yapmayacaklarını, parti yönetiminin milletvekillerine hiçbir baskı ve telkinde bulunmayacağını ifade ederek, tüm milletvekillerinin kendi fikir ve vicdanıyla davranacağını kaydetti. 
     Önemli bir mazereti olmayan milletvekillerinin yarın Genel Kurul'da hazır olacağını kaydeden Aygün, ''Parti olarak tepeden inme, despot liderlerin emir ve telkinlerine karşıyız. Bu konuda herkes yeterince bilgi sahibi... Ayrıca bir toplantı yapmaya da gerek görmedik'' dedi. 
     Aygün, grubun genel eğiliminin ''seçimin ertelenmesi'' yönünde olduğuna dikkati çekerek, ''herkesin özgür iradesine saygı göstereceklerini'' vurguladı. 
     YTP'de seçimin ertelenmesi girişimlerinin içinde yer alan milletvekilleri yarınki toplantı için durum değerlendirmesi yaparken TBMM'deki oylamada, Genel Başkan İsmail Cem ve 4-5 milletvekili dışındaki milletvekillerinin ''seçimin ertelenmesi'' yönünde hareket edecekleri ifade ediliyor. 
     
     YTP'DEKİ RAHATSIZLIK 
     YTP Genel Başkanı İsmail Cem, seçimlerin ertelenmesine ''kurumsal destek'' verilmesine sıcak bakmazken Genel Başkan Yardımcısı Hüsamettin Özkan ile Genel Sekreter İstemihan Talay, milletvekillerinin büyük bölümünün desteğini alarak seçimin ertelenmesini istiyor. 
     Bu görüş ayrılığının, seçimlerin ertelenmesi yönündeki girişimlerin sonuçlanmasının ardından partide yeni gelişmelere yol açabileceği belirtiliyor. 
     





</TEXT>
</DOC>
