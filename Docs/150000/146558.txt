<DOC>
<DOCNO> 146558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun55.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fox News muhabiri Rivera Pentagon'u kızdırdı 
</HEADLINE>
<TEXT>

     Irak savaşını, Amerikan 101. Hava İndirme Tümeni ile izleyen Fox News televizyonunun ''sansasyonel'' muhabiri Geraldo Rivera, planlanan operasyonları canlı yayında anlatıp, kumda parmağıyla tam olarak nerede bulunduklarını çizince, Savunma Bakanlığı Pentagon'un şimşeklerini üzerine çekti. 
     Rivera'nın, Amerikan askerleri eşliğinde Kuveyt sınırına götürülerek Irak'tan çıkarılacağı belirtildi. ABD Savunma Bakanlığı Pentagon, tarihte ilk kez görülen bir uygulamayla aralarında yabancı gazetecilerin de bulunduğu 600 civarında gazeteciyi, Amerikan askerleriyle birlikte Irak'a yerleştirmişti. 
     Pentagon, Amerikan askerleriyle ilerleyen gazetecilere, operasyonel detaylar ve bulundukları konum hakkında bilgi vermeyi yasaklıyor. Bu kuralı ihlal edenlerin ise Irak'ta ilerleyen Amerikan askerleriyle birlikte hareket ederek, savaşı yansıtma şansını kaybedebileceği gazetecilere Irak operasyonu öncesinde açıkça anlatılmıştı. 
     Fox televizyonunun renkli kişilikli muhabiri Geraldo Rivera, Irak'tan önce Afganistan operasyonunda da ilginç haberleri ve açıklamalarıyla dikkati çekmişti. Rivera, ABD'nin peşine düştüğü terörist Usame Bin Ladin için, ''Tabanca taşıyorum. Bin Ladin ile karşılaşırsam, hiç düşünmeden silahımı çekip alnının ortasından vururum'' demişti. Irak'ta Amerikan askerleriyle seyahat eden gazetecilerinse silah taşımasına izin verilmiyor. 
     Rivera, ABD'nin Afganistan operasyonu sırasında ''cepheden'' haber geçerken, bir kurşunun tam kafasının üzerinden geçtiğini anlatmak için, ''kurşun kafamın üzerinden geçerken saçlarımı ortadan ikiye ayırdı'' demişti. 
     Gazetecilikten önce hukukçu kimliği olan Geraldo Rivera, ABD saatiyle dün gece Fox televizyonunda yayınlanan canlı programda, 101. Hava İndirme Tümeni'nin askerleriyle uzun uzun sohbet etmiş ve askerlerin, sevdiklerine mesaj göndermeleri için mikrofonunu uzatmıştı. 
     Rivera, çölde bulundukları bölgeyi anlatmak için de, kumda parmağıyla Irak haritası çizerek, güneyde bir noktaya işaret etmiş, buradan hangi yöne doğru ilerleyeceklerini göstermişti. Bu tür girişimler, Iraklı yetkililere avantaj sağlayabileceği gerekçesiyle hoş karşılanmıyor. 
     





</TEXT>
</DOC>
