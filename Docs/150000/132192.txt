<DOC>
<DOCNO> 132192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/soneko15.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Unakıtan Bütün sektörlerin havadan fotoğrafını çekeceğiz 
</HEADLINE>
<TEXT>

     Maliye Bakanı Kemal Unakıtan, yeni dönemde kayıt dışı ekonominin kayıt altına alınmasını, ana hedef olarak seçtiklerini bildirdi. 
     Unakıtan, Maliye Evinde basın mensupları ile düzenlediği sohbet toplantısında, göreve geldikten bu yana gerçekleştirdikleri icraatlar ile bundan sonra yapmayı düşündükleri düzenlemeler hakkında açıklamalarda bulundu. 
     İki aylık süreçte ''Mali Milat'' ve ''Nereden Buldun''u kaldırdıklarını, geçici bütçe çıkardıklarını, son olarak da ''Vergi Barışı Kanunu''nun Meclis'te kabul edildiğini hatırlatan Unakıtan, kanunun Cumhurbaşkanı'nın onayına sunulduğuna dikkati çekti. Unakıtan, ''inşallah onaylanırsa, vergi barışı da kanunlaşmış olacak. Tabiki takdir sayın Cumhurbaşkanımızın'' dedi Vergi ve bütçe çalışmalarının hızlı şekilde devam ettiğini anlatan Unakıtan, 2003 yılı bütçesinin YPK'da tekrar ele alınıp, Şubat ayının ilk günlerinde TBMM'ye sunulacağını belirtti. 
     Türkiye'nin ağır bir ekonomik kriz yaşadığını, 70 milyonun bundan etktilendiğini, iki lokması olanın, bir lokmasını kaybettiğini belirten Unakıtan, kendilerinin bu durumu düzeltmek için göreve geldiklerini vurguladı. 
     Türkiye'nin büyük açıklı bir bütçe ile karşı karşıya bulunduğunu da kaydeden Unakıtan, bu sorunun halli için, öncelikle kamu açıklarının kapatılması gerektiğin ifade etti. Bunun yolunun da vergi gelirlerini arttırmaktan geçtiğini belirten Unakıtan, Türkiye'nin düze çıkarıltılması için enflasyonun düşürülmesi ve sürdürülebilir bir büyümenin sağlanması zorunluluğunun bulunduğunu dile getirdi. Maliye Bakanı bunun da sıkı bir maliye politikası izlemekle sağlanabileceğini söyledi. 
     
     ''HEDEFE KİLİTLENDİK'' 

     Maliye Bakanı Unakıtan, yeni dönemde enflasyonla mücadelenin devam edeceğini, bütçeyi buna göre hazırlayacaklarını anlattı. Bu nedenle gece gündüz çalıştıklarını belirten Unakıtan, burada herkesin yüzde 6.5 faiz dışı fazla hedefine dikkat ettiğini vurguladı. 
     ''Hükümet olarak bu hedeflere kilitlendik'' diyen Unakıtan, yüzde 6.5 faiz dışı fazlada bir problem bulunmadığını, bu çerçevede savurganlığı önleyici bir dizi tedbiri uygulamaya koyduklarını bildirdi. 
     Sağlık alanındaki israfı önlemek amacıyla, katılım payı ve antibiyotik konusunda bazı tedbirler alındığına işaret eden Unakıtan, gerek sağlık gerekse diğer alanlardaki bu tedbirlerle, 1 katrilyon liralık bir tasarrufun ortaya çıktığını belirtti. 
     
     TBMM LOJMANLARI İÇİN ÖZEL KANUN 

     Kamuda israfı önleyici ve gelir getirici düzenlemeler kapsamında, emlakla ilgili bazı tedbirlerin de alındığını hatırlatan Unakıtan, bunlardan birini TBMM lojmanlarının oluşturduğunu belirtti. 
     Unakıtan, ''ayın 15'inden itibaren TBMM lojmanları, Maliye Bakanlığına tevdi edildi. Sanıyorum imar ile ilgili özel bir kanun çıkartacağız. Orayı daha yüksek bir fiyatla satma gayreti içerisindeyiz'' diye konuştu. 
     
     MALİYE KONTROL TASARISI 

     Konuşmasında, bütçeden sonra Maliye Kontrol Tasarısını da yasallaştıracaklarını kaydeden Unakıtan, bu düzenlemeyle harcamada yeni esaslar getirileceğini, performans kriterli bütçelemeye gidileceğini ve üç yıllık bütçe hazırlama imkanının elde edileceğini ifade etti. 
     Daha sonra vergi düzenlemeleri hakkında detaylı bilgi veren Maliye Bakanı, vergi barışı tasarısı ile ak bir sayfa hedeflediklerini vurguladı. Vatandaşın kendilerine gelerek ''Bu kadar vergi borcum var. Ama ben bunu ödeyemiyorum. Kriz malum. Evime ekmek götüremiyorum'' dediğini belirten Unakıtan, sözlerini şöyle sürdürdü 
     ''Bir milyonluk borç, ceza ve faizlerle 10 milyona çıkmış. Biz burada kolaylık yaptık. Taksitlendirme imkanı getirdik ve mükelleffe borcunu öde, seninle barışıyoruz dedik. Artık geçmişi bırakıp önümüze bakalım. Bundan sonra vergi kanunlarında adaleti sağlayacak bir takım değişiklikler sağlayacağız. Kazanç elde eden daha fazla kazanç sağlamak için araştırma geliştirme masrafı yapmış ama bu vergide masraf olarak kabul edilmiyor. Böyle olmaz. Yine dışarıdan sermaye gelsin diyoruz. Ama elimizdeki sermayeyi yurtdışına kaçırıyoruz. Bunun için enflasyon muhasebesini getireceğiz. Bu konudaki çalışmalarımız devam ediyor.'' Yeni önlemler çerçevesinde, vergisini zamanında ödeyen mükelleflere yönelik, vergi yarışı projesini uygulamaya koyacaklarını hatırlatan Maliye Bakanı, bu şekilde vergisini zamanında ödeyen, incelemelerden yüzünün akıyla çıkan dürüst mükellefin vergisinde indirim yapılacağını bildirdi. 
     
     VATANDAŞ, DOĞUMDAN ÖLÜME İZLENECEK 

     Özel sektör zihniyetiyle çalışan Vergi Konseyinin yeniden yürürlüğe sokulduğunu belirten Maliye Bakanı, bundan böyle vergi affı çıkarılmayacağını da ifade etti. Bu nedenle vergi affı için ''burada anayasal çoğunluk aranır'' şeklinde yeni bir kanun getirmeyi düşündüklerini belirten Unakıtan, kayıt dışı ekonomiyi kayıt altına almayı da ana hedef olarak seçtiklerini anlattı. 
     2003 bütçesinde 80 küsür katrilyon liralık bir vergi geliri hedefi bulunduğunu kaydeden Unakıtan, kayıt dışı ekonominin yüzde 57'sinin kayıt altına alınmasıyla 4 katrilyon liralık ilave bir gelir elde edileceğini söyledi. Kayıt dışı ekonomiyle mücadele için iyi bir vergi idaresi kurulması zorunluluğuna işaret eden Maliye Bakanı, söyle konuştu 
     ''Bundan sonra vergi numarası ve denetimi ile buna yönelik bir çalışma içinde olacağız. Yaptığımız çalışma ile vergi numarası ile vatandaşlık numarası aynı olacak. Bu numara, sosyal sigorta numarası da sayılacak. Yani vatandaşı doğumundan ölümüne kadar, artık Maliye de takip edecek. Mali gelişmeler izlenecek. Getireceğimiz yeni denetim anlayışı ile sektörel denetime gidilecek. Vatandaş daha beyannamesini verirken bir incelemeye tabi tutulacak. Bazı sektörler beyan süresinden önce gözlem ve takip altında olacak. Vermesi gereken verginin altında beyanda bulunuyorsa uyarılacak. ''bak arkadaş. Elde ettiğin gelir bu. Beyanın şu. Bunun düzelt, yoksa başına geleceklerden sen sorumlusun diyeceğiz.'' Türkiye'de yüzde 2.5 olağan denetim oranının ABD'de yüzde 1'lerde kaldığını, ancak bu ülkelerde çok etkin bir sistem bulunduğunu da anlatan Unakatan, ''Biz, daha etkin bir sistem kuracağız. Sektörlerin havadan fotoğrafını çekeceğiz. Kayıt dışını önleyici diğer bazı sistemler de devreye girecek'' açıklamasında bulundu. 
     
     ZİNCİRLEME TAKİP 

     Önümüzdeki dönem, sadece tarımda prim ödenenleri değil diğer kesimleri de müstahsil makbuzu ve fatura gibi belgelerle kontrol altına alacaklarını kaydeden Unakıtan, burada çiftçiden daha fazla vergi almak değil, zincir oluşturarak kayıtlı ekenomiye girişin temin edilmesinin amaçlandığını anlattı. 
     Vatandaşa da alışverişlerde fatura fiş ve makbuz isteme çağrısında bulunan Unakıtan, bütçesinin üçte biri açık veren bir ülkenin kayıt dışı ekonomisini kayıt içine almasının önemine işaret etti. 
     Konuşmasının son bölümünde Türkiye'nin bu yıl 65 katrilyon lira faiz ödeyeceğini kaydeden Maliye Bakanı, bunun süretle aşağıya çekilmesi gerektiğini söyledi. Faizlerde 1.2 nisbetinde bir inişin 1 katrilyon liralık bir tararuf sağladığını vurgulayan Unakatan, bunun içinde enflasyonun aşağıya çekilmesi ve kayıt dışının kayıt altına alınması zorunluluğuna dikkati çekti. 
     Maliye Bakanı sözlerini, ''Kısa sürede sıkı bir politika güttüğümüz, faizleri düşürdüğümüz zaman önümüz açıktır. Bunu milletimiz yapar. Ben milletimizi buna davet ediyorum'' diye tamamladı. 
     
     YOLSUZLUKLARLA MÜCADELE ANA POLİTİKAMIZ 

     Bakan Unakıtan, bankaların kurtarılması operasyonlarına dönük soru üzerine, yolsuzluklarla ve yoksullukla mücadele edecekleri sözünü vererek iktidara geldiklerini söyledi. 
     Yolsuzlukla mücadelenin ana politikaları olduğunu belirten Maliye Bakanı, şöyle devam etti 
     ''Biz kimseyi kurtarmak niyetinde değiliz. Herkes bankasına, işletmesine, yaptığı işe sahip çıksın. Milletin bir kısmı vergi ödeyecek, bir kısmı ödemeyecek ya da bir kısmı yolsuzluk yapacak. Bu fakir milletin ödediği vergiyle bankalar kurtarılacak. Buna asla ve asla göz yummayacağız. Bununla ilgili Başbakanımız açıklama yaptı. Yolsuzlukla mücadele etmek hükümetimizin en önemli konusudur.'' Unakıtan, kayıt dışı ekonomi ve vergi idaresinin yeniden yapılandırılmasına ilişkin bir soruyu yanıtlarken de, Maliye Bakanlığı'nın geleneği kuvvetli bürokratik bir yapısı olduğunu, Gelir İdaresindeki yaklaşık 41 bin personelden 39 bininin de, vergi dairelerinde çalıştığını kaydetti. 
     Vergi dairelerindeki yeni yapılanmada, birçok işi kısaltmak suretiyle personelin üzerindeki yükü hafifletip personele daha stratejik görevler vereceklerini belirten Unakıtan, vergi dairelerinde bilgisayar ortamından istifade edecek projeleri bulunduğunu, buna ilişkin çalışmalara da başlandığını ifade etti. 
     Unakıtan, yeni aldıkları ve alacakları personelle daha etkin denetim yapacaklarını da vurguladı. 
     
     CUMHURBAŞKANI'NA VERGİ BARIŞI BİLGİSİ 

     Maliye Bakanı, halen Köşk'te bulunan Vergi Barışı Kanunu ile 2003 Bütçesi konusunda Cumhurbaşkanı Ahmet Necdet Sezer'e bilgi verip vermeyeceğinin sorulması üzerine, Cumhurbaşkanı'nın kanunla ilgili bilgi istemesi halinde bunu arzedeceklerini söyledi. 
     Unakıtan, Vergi Barışı Kanununa ilişkin bir başka soruyu yanıtlarken de, krizde ödenemeyen vergiyi hesaplamanın çok zor olduğunu, ancak 10 katrilyon liralık bir alacak bulunduğunu söyledi. 
     Ekonomik krizin yaralarının hala sarılmakta olduğuna işaret eden Unakıtan, ekonomik kriz şununla şunun arasında diyerek bunun bıçak gibi kestirip atılamayacağını da dile getirdi. 
     
     2003 BÜTÇESİ 

     Unakıtan, 2003 bütçesi için Başbakanın başkanlığı altında çalıştıklarını da hatırlatarak, ''Başbakanımız ne talimat vermişse o talimatı yerine getiririz. Zaten bütçe 150 katrilyonun altında. İndirilmesi için yapılacak olan ne türlü talimatlar olursa biz onları oturur konuşuruz, indiririz. Bununla ilgili çalışmalarımız da devam ediyor'' şeklinde konuştu. 
     2003 bütçesini hazırlarken, cari ve transfer ödemelerinde ciddi bir tasarrufa gittiklerini anlatan Unakıtan, burada her kaleme bakıldığını, bütçede ödenek üstü harcamaya son verildiğini, ödenek türleri arasındaki aktarmaya da çok kısıtlı oranda müsaade edileceğini bildirdi. Unakıtan, ''Böylece israf yönündeki harcamalara izin vermiyoruz'' dedi. 
     
     GELİRLER GENEL MÜDÜRLÜĞÜ 

     Unakıtan, bir başka soruya karşılık, vergi idaresinin olması gereken yerin, bugünkü Gelirler Genel Müdürlüğünün yeri olmadığını belirtti. Çağdaş ülkelere bakıldığında, vergi idaresinin devletle mükellef arasında vergi kanunlarını adaletle tatbik ettiğinin ve hem mükellefin, hem de devletin hakkını koruyan bir yapıda olduğunun görüldüğünü anlatan Unakıtan, şöyle devam etti 
     ''Bu yapı, mükellef ne olursa olsun daha fazla vergi alınacak düşüncesinde bir idare değil. Bizim hedefimiz de böyle bir idareye kavuşmaktır. Buna da çok kısa zamanda ulaşacağımızı tahmin etmiyorum. Amacımız, devletle mükellef arasında adaleti, hem mükellefin hakkını hem devletin hakkını koruyan tarafsız bir vergi idaresi meydana getirmek.'' Maliye Bakanı Unakıtan, Osman Arıoğlu'nun Gelirler Genel Müdürlüğü'ne atanmasına ilişkin kararnamenin henüz onaylanmadığının hatırlatılması üzerine de, Arıoğlu'nun vekaleten de olsa Gelirler Genel Müdürlüğü'nün başında bulunduğunu vurguladı. ''Kendisinden hem biz, hem de kamuoyu memnun'' diyen Unakıtan, kabul buyurulduğu takdirde, kendisiyle çalışmaya devam edeceklerini kaydetti. 
     
     SABİT GELİRLİLER BİZİM İÇİN ÇOK ÖNEMLİ 

     Bakan Unakıtan, bir soru üzerine, hükümet için sabit gelirlilerin çok önemli olduğunu belirterek, ''Elimizdeki imkanlar çerçevesinde, yapabileceğimizin azamisini yapmak için uğraşıyoruz. Yapacağımız da budur. Herhalde enflasyona memurumuzu da ezdirmeyiz. O düşüncedeyiz'' dedi. 
     Vergi kanunlarıyla ilgili soruya karşılık Unakıtan, bu konuda çalışmaların devam ettiğini hatırlatarak, birtakım vergilerin yeniden düzenlenmesi, teşvikler ve enflasyon muhasebesiyle ilgili kanun tasarıları getireceklerini söyledi. 
     Çalışmaları adaletli yapmanın önemli olduğunu vurgulayan Unakıtan, şöyle devam etti 
     ''Yoksa şu kadar getireceğiz, bu kadar getireceğiz diyerek, ondan korkup da yapmamak daha büyük adaletsizlikleri, daha büyük gelir kayıplarını getirir. Enflasyon muhasebesinin gelmesiyle göreceli olarak birtakım kayıplarımız olacak ama getirileri, götürülerinden daha fazla olacak. Enflasyon muhasebesiyle bundan sonra, gerçek gelirimiz vergilenecek.'' 
     
     MECLİS LOJMANLARI 

     Unakıtan, Meclis lojmanlarının yer olarak daha kıymetli hale getirilmesini amaçladıklarını, bu amaçla Bayındırlık Bakanlığı ile çalıştıklarını vurgularken, ''oraya daha fazla imar durumu getirdiğiniz zaman, yerin kıymeti daha fazla olacaktır. Onunla ilgili yasal ve piyasa çalışmaları yapıyoruz. Elimizdekini daha iyi değerlendirme politikamız var'' diye konuştu. 
     Kayıt dışı ekonominin kayıt altına alınmasının, sadece Maliye Bakanlığı'nın işi olmadığınız belirten Unakıtan, şu an bir partinin kuvvetli bir siyasi iradeyle tek başına iktidar olmasının, Türkiye'nin en önemli avantajlarından biri olduğunu kaydetti. 
     Unakıtan, ''Ben bundan önceki arkadaşlarımı meslektaşlarımı tenkit etmek için burada oturmadım. Tenkit etmeyi de düşünmem. Ben geldim de herşey iyi oldu öyle bir şey yok. Daha önce yapılmış kıymetli çalışmalar var burada'' dedi. 
     
     FAİZ DIŞI FAZLA 

     Unakıtan, faiz dışı fazlanın 2003 bütçesi çalışmalarında yüzde 6.5 olarak tutturulduğunu, son YPK toplantısında da faiz dışı fazla için 19.5 katrilyon civarında bir rakamın söz konusu olduğunu vurguladı. Unakıtan, ''O fazlalığı biz şu anda yakalamış durumdayız. Bütçenin giderlerine, gelirlerine baktığımız zaman, şu an onu rahat rahat yakalamış durumdayız'' dedi. 
     Reel faizlerin yüksek olmasının, Türkiye'nin en önemli sorunlarından olduğunu ve bunun düşürülmesinin 1-2 faktöre bağlı olmadığını ifade eden Unakıtan, şunları kaydetti 
     ''Karşınızda bir finans dünyası var. Devlet olarak borç almak mecburiyetiniz var. Burada size borç verecek olan kimseler, haliyle durumunuza bakıyorlar. Bunun yanında elde olmayan Irak savaşı gibi olağanüstü hallere de bakıyorlar. 
     Biz özerk bir Merkez Bankası ile çalışıyoruz. Biz hükümet olarak elimizden geleni yapıyoruz. Enflasyonun düşürülmesi için her türlü tedbiri alıyoruz.'' 
     





</TEXT>
</DOC>
