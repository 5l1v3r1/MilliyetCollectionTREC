<DOC>
<DOCNO> 125511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/ekonomi/eko01.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, 125 milyon dolara OPET’e ortak 
</HEADLINE>
<TEXT>
12 Eylül olmasaydı Koç’la ortaklık hayaldi 
İdealist birer öğretmendiler. 12 Eylül’de mesleklerini bırakmak zorunda kaldılar. Öztürk çifti, bu dönemde kurdukları OPET’i, dün Koç Holding ile evlendirdi 
     ŞULE YÜCEBIYIK 

     Koç Holding Enerji Grubu, Türkiye’deki dördüncü büyük akaryakıt dağıtım şirketi OPET’in yüzde 50 hissesini 125 milyon dolara 202 trilyon lira satın aldı. OPET’in hikayesi aslında gerçek bir başarı öyküsü. 
     Şirketin kurucuları Fikret ve Nurten Öztürk’ün asıl mesleği öğretmenlik. 12 Eylül 1980 öncesinde Gaziantep’te öğretmenlik yapan Öztürkler, daha önce Milliyet’le yaptıkları bir röportajda, iş hayatına nasıl atıldıklarını şöyle anlatmışlardı 
     "12 Eylül 1980’den sonra sosyal demokrat kimliğimiz nedeniyle birbirimizden epey uzak iki ayrı köye tayin edildik, ayrı düştük. Dönemin koşulları hayatımızı zorlaştırdı. Mesleğimizi bırakmaya mecbur kaldık." 
     Çok sevdiği biyoloji öğretmenliğinden ayrı düşen Fikret Öztürk, Mersin’de küçük bir madeni yağ dükk nı açtı. Kendi ifadesiyle "hanımının maaşına güvenerek" ticaret hayatına atılan Öztürk, işler iyi gidince eşi Nurten Öztürk’ü de da yanına aldı. 
     
     Hedef dünya ligi 
     Öztürkler Petrol, 10 yıl sonra 17 istasyon çalıştıran başarılı bir distribütör haline geldi. 
     1992 yılında İstanbul’a taşınan aile, Öztürkler Petrol’ü OPET’e çevirerek yurt çapında yayılmaya başladı. 2000 yılına gelindiğinde ise OPET, 1.2 milyar dolar cirolu, 643 istasyonlu bir şirket oldu. 
     OPET Yönetim Kurulu Başkanı Fikret Öztürk, Koç Enerji Grubu ile yaptıkları ortaklıkla tüketicinin ilk tercihi olmayı hedeflediklerini söyledi. 
     Amaçlarını "Türkiye merkezli uluslararası petrol dağıtım şirketi olmak" diye anlatan Öztürk, hedefleri doğrultusunda büyümek için paraya ihtiyaçları olduğunu bu nedenle Koç Grubu ile ortak olduklarını belirtti. 
     
Koç Petkim ve TÜPRAŞ’la ilgileniyoruz      Koç Holding Enerji Grubu Başkanı Ömer Koç, OPET’le eşit ortaklığa ilişkin Holding merkezinde düzenlenen basın toplantısında, Petkim ve Tüpraş’ın özelleştirilmesiyle şekli ve zamanına göre ilgilenebileceklerini söyledi. 
     Akaryakıt sektörüyle uzun zamandır ilgilendiklerini ifade eden Koç, gelecek sekiz - 10 yıl içinde OPET’in pazar payını ikiye katlamayı düşündüklerini söyledi. Enerji sektöründe hayata geçirmek istedikleri alanlar içinde elektrik üretiminin de bulunduğunu kaydeden Koç, bu alanda önceden iki ihale kazandıklarını, ancak muhtelif nedenlerle hayata geçiremediklerini belirtti. 
     
     Doğalgazda ortaklık hazırlığı 
     Doğalgaz dağıtımıyla da ilgilendiklerini açıklayan Koç, StatOil ile anlaşma çerçevesinde birlikte çalıştıklarını söyledi. 
     Koç, başka bir soru üzerine de halen Koç Holding Enerji Grubu’nun büyüklüğünün 1 milyar dolar seviyelerinde olduğunu, Petkim ve Tüpraş’ın özelleştirilmesiyle şekli ve zamanına göre ilgilenebileceklerini söyledi. 
     Koç Holding Enerji Grubu, OPET ve iştiraklerinin yüzde 50 hissesini 125 milyon dolar karşılığında satın alırken, hisselerin yüzde 40’ı Aygaz’a devredildi, kalan yüzde 10’luk hisseler de Mogaz, Beko Ticaret ve Demir Eksport arasında paylaşıldı. 
     
Kasayı hanım tuttu, onun için sağlam gittik’      Ortaklığın açıklandığı basın toplantısına eşi Nurten Öztürk ve çocukları Filiz, Ufuk ve Şafak ile katılan OPET Yönetim Kurulu Başkanı Fikret Öztürk, sempatik tavırlarıyla dikkat çekti. 
     "Memurluktan ayrılarak, hanımımın maaşına güvenerek ticarete başladık, buraya geldik. İnşallah Koç birlikteliğimizle daha iyi yerlere geleceğiz" diyen Öztürk, büyük oğlu Ufuk’u "memur çocuğu" küçük oğlu Şafak’ı ise "işadamı oğlu" olarak tanıttı. 
     Öztürk, "Hayattaki en büyük destekçim" diye tanıttığı eşi Nurten Öztürk için "Kasanın anahtarı ondaydı, o yüzden böyle sağlam gittik" diye konuştu. 
     Nurten Öztürk, halen OPET’in Yönetim Kurulu Üyesi ve şirketin iletişim faaliyetlerini yürütüyor. 
     Öte yandan, OPET’e ortak olan Aygaz, 2. seansta 750 lira artarak 10 bin 500 liradan kapandı. 
     Aygaz hisseleri, yüzde 7.69 artışla en fazla değer kazanan ilk 15 şirket arasında yer aldı. 
     



 EKONOMİ 




















</TEXT>
</DOC>
