<DOC>
<DOCNO> 139150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sondun25.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Silah denetçileri şefi "Amerikan yönetimi baskı yapmıyor" 
</HEADLINE>
<TEXT>

     Irak'taki BM silah denetçilerinin şefi Hans Blix, Irak konusunda istenildiği şekilde raporlar hazırlaması için Amerikan yönetiminin kendisine baskı yapmadığını bildirdi. 
     Blix, Alman haftalık Die Zeit gazetesine yaptığı açıklamada, ''Size rahatlıkla söyleyebilirim ki, Amerikan yönetimi beni baskı altında tutmuyor. Saf ya da aptal olabilirim, ama ben baskı diye bir şey hissetmiyorum'' ifadesini kullandı. 
     Amerikan yönetiminin savaş istediğini de sanmadığını belirten Blix, sonuçta kendisinin bir savaşa neden olmamak için çok dikkatli davranacağını ifade etti. 
     Tamamen savaş karşıtı bir insan olmadığını ve Irak'ta görev yapabilmelerini bile Amerikan yönetiminin tehditlerine borçlu olduklarını kaydeden Blix, ''Irak yönetimi, daha önce de sadece olası harekatı önlemek amacıyla ülkeye girmemize izin vermişti. Gerçekte ne kadar işbirliği yapmaya hazır olduklarını ben de bilmiyorum'' görüşünü dile getirdi. 
     Almanya'nın barış çabalarının da, Irak'taki görevlerini sürdürmeleri açısından faydalı olduğunu ifade eden Blix, buna rağmen BM Güvenlik Konseyi'nde kararlı ve birlik içinde bir karar alınması gerektiğini bildirdi. 
     Irak'a yönelik olası harekatın önlenebileceğine hala inandığını belirten Blix, ''Ancak Bağdat yönetimi, şu anda, şartsız olarak tam işbirliği yapacağını açıklasa bile, görevimizi tamamlamak için aylarca zamana ihtiyacımız var'' ifadesini kullandı. 
     





</TEXT>
</DOC>
