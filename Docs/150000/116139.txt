<DOC>
<DOCNO> 116139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/31/son/sondun12.html </URL>
<DATE> 2002/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeka genlerinin hepsi kadından geliyor 
</HEADLINE>
<TEXT>

     Bilim adamları, zeka genlerinin hepsinin kadınlar tarafından aktarılan X kromozomunda olduğunu ortaya çıkardı. 
     İnsanda bulunan yaklaşık 40 bin genin 24 bini zihinsel gelişimden sorumlu. X kromozomunda zeka genlerinin yoğun olduğunu tespit eden bilim adamları, insanı erkek yapan Y kromozomunun üzerinde bu genlerden bir tane bile bulamadı. 
     Ulm Üniversitesi'nde görevli bilim adamı Horst Hameister, erkeklerin zeka seviyesinin bu nedenden dolayı kadınlardan daha aşağıda olduğunu ve ruhsal rahatsızlıklara daha meyilli olduklarını söyledi. 
     Erkeklerde sadece bir tane X kromozomu bulunduğunu belirten Hameister, bu kromozomunun üzerindeki zeka genlerinin kombinasyonu iyi olmadığı takdirde, erkeklerin zeki olma şansının düştüğünü kaydetti. Kadınlarda ise iki tane X kromozomu bulunduğunu söyleyen Hameister, ikinci X kromozomunun eksikliği giderdiğini ifade etti. 
     Zeka gelişiminde kültür, öğretim ve eğitim olanakları gibi çevresel faktörlerin de önemli rolünün olduğunu ifade eden Hameister, bu faktörlerin yüzyıllardır erkeklerin çıkarına olduğuna ve halen çok az kadının iş hayatında yönetici olarak çalıştığına dikkat çekti. 
     Hameister, kadınların üniversitelerden erkeklerden daha yüksek notlarla mezun olduğunu, ancak yüksek lisansa devam eden ve akademik kariyer yapan kadınların sayısının çok az olduğunu söyledi. 
     Kadınların daha çok tezgahtar ve sekreter olarak görev yaptığını belirten Hameister, kadınların neden bu tür işleri tercih ettiği sorusuna verdiği yanıtta, Stern dergisinin yaptığı anketi hatırlatarak, erkeklerin yüzde 80'inin en çok işine önem verdiğini, kadınların ise maddi değerlerden çok sevgi, aile ve huzur gibi manevi değerlere öncelik verdiğini vurguladı. 
     





</TEXT>
</DOC>
