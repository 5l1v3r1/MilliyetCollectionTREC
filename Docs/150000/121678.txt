<DOC>
<DOCNO> 121678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sontur26.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet güvenoyu aldı... 
</HEADLINE>
<TEXT>

     Başbakan Abdullah Gül tarafından kurulan 58. Hükümet'in programı TBMM'den güvenoyu aldı. 
     Elektronik sistemle yapılan açıkoylamaya 516 milletvekili katıldı. Hükümet programı, 170 milletvekilinin ''Ret'' oyuna karşı 346 milletvekilinin ''Kabul'' oyuyla güvenoyu aldı. TBMM Başkanı Bülent Arınç'ın hükümetin güvenoyu aldığını açıklaması milletvekillerinin alkışlarıyla karşılandı. 
     Oylama süresinin 10 dakika olarak açıklanmasına karşın elektronik sisteme giremeyen milletvekillerinin oy pusulalarının kontrol edilmesi nedeniyle sonucun açıklanması bir süre gecikti. Oylama boyunca milletvekilleri, Bakanlar Kurulu'nun oturduğu sıralara giderek Başbakan Gül ve bakanları görevlerinden dolayı kutladı. 
     Başbakan Abdullah Gül, milletvekillerine Hükümet Programına verdikleri güvenoyundan dolayı teşekkür ederek, ''Artık konuşma vakti değil, iş yapma vaktidir'' dedi. 
     Hükümet Programı'nın güvenoyu aldığının açıklanmasından sonra kürsüye gelen Başbakan Abdullah Gül, bir teşekkür konuşması yaptı. 
     Seçimlerin kesin sonuçları alındıktan sonra hükümet kurma görevinin kendisine verildiğini anımsatan Gül, bu süreçte hazırlanan programın Meclis'in güvenine mazhar olduğunu söyledi. Bundan dolayı teşekkür ve şükranlarını sunan Gül, milletvekillerine şöyle seslendi 
     ''Yeni bir dönem başladı. Bu dönemi hep beraber değerlendirme vakti gelmiştir. Artık konuşma vakti değil, iş yapma vaktidir. Hükümet olarak biz hazırlıklıyız, azimliyiz ve kararlıyız. 
     Herkese karşı eşit mesafedeyiz. Bütün Türkiye Cumhuriyeti vatandaşlarımız önceliğimizdir ve hepsine hizmet etmek bizim görevimizdir. Bütün sivil toplum kuruluşlarına, bütün basın yayın organlarına, bütün siyasi partilere ve herkese eşit mesafedeyiz. Hepimizin görevi Türkiye'yi ve halkımızı bulunduğu durumdan kurtarıp hak ettiği noktaya getirmektir. 
     Bunun için referanslarımız açıktır, başta Anayasa ve yasalar olmak üzere Hükümet Programımız, Acil Eylem Planımız ve Parti Programımızdır. Bu konuları açık açık konuşup, tartıştık. Şimdi iş yapma vaktidir. Arkadaşlarımızla gece gündüz seferberiz, sizin hizmetindeyiz, milletimizin hizmetindeyiz. İyi bir diyalog içinde olacağız. Bütün tenkitlerinize ve tavsiyelerinize açığız. Bu ülke hepimizindir, bu millete görev borcu içindeyiz. Elele, omuz omuza enerjimizi milletin hizmetine sunacağız.'' Başbakan Gül, konuşmasını, programa güvenoyu vermeyen CHP'liler başta olmak üzere tüm milletvekillerinden destek isteyerek ve teşekkür ederek tamamladı. 
     CHP Genel Başkanı Deniz Baykal, grup yöneticileri ve milletvekilleri ile birlikte konuşmasını tamamlamasından sonra Başbakan Abdullah Gül'ü, yanına giderek kutladı. 
     





</TEXT>
</DOC>
