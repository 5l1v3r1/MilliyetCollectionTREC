<DOC>
<DOCNO> 113843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/yasam/yas01.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
17 numaradan’ Serkan çıktı 
</HEADLINE>
<TEXT>

Serkan, 17 Ağustos depreminde enkazdan sağ çıktı ve kayboldu. O günden beri onu arayan annesi, açılan 17 numaralı mezarda şortu ve künyesi bulununca, yıkıldı... 
     BAHAR KAYMAKÇI DHA 

     Marmara’da yaşanan korkunç 17 Ağustos depreminde Gölcük’te kaybettiği oğlu 20 yaşındaki Serkan Yapıcı’nın ölü ya da dirisini bulmak için hukuk mücadelesi başlatan Emine Cebeci, yüreğini dağlasa da, sonunda amacına ulaştı. 
     Depremde can verip kimliği belirlenemeyenlerin gömülü olduğu mezarları açtıran talihsiz anne, 17 Ağustos Mezarlığı’ndaki 17 numaralı mezara defnedilenin oğlu Serkan olduğunu öğrendi. Enkaz altından Serkan’dan sonra çıkarılan ve ayakları sakat kalan Cebeci, iyileşir iyileşmez oğlunu aramaya başladı. Oğlunu bulmak için çırpınan Cebeci, son olarak Gölcük’te 17 Ağustos Mezarlığı’na kimliksiz olarak gömülenlerin mezarlarının açılıp DNA testi yapılmasını istedi. Bir dizi yasal mücadele ve duruşmaların ardından geçtiğimiz ay mezarlar açıldı. 
     
     İç kanamadan ölmüş 
     Ve açılan mezarlardan birinden, en korktuğu gerçek’ çıktı. 
     Adli Tıp’a çağrılan Cebeci’ye mezarlardan çıkan bir şort ve künye gösterildiğinde, acılı anne Serkan’ı bir daha hiç göremeyeceğini anladı ve Oğlumu bir gün ölü veya diri bulacağımı biliyordum’ diyebildi. Cebeci’nin, bileklik ve şortun talihsiz Serkan’a ait olduğunu söylemesiyle, herşeye rağmen o korkunç depremden beri kalbinde canlı tuttuğu umut da söndü. 
     Acılı anne Cebeci, oğlunun enkazdan sağ olarak çıkarıldığını ve kendisinin çıkarılmasını beklerken sadece ayağından yaralı olduğunu söylediğini belirterek, "Doktorlar, kalça kemiğinin kırık olduğunu, muhtemelen buradaki damarların kopması sonucu iç kanamadan ölmüş olabileceğini belirttiler" dedi. 
     



 YAŞAM 


















</TEXT>
</DOC>
