<DOC>
<DOCNO> 111516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/ekonomi/eko03.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ciner, BDDK’ya rağmen Sabah’a resmen ortak 
</HEADLINE>
<TEXT>

İçi boşaltıldığından dolayı el konularak tasfiye edilen Etibank nedeniyle üzerinde ihtiyati haciz kararı olan Sabah’ın lisans sahibi olarak Turgay Ciner gösterildi 
     EKONOMİ SERVİSİ 

     Halktan toplanan kaynakların grup içi şirketlere kullandırılması nedeniyle devlet tarafından el konulan ve daha sonra tasfiye edilerek kapatılan Etibank’ın eski sahibi Dinç Bilgin’in gazetesi Sabah’ın künyesinde marka lisans sahibi olarak Turgay Ciner gösterildi. 
     Daha önce el konulan bütün bankaların sahiplerinin bankacılık dışındaki şirketlerinin hisselerine de kamu alacaklarına karşılık ihtiyatı tedbir kararı koyduran Bankacılık Düzenleme ve Denetleme Kurumu’nun BDDK Dinç Bilgin’in sahibi olduğu Sabah Gazetesi ve ATV üzerinde de ihtiyati haciz kararı bulunuyor. 
     Ancak 6 Ekim Pazar günü yayınlanan Sabah Gazetesi’nin künyesinde Turgay Ciner’in, Merkez Gazete Dergi Basım Yayıncılık Sanayi ve Ticaret A.Ş. adına, yayınlayan ve marka lisans sahibi olarak gösterilmesi BDDK’dan mal kaçırma olarak değerlendirildi. Uzmanlar üzerinde BDDK’nın ihtiyati haczi bulunan gazetenin hisselerinin bir başka kişiye satılmasının mümkün olmadığını söylüyor. 
     
     Borçlar ödenmiyor 
     27 Ekim 2000 tarihinde devlet tarafından el konulan Etibank’tan dolayı devlete 600 milyon doların üzerinde borcu olan Dinç Bilgin’in tüm mal varlığı ve şirketlerine haciz konmuştu. 3 Nisan 2001 tarihinde İstanbul Devlet Güvenlik Mahkemesi tarafından tutuklanan Bilgin, tutuklu bulunduğu süre boyunca kendi durumunun diğer batık banka sahiplerinden farklı olduğunu, serbest bırakılırsa devlete olan tüm borçlarını ödeyeceğini söylemişti. Ancak aradan geçen süre içinde borçlar ödenmedi. 
     
     



 EKONOMİ 















</TEXT>
</DOC>
