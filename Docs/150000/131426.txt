<DOC>
<DOCNO> 131426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/17/son/sondun02.html </URL>
<DATE> 2003/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Eximbank'ı Türkiye'ye 324 milyon dolar krediyi onayladı 
</HEADLINE>
<TEXT>

     ABD Eximbank'ı, Türkiye'ye 14 adet askeri deniz helikopterinin satışının finansmanı için 324 milyon dolarlık kredinin açılmasını resmen onayladı. 
     Eximbank yetkilileri, A.A'ya açıklamalarında, bankanın kararının Kongre'yle danışmaların ardından bugün kesinleştiğini belirttiler. 
     Edinilen bilgiye göre, 324 milyon dolarlık kredi, ilk olarak 1990 yılında açılan başka bir kredinin devamı niteliğinde ve o dönemde onay aldığı için bu kez kongrede yeniden onaylanmasına gerek bulunmuyor. 
     Kredi, Türk Deniz Kuvvetleri'nin ihtiyacı için 8 adet S-70B Seahawk deniz savaş helikopteri ve 6 adet UH-60 Black Hawk genel maksat helikopterinin alımında kullanılacak. 
     ABD'nin bu adımı, Türkiye için planlanan askeri yardım paketinin bir parçasını oluşturuyor. 
     Helikopterler, ABD'nin Sikorsky uçak firmasınca üretiliyor. 1990 yılında açılan yaklaşık 1.3 milyar dolarlık kredinin 1 milyar dolara yakın bölümü, 1992-2000 yılları arasında iki parti halinde, toplam 100 adet Blackhawk helikopterinin Türk Silahlı Kuvvetleri'ne alımı için kullanılmıştı. 
     10 yıllık bu kredinin geri kalan 300 milyon doları aşkın bölümü, zaman aşımına uğramaması için 2 kez uzatıldı ve bu bölümün söz konusu deniz helikopterlerinin alımında kullanılması planlandı. son olarak geçen yıl 324 milyon dolarlık son dilimle, bu deniz helikopterlerinin alımı için harekete geçilirken, o dönemde Senato Bankacılık Komitesi'nin başkanı olan Rum lobisinin etkili ismi Demokrat Parti Maryland Senatörü Paul Sarbanes, işlemi engelledi. 
     Sarbanes, ''Eximbank kredilerinin, askeri harcamalar için kullanılmaması'' gerekçesini öne sürdü. 
     ABD'de Kasım Kongre ara seçiminde Başkan George Bush'un Cumhuriyetçi Partisi'nin Senato'da çoğunluğu elde etmesinin ardından Sarbanes komite başkanlığını kaybetti. Bunun üzerine Bush yönetiminin isteği doğrultusunda Eximbank kredisinin hayata geçirilmesinin önü açıldı. 
     





</TEXT>
</DOC>
