<DOC>
<DOCNO> 136918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun18.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarık Aziz Bush ile konuşmak isterim 
</HEADLINE>
<TEXT>

     Irak Başbakan Yardımcısı Tarık Aziz, Hıristiyan dünyası için önemli bir yer olan Assisi'ye giderek, barış için dua etti. 
     Perşembe gününden beri Roma'da bulunan Aziz, bu sabah İtalya'nın Perugia kenti yakınlarındaki Assisi'ye gitti. San Francesco Kilisesi'ne giren ve Katolik dünyasının önemli azizlerinden olan, yaşadığı dönemde dünyada barışın korunmasına yönelik güçlü mesajlar veren San Francesco'nun mezarı önünde, barışın sağlanması için dua eden Aziz, ''Barış için buradayım. Milyonlarca insan barış için bugün gösteri yapıyor. Umarım ki, saldırganlıklar ve savaşlar son bulur'' dedi. 
     Irak Başbakan Yardımcısı, 24 Ocak 2002'de Papa'nın dünyadaki din adamlarıyla birlikte Assisi'de yaptığı barış ayininde söylediği ''Bir daha asla şiddet, bir daha asla terörizm, bir daha asla savaş'' sözünü tekrarladı. 
     Öte yandan, Vatikan'dan rahip Giammaria Polidoro ile Santa Maria degli Angeli Kilisesi'ni de ziyaret eden Aziz'in, rahip Polidoro'ya ''Bush ile konuşmak isterim'' dediği öğrenildi. 
     Polidoro, Aziz'in bu sözü söylediğini doğrularken, Irak BaşBakan Yardımcısı'nın ABD Başkanı Bush ile konuşma arzusunda olduğunu ifade etti. 
     





</TEXT>
</DOC>
