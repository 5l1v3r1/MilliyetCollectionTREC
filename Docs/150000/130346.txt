<DOC>
<DOCNO> 130346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/son/sondun17.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehran Times Gül, savaşı engellemek için ciddi çaba içinde 
</HEADLINE>
<TEXT>

     İran'da yayınlanan Tehran Times gazetesi, Başbakan Abdullah Gül'ün ''Türkiye'nin askeri müttefiki ABD'nin Irak'a yönelik olası askeri saldırısının önünü kesmek için ciddi çaba içinde olduğunu'' yazdı. 
     Gazetenin bugünkü yorumunda, Irak krizine barışçı çözüm bulmak için bölge ülkelerinin son durağı İran'ı ziyaret eden, ''ulusalcı fikirlere sahip siyasetçi'' Başbakan Gül'ün, ''Irak'a yönelik bir saldırının bölgedeki bütün ülkelerin, özellikle güç durumda bulunan Türk ekonomisine büyük tahribat yapacağına inandığı'' ifade edildi. 
     ''ABD'nin Irak'a saldırısının olumsuz sonuçları olacağının farkında olan Başbakan Gül şimdi, Türkiye'nin NATO üyesi ve ABD'nin müttefiki olmasından kaynaklı yükümlülükleriyle ülkesinin çıkarlarını dengeleyebilecek siyasi dirayeti gösterme fırsatına sahip'' denilen yorumda, ''bölge ülkelerinin birden çok etnik yapıyı barındırdığı ve bu etnik toplumların bölge ülkelerine yayıldığı göz önüne alındığında, Irak'a yönelik saldırının korkunç sonuçlara yol açacağına'' dikkat çekildi. 
     ''Irak Devlet Başkanı Saddam Hüseyin'in gerçekte kendi halkına ve bölge halkına sayısız zalimlikler yaptığı, kendi halkına karşı kimyasal silahlar kullandığı, ekonomik yaptırımlar nedeniyle binlerce Iraklı çocuğun öldüğü'' ifade edilen yorumda, ''Buna rağmen, bir şer diğer bir şerin eylemlerini haklı çıkaramaz. ABD gibi bir zorbanın Irak'ta rejim değişikliği amacı için güç kullanmaya hakkı yoktur'' denildi. 
     Gazete, uluslararası yasalara göre Irak'taki rejim değişikliği hakkının sadece farklı siyasi grupları temsil eden Irak halkına ait olduğu, Irak'ta demokratik değişimin tek yolunun Saddam Hüseyin'i istifa etmeye ya da muhalefeti Saddam Hüseyin'i iktidarı bırakması için sıkı çalışmaya cesaretlendirmekten geçtiği yorumunu yaptı. 
     





</TEXT>
</DOC>
