<DOC>
<DOCNO> 145540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo04.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Sahaya çıktığımızda İngilizler'in ayakları titreyecektir... 
</HEADLINE>
<TEXT>

     12. Avrupa Futbol Şampiyonası 7. Eleme Grubu'ndaki 4. maçında, 2 Nisan Çarşamba günü deplasmanda İngiltere ile karşılaşacak olan A Milli Futbol Takımı, THY'ye ait özel bir uçakla bugün Newcatsle'e gitti. 
     Futbol Federasyonu Başkanı Haluk Ulusoy, Atatürk Havalimanı'nda yaptığı açıklamada, takımda sakat futbolcuların bulunmadığını belirterek, ''Tam kadro İngiltere karşısına çıktığımız zaman İngilizler'in ayakları biraz titreyecektir'' dedi. 
     Herkesin milli takıma çok inandığını vurgulayan Ulusoy, ''Tarihimizde ilk defa 'İngiltere'yi yeneceğiz' diyoruz. Yenemezsek de mağlup olmayacağız ve ülkemizi sevinç içinde yine sokaklara dökeceğiz'' diye konuştu. 
     
     GÜNEŞ ''SEVGİ VE DOSTLUK İÇERİSİNDE OYNAYACAĞIZ'' 

     Gazetecilerin sorularını yanıtlayan Milli Takımlar Teknik Direktörü Şenol Güneş ise İngiltere'de güzel bir atmosferle karşılaşmayı umduklarını kaydederek, ''Savaş ortamının olduğu bu günlerde barışın güzelliklerini yansıtıp, sevgi ve dostluk içinde hem İngilizlere hem de Türklere zevkli bir maç izlettirmek istiyoruz'' dedi. 
     Grupta lider olduklarını ifade eden Güneş, şunları söyledi 
     ''Avrupa Şampiyonası finallerine katılmak istiyoruz. Şimdi önümüzde büyük bir engel var. Takım olarak havamız iyi. Okan, Emre, Fatih ve Deniz'in ufak tefek rahatsızlıkları var ama ciddi boyutlarda değil. Umarım oradan güzel bir futbol ve iyi bir sonuçla ayrılırız.'' Milli futbolcu Nihat Kahveci de İngiltere'yi yenip, Türk halkına güzel bir hediye vermek istediklerini kaydetti. Hakan Şükür ise grup için avantajlı bir skorla dönmek istediklerini ve bunu da başaracaklarına inandığını bildirdi. 
     Avrupa Ümitler Şampiyonası eleme grubunda İngiltere ile 1 Nisan Salı günü karşılaşacak Ümit Milli Takımı da bugün A Milli Takım ile birlikte İngiltere'ye gitti. 
     Bu arada Atatürk Havalimanı'nda çalışanlar ve yolcular, milli takım kafilesine büyük ilgi gösterdi. Futbolculardan imza alan vatandaşlar, millilerle hatıra fotoğrafları çektirdi. 
     Diğer yandan, milli takım kafilesi havalimanına geldiğinde 10. Yıl Marşı çaldı. 
     
     İNGİLTERE PROGRAMI 

     Sunderland'da yapılacak İngiltere maçına kadar Newcatsle'da Mariott Gosforth Park Otel'de kamp yapacak A Milli Takım, antrenmanlarını Blue Flame Tesisleri'nde gerçekleştirecek. 
     Milliler, bu akşam yapacakları çalışmanın ardından, 27-28 Mart tarihlerinde çift, 29, 30 ve 31 Mart tarihlerinde tek antrenman yaparak hazırlıklarını sürdürecek. Türkiye, 1 Nisan'da maçın oynanacağı Sunderland Light Stadı'ndaki antrenmanla hazırlıklarını tamamlayacak. 

     
</TEXT>
</DOC>
