<DOC>
<DOCNO> 135505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko42.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'nın 2. büyük havayolu şirketi iflasın eşiğinde... 
</HEADLINE>
<TEXT>

     Fransa'nın 2. büyük hava yolu şirketi olan ''Air Lib'', iflasın eşiğine geldi. 
     Hava yolu şirketinin içinde bulunduğu ekonomik krizden kurtulması için yapılan görüşmelerde bir sonuç alınamayınca, Air Lib uçaklarının seferleri kaldırıldı. 
     Uçak seferlerinin aniden kaldırılması dolayısıyla, daha önce bilet almış veya rezervasyon yapmış binlerce yolcunun, havaalanlarında mağdur olduğu bildirildi. 
     Fransız Ulaştırma Bakanlığı tarafından yapılan yazılı açıklamada, hava yolu şirketinin hissedarlarıyla ve şirkete talip Hollandalı finans grubu IMCA arasındaki görüşmelerin başarısızlıkla sonuçlandığını bildirildi. 
     Bakanlık açıklamasında, uzun süredir devam eden müzakerelerin başarısızlıkla sonuçlanmasından üzüntü duyulduğu kaydedildi. 
     Açıklamada, hava yolu şirketinin ve üç bin çalışanının geleceğinin, Air Lib Grubu'nun yöneticileri ve ticaret mahkemesinin kararına göre açıklık kazanacağı bildirildi. 
     Fransa'da ulusal hava yolları şirketi ''Air France''ın ardından hava taşımacılığında ikinci sırada yer alan Air Lib, iç hatlar dışında, Cezayir, Küba, Fransa'nın eski sömürgelerine ve bazı Avrupa ülkelerine uçak seferleri düzenliyordu. 
     Air Lib şirketinin, devlete yaklaşık 100 milyon Euro dolayında borcu bulunuyor. 
     





</TEXT>
</DOC>
