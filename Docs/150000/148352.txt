<DOC>
<DOCNO> 148352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko08.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Araçlarda tercih edilen LPG avantajını yitiriyor... 
</HEADLINE>
<TEXT>

     Fiyatı üç yıl içinde beş kattan fazla artan LPG'nin, benzine göre ekonomiklik avantajını yitirmeye başlamasıyla, geçmişte araçlara LPG dönüşümü yaparak çok iyi para kazanan firmalar bir bir kapanmaya başladı. 
     Yaklaşık 6 yıl önce araçlarda benzin yerine LPG kullanımının başlamasıyla, sayıları hızla artan LPG montajı yapan firmalar bugün zor günler yaşıyor. 
     LPG kullanımının en yaygın olduğu 2000 yılında araçlara montaj yapan firmaların büyük bir bölümü bugün, işlerin azalması nedeniyle faaliyetlerini durdurmak zorunda kaldı. 
     Konya'da kurulu Ece Oto Gaz sahibi Halil Okur, 3-4 yıl kadar önce benzine göre çok daha ucuz olan araçlardaki LPG kullanımının, fiyat avantajı nedeniyle daha fazla olduğunu söyledi. 
     Benzin ile LPG arasındaki fiyat farkının zamlar ve vergilerle artmasından sonra aracının yakıt sisteminde değişiklik yapmak isteyenlerin sayısının da çok büyük oranda düştüğünü anlatan Okur, bunun da sektördeki firmaların teker teker sonunu getirdiği kaydetti. 
     Araçlarda dönüşümün çoğu başka mesleklere mensup ehil olmayan bazı kişiler tarafından yapılmasının da bu sektördeki potansiyelin çabuk tüketilmesine neden olduğunu dile getiren Okur, Konya'da bu işi yapan firmaların sayısının artık 4 ya da 5'i geçmediğini söyledi. 
     2000 yılında benzinli bir aracın LPG dönüşümü yapıldıktan sonra sürücüsüne bugünküne oranla çok daha fazla tasarruf sağladığına dikkat çeken Okur, geçen zaman içinde LPG'nin artık ekonomik yakıt avantajını kaybettiğini, sadece doğa dostu yakıt olarak kaldığını kaydetti. 
     LPG'nin fiyatının halen benzinden ucuz olduğunu belirten Okur, ancak LPG'nin benzine oranla birim mesafede daha çok yakılması nedeniyle bu avantajın ortadan kalktığını söyledi. 
     
     BİN 300 MARKTAN 200 MİLYON LİRAYA DÜŞTÜ 
     LPG kullanımının yeni yaygınlaştığı dönemlerde bir aracın dönüşümünün bin 300 marka yapıldığını anımsatan Okur, aynı işin şimdi bazı firmalar tarafından 200 milyon liraya bile yapıldığın ancak müşteri çıkmadığını kaydetti. 
     LPG kullanımının çevre ve insan sağlığı açısından daha yararlı olduğunu vurgulayan Okur, devletin diğer bazı Avrupa ülkelerinde olduğu gibi desteklenmesi ve vergisinin düşük tutularak tüketiciye daha ucuza ulaştırılmasını istedi. 
     
     UCUZ YAKIT OLMAKTAN ÇIKTI 
     2000 yılından bu yana yüzde 550 zam gören LPG'nin fiyatı 207 bin 300 liradan 1 milyon 142 bin liraya çıkarken, benzinin fiyatı ise yüzde 318 artarak, 602 bin 800 liradan 1 milyon 922 bin liraya yükseldi. 
     





</TEXT>
</DOC>
