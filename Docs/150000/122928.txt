<DOC>
<DOCNO> 122928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/siyaset/siy06.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dualar sizinle olsun 
</HEADLINE>
<TEXT>

Bush’tan bayram mesajı 
     İHSAN DÖRTKARDEŞ DHA 

     ABD Başkanı George W. Bush, Müslümanlar’ın Ramazan bayramını kutladı. BUsh, "Eşim Laura ile birlikte ABD ve tüm dünyadaki Müslümanlar’ın bayramını en iyi dileklerimizle kutluyoruz. Ramazan’da aldığınız dualar her zaman sizinle olsun" dedi. 
     Bush, mesajında, Müslümanlar’ın kutsal ayı Ramazan’ın sona ermesini kutlarken, "Ramazan, Tanrı’nın Kuran’ı Hz. Muhammed’e göndermesinin yıldönümüdür. Bu ay boyunca kitapta söylenenler özel bir dikkat ve içtenlikle okunur, tekrarlanır. Geçtiğimiz bir ay boyunca Müslümanlar gündüz saatlerinde, inançlarını güçlendirmek ve yüreklerini yeniden yardıma yönlendirmek amacıyla oruç tuttu" dedi. Bush, tüm dünyada Müslümanlar’ın ihtiyacı olanlara merhamet ve yardım eli uzattığını, muhtaç ve yoksullara iftar yemeklerinin dağıtıldığını, herkesin tanrının nimetlerinden yararlanmasını sağlamak amacıyla yiyecek, giyecek ve para yardımı yapıldığını vurguladı. Bush mesajında şu ifadelere yer verdi 
     "Bayram geleneği, ülkeden ülkeye değişir. Mısır’da fenerler yakılırken, Pakistan’da havai fişekler atılır, Nijer’de geleneksel kıyafetlerle yaşlılar davet edilir. Bütün dünyada aileler, komşular ve dostlar, geleneksel yiyecekleri paylaşmak ve Ramazan sınavını başarıyla geçmelerini kutlamak için bir araya gelir. Bu bayramın ruhu, İslam dininin, ABD’de milyonlarca, dünyada da 1 milyardan fazla kişiye umut ve huzur verdiğini hatırlatıyor." 
     



 SİYASET 




















</TEXT>
</DOC>
