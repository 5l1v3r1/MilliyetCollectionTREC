<DOC>
<DOCNO> 121232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/guncel/agun.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan panoya son 
</HEADLINE>
<TEXT>

İstanbul’da, Büyükşehir Belediyesi’nden izinsiz yerleştirilen ve yılda 10 trilyonluk kayba neden olan reklam panoları bir bir kaldırılıyor. Panolara, Şehir Tiyatroları da ilan veriyordu... 
     ŞENOL DEMİRCİ İstanbul 

     İstanbul Büyükşehir Belediyesi Kentsel Tasarım Müdürlüğü’nce belirlenen, izinsiz yerleştirilmiş 887 reklam panosu sökülüyor. Belediyenin yıllık 10 trilyon lira kaybına neden olduğu bildirilen kaçak panolarda, İstanbul Büyükşehir Belediyesi’ne bağlı Şehir Tiyatroları’nın ilanının bulunması da dikkat çekti. 
     
     GÖRSEL KİRLİLİK YARATIYOR 
     Edirnekapı Zabıta Müdürlüğü’nden hareket eden ekipler, söküm çalışmalarına Bayrampaşa, Zeytinburnu ve Florya’da başladı. İstanbul Büyükşehir Belediyesi Zabıta Müdürü Ali Fırat, amaçlarının İstanbul’u görsel kirlilikten kurtarmak olduğunu söyledi. 
     İstanbul’da, reklam panosu koymak için Kentsel Tasarım Müdürlüğü’nden izin alınması gerektiğini vurgulayan Fırat, ilçe belediyelerinden alınan iznin de yeterli olmadığını ifade ederek, Zeytinburnu’nda ilçe belediyesinin yazısı bulunan panoları da kaldırdıklarını söyledi. Fırat, Bayrampaşa’daki kaçak panolara Büyükşehir Belediyesi’ne bağlı Şehir Tiyatroları’nın ilan vermesini ise iletişim eksikliğine bağladı. 
     
     BELEDİYENİN ZARARI BÜYÜK 
     Fırat, ana arterlerdeki kaçak reklam panolarının firmalara, haftalık 100 ile 160 dolar arasında kiralandığını, reklam pano kullanma hakkını elinde bulunduran İstanbul Büyükşehir Belediyesi’nin bu uygulamalar nedeniyle zarara uğradığını kaydetti. 
     



 GÜNCEL 













</TEXT>
</DOC>
