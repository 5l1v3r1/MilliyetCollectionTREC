<DOC>
<DOCNO> 112050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo12.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''Futbolun Oscarları'' töreninin yankıları sürüyor... 
</HEADLINE>
<TEXT>

     İtalyan Futbolcular Derneği'nin geçen sezonun en iyilerini seçtiği ''Futbolun Oscarları'' adlı ödül töreninde Juventus ve hakemlerle ilgili dalga geçilmesi üzerine yaşanan gerginlik sürüyor. 
     Geçen pazartesi akşamı İtalyan devlet televizyonu Rai'de yapılan ödül töreninde sunucuların sürekli olarak Juventus ve hakemler arasında bir yakınlık olduğu yönündeki esprileri yüzünden Juventuslu futbolcular stüdyoyu terk etmiş, hakem Pier Luigi Collina'nın ise aldığı ödülü çöpe attığı iddia edilmişti. 
     Gecede ''En İyi Yabancı Futbolcu'' ve ''En İyi Futbolcu'' ödüllerini alan FC Juventus'tan David Trezeguet, yaşanan gelişmeler sonrasında, ''Ödüllerimi iade etmeye hazırım. Bu iki prestijli ödül için Futbolcular Derneği'ne teşekkür ederim. Diğer meslektaşlarıma saygıdan dolayı salondan ayrılmadım. Ama daha sonra olanları görünce kulübüme ve genel direktörümüze saygıdan dolayı ödüllerimi hemen iade edebilirim'' dedi. 
     Sunuculardan Gene Gnocchi ve Maurizio Crozza, ödül gecesinde İtalya'da her zaman dilde dolaşan ''Juventus ve hakemler'' söylentileriyle ilgili olarak, ''Yasalar, Juventuslu olan herkese eşittir'', ''Salonda hakemler dışında Juventus'tan kim var '' şeklinde espriler yapmış, Juventus Kulübü Genel Direktörü Luciano Moggi ile de dalga geçmişlerdi. 
     Bu arada, ''En İyi Hakem'' seçilen, ancak yaşananlardan sonra ödülünü çöpe attığı söylenen Pier Luigi Collina, ''Juventus ve hakemler üzerine esprilere artık yeter. Bazı şeyler üzerine dalga geçmek doğru değil. Benim için bir problem yok ama diğerleri için var. Eğer futbolun iyi olmasını istiyorsak bir sınır getirmeye başlamak lazım. Bana göre bu tip şeyler kimseyi eğlendirmiyor. Bunu bitirelim'' açıklamasında bulundu. 
     Collina, programda kendisiyle ilgili ''Collina losyonu'' şeklinde bir skeç yayınlanması konusunda ise ''Kellik, tümör veya daha kötülerinden dolayı çoğu kişinin başında saç yok. Ben etkilenmem ama bir ufak çocuk bundan etkilenebilir. O yüzden başlarına saygı göstermeliyiz'' dedi. 
     Öte yandan programın sunucuları da gelişen olayların ''çok abartıldığını, sadece mizah olduğunu'' savunup, ''Eğer Collina Collina Losyonu olayından alınıyorsa biz ne yapalım Taşlamaların olduğu bir program olduğunu herkes biliyor. Moggi ile her zaman bu tür espriler yapılıyor'' dediler. 
     





</TEXT>
</DOC>
