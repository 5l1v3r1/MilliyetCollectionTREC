<DOC>
<DOCNO> 112593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/soneko16.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat AB limitlerinde müdahale edilecek 
</HEADLINE>
<TEXT>

     Şenhan Bolelli - AB Komisyonu Başkanı Romano Prodi, krizde olan Fiat Oto'ya müdahalenin AB'nin belirlediği limitler çerçevesinde gerçekleşeceğini söyledi. 
     Bologna'da bir konferansa katılan Prodi, gazetecilerin Fiat ile ilgili soruları üzerine ''Pazartesi Torino'da olacağım. Büyük bir zorlukta olan bir şehir bulacağımı biliyorum. Fiat'a ait birçok problemi çözmeye çalışacağız. Büyük bir endişe var. Avrupa'daki şirketlere konulan limitleri biliyorsunuz. Avrupa'daki şirketlerin hepsine uygulanan eşitlik ilkesini korumak zorundayız'' dedi. 
     İşten çıkartılacak 8100 işçinin maaşlarının yüzde 80'inin devlet tarafından ödenmesi için ''devlet krizi'' isteyen Fiat, İtalyan hükümetiyle görüşmelere devam ederken, AB Rekabet Kurulu yasalarına göre geçmiş yıllarda olduğu gibi devletten büyük katkı alamıyor. Bu arada Fiat'ta işçilerin gösterileri kısmi olarak devam ederken, Başbakan Silvio Berlusconi'nin yarın Fiat yöneticileriyle görüşeceği açıklandı. 
     Fiat'ın merkezi Torino'nun Kardinali Severino Poletto ise Fiat'ta işçilerin çıkarılacak olmasıyla ilgili bir açıklama yaparak, ''Firma sahipleri adil olmak için üzerlerine düşünleri yapmak zorundadır. Bu krizin sonucunu ödeyen kişileri yalnız bırakamayız. Torino ve İtalya'nın otomobil endüstrisini kaybetmesine izin veremeyiz'' dedi. 
     
     ALFA ROMEO'DA ÜRETİM 
     Öte yandan Fiat Oto'ya bağlı olan Alfa Romeo'nun Başkanı Daniele Bandiere, kendileri açısından üretimi düşürmenin söz konusu olmadığını, 2007 yılına kadar 6'sı yenileme olmak üzere toplam 16 yeni model piyasaya çıkartacaklarını bildirdi. Bunun için 3 milyar Euro'luk yatırım yaptıklarını ifade eden Bandiere, ''Bu yıl 200 bin araba teslim edeceğiz. Bunlardan 110 bini, Avrupa'da çok iyi giden Alfa Romeo 147 model'' diye konuştu. 
     1986 yılında İtalyan Devleti'nin özelleştirme kapsamında Fiat'a sattığı Alfa Romeo, Başkanı Bandiere'ye göre yaşanan krizin çok uzağında bulunuyor. 
     





</TEXT>
</DOC>
