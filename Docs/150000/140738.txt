<DOC>
<DOCNO> 140738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sondun02.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, savaş sonrası Irak için plan hazırladı... 
</HEADLINE>
<TEXT>

     BM'nin, ''savaş sonrası Irak'ta, bir BM yardım misyonu vasıtasıyla ülkeyi demokrasiye götürecek bir plan'' hazırladığı belirtildi. 
     BM kaynakları, planı, olası müdahale sonrasında Irak'ın yeniden inşasında BM'nin muhtemel rolü konusunda ''ilk kez konuşmaya başlama girişimi'' olarak nitelendirdiler. 
     Kaynaklara göre planda, ''Irak'ta savaşın bitmesinden birkaç ay sonra BM'nin görevi, ABD ordusunun geçici yönetiminden devralarak, ülkede çalışmaya başlaması'' öngörülüyor. 
     Savaş sonrası Irak konusunda BM ve ABD yetkililerinin ayrı ayrı çalışmalarına karşın, her iki tarafın da birbirlerinin fikirlerinden genellikle haberdar oldukları ve bunları bağdaştırmaya çalıştıkları belirtildi. 
     BM kaynakları, BM çalışanları tarafından oluşturulan sivil bir yönetimin kurulmasından çok, Irak halkının kendi kaderini tayinindeki rolünü vurgulayacak bir BM misyonunun tercih edildiğini belirttiler. Planda, ulusal hükümetin yapısı ve yasal çerçeveyi uluslararası toplumdan çok Irak halkının belirlemesi gerektiği kaydediliyor. 
     Planı hazırlayan BM görev gücünün başında, Pakistanlı Rafiuddin Ahmed'in bulunduğu bildirildi. 
     6 üyeden oluşan görev gücünün, 60 sayfalık planı Genel Sekreter Yardımcısı Louise Frechette'ye geçen Cuma sundukları belirtildi. 
     





</TEXT>
</DOC>
