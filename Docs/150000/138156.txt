<DOC>
<DOCNO> 138156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun01.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri sözcüsü "Türkler'den henüz yanıt almadık" 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Türk hükümetinden, bugün süren görüşmelerin ardından bir cevap almayı umduklarını ancak henüz bir yanıt alamadıklarını söyledi. 
     Boucher, düzenlediği basın toplantısında, ABD Dışişleri Bakanı Colin Powell'ın, ''bugün Türkler'den bir yanıt bekliyoruz'' sözlerine açıklık getirdi. 
     Richard Boucher, ''Henüz Türkler'den yanıt almadık. Bugün bir şey duymayı umuyoruz ancak Türk hükümetinin kendi arasındaki görüşmeleri devam ediyor. Bu toplantılardan sonra bize bir şey söylemeye karar verip vermediklerini göreceğiz'' dedi. 
     Türkiye'nin yazılı bir mutabakat isteyip istemediği sorusu üzerine Boucher, Türkiye ile askeri hazırlıklar ve ekonomik yardım konularının görüşüldüğünü ancak henüz anlaşmaya varılamadığı için yazılı metin aşamasına gelinemediğini söyledi. Türkiye ile müzakerelerin, verilecek yardımın miktarı konusunda tıkanıp tıkanmadığı sorusuna ise Boucher, ''bu tür detaylara girmeyeceğim'' yanıtını verdi. 
     
     ''TÜRKİYE'DEN GELECEK HERHANGİ BİR HABER BEKLENİYOR'' 
     Boucher, Powell'ın tam olarak Türkler'den ne tür bir cevap beklediği sorusu üzerine, ''Powell, Türkiye'den gelecek herhangi bir haberi duymayı bekliyor. Türkler'in bugünkü görüşmelerden sonra ulaşacağı sonucu bekliyor. Bu, tamamen Türk hükümetine bağlı. Powell, ya Türkler'den doğrudan öğrenecek veya bizim büyükelçilik aracılığıyla, tam bilmiyorum. Sadece bugün Türk hükümetinin görüşmelerinin sonucunu almak istiyor'' diye konuştu. 
     Powell'ın, ''yaratıcı olabiliriz'' sözleriyle, ekonomik yardımın türleri olduğuna işaret ettiğini belirten Boucher, ''farklı ekonomik sonuçlar için, parayı farklı kullanma yolları var. Bizim Türk hükümetiyle göstermeye çalıştığımız, yardımın spesifik bir miktarla sınırlı olmadığıdır'' dedi. 
     Türkiye'ye ne kadar süre tanındığı sorusu üzerine Boucher, belli bir takvim konulmadığını ancak bunun önemli bir karar olduğunu ve ABD'nin hemen yanıt beklediğini söyledi. 
     
     POWELL TÜRK HEYETİYLE EVİNDE DE GÖRÜŞMÜŞ 
     Bir gazetecinin, Powell'ın Türkiye'ye gidebileceğinden söz etmesi üzerine Boucher, böyle bir şey duymadığını kaydetti. 
     Boucher, Powell'ın zaten geçen perşembe günü Dışişleri Bakanı Yaşar Yakış ve Hazine'den sorumlu Devlet Bakanı Ali Babacan ile Washington'da biraraya geldiğini hatırlattı. 
     Boucher, Türk heyetinin Washington'da Powell ile bütün gün görüştüğünü, daha sonra Türk yetkililerin tekrar görüşme istemi üzerine gece geç saatlerde de Powell'ın evinde görüşmelerin devam ettiğini söyledi. Boucher, ABD Dışişleri Bakanı'nın, Washington'daki görüşmeler ve daha sonra Başbakan Abdullah Gül ile görüşmesini ve büyükelçilik aracılığıyla yapılan görüşmeleri de yararlı bulduğunu kaydetti. 
     Türkiye'den Washington'a bir ziyaret olup olmayacağı sorusuna karşılık Boucher, ''Türk hükümetiyle temastayız. Eminim doğrudan konuşmak için fırsatlar olacak ancak şu aşamada spesifik plan yok'' dedi. 
     
     TÜRKİYE İLE DURUM 
     Boucher, bir gazetecinin sorusu üzerine, Türkiye'ye yardım paketi konusuna da açıklık getirdi. Sözcü, şöyle konuştu 
     ''Türkiye ile durum, Türkiye'nin işbirliğini satın alma meselesi değildir. Türkiye, kendi çıkarları için belli eylemleri yapmak durumunda. Türkiye, bölgede istikrar istiyor ve bölgedeki istikrarsızlıktan kurtulmak hem Türkiye'nin hem de ABD'nin çıkarınadır. Bunun ekonomik bedeli, ekonomik sonuçları olabilir. Biz, dost ve müttefik ülke olarak bu ekonomik sonuçlarla ilgili Türkiye'ye yardıma hazırız. Türkiye veya başka bir hükümetin Irak'ın silahsızlanmasını istemesinin nedeni bunun kendi çıkarları için de olması, bir istikrarsızlık kaynağının bölgeden kaldırılmasıdır.'' 
     





</TEXT>
</DOC>
