<DOC>
<DOCNO> 130961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sondun11.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin perakende devi 37 bin kişinin işine son veriyor... 
</HEADLINE>
<TEXT>

     ABD'nin en büyük perakendeci zincirlerinden biri olan Kmart firması 326 mağazasını kapatacağını ve 37 bin kişinin işine son vereceğini açıkladı. 
     Şirketten yapılan açıklamada, kararın iflastan kurtulmak amacıyla alındığı kaydedildi. 
     Kmart, daha önce iflas talebinde bulunmuş ve kararın Nisan sonunda yürürlüğe girmesi öngörülmüştü. İşten çıkarmaların, iflas yargıcı tarafından onaylanması gerekiyor. Karar uygulamaya konulsa bile, Kmart'ın 1500 mağaza ve 168 bin kişilik personeliyle tüketiciye hizmet vermeye devam edeceği kaydedildi. 
     Kmart, geçen yıl da 283 mağazasını kapatmış ve 22 bin kişiyi işten çıkarmış, buna rağmen 2 milyar dolar zarar etmekten kurtulamamıştı. Uzmanlar, yeni kısıntı planının da şirketi kurtarmaya yetmeyeceği görüşünü savunuyorlar. 
     İflas talebinden sonra, Kmart'ın satışlarının Kasım ayında yüzde 17.2, Aralık ayında ise yüzde 5.7 oranında azaldığı saptandı. 
     





</TEXT>
</DOC>
