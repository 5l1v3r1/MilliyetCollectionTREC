<DOC>
<DOCNO> 138857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/spor/spo04.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba ile pazarlık 
</HEADLINE>
<TEXT>

Trabzonspor Teknik Direktörü, gelecek sezon kalıp kalmayacağı ve yeni transfer politikası konusunda yöneticilerle biraraya gelecek 
     Geleceğe hazırlık 
     BU sezon UEFA Kupası’na katılmayı hedefleyen, gelecek yıllarda da şampiyonluklarla kucaklaşmayı amaçlayan Trabzonspor, bir yandan transfer çalışmalarını sürdürürken, hafta içinde de teknik yönetimiyle geleceğini belirleyecek. Daha önce Başkan Özkan Sümer ile görüşen Samet Aybaba, şimdi de yöneticilerle masaya oturacak. Görüşmede, kalıp kalmayacağı ve yeni transfer politikası netleştirilecek. 
     
     Gençler takip altında 
     GENÇ ve yetenekli oyuncuların takıma kazandırılması için çalışmalara başlayan Bordo - Mavililer, Roda’dan Fatih Sonkaya, Frieburg’dan Sercan, St.Pauli’den Uğur İnceman, Gaziantepspor’dan İbrahim Toraman ve Alper, Sakaryaspor’dan Mahmut Hanefi, İsveç Ümit Milli Takımı’ndan Kennedy Bakırcıoğlu’nun üzerinde duruyor. Çanakkale Dardanelspor’da görev yapan Gökhan’ın da, transfer listesinin ilk sıralarında bulunduğu ifade edildi. 
     
     Sümer Avusturya’da 
     BAŞKAN Özkan Sümer, hem önümüzdeki sezon için kamp yeri bakmak, hem de kendilerine önerilen bazı gurbetçi futbolcuları izlemek için yönetici Hüseyin Tütüncü’yle birlikte dün Avusturya’ya gitti. Sümer’in Almanya’ya geçerek, Manheim’de oynayan Almanya Ümit Milli Takımı’na da çağrılan Umut Erdoğan’ı izleyebileceği bildirildi. Özkan Sümer’in Almanya’da başka futbolcularla da bağlantı kurabileceği öğrenildi. 
     
     Augustine ve Patrick gitti 
     TRABZONSPOR, Lee Yong’un bonservis bedelinden iki yabancısını göndererek kurtuldu. Verim alamadığı Patrick ve Augustine’i Güney Kore’nin Bucheon takımına gönderen Bordo-Mavililer, ödeyeceği bonservis bedelinden 250 bin dolar düşecek. İki futbolcu da önceki gün eşyalarını toplayarak tesislerden ayrıldı. 
     



 SPOR 
























</TEXT>
</DOC>
