<DOC>
<DOCNO> 124736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/yasam/ayas.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırgızistan’da Türkler hedef’ 
</HEADLINE>
<TEXT>

Bişkek’te Türklere saldırılar patladı. Çeteler sadece son 3 ayda tam 48 kişiye saldırınca, Türkler sokağa bile çıkamaz hale geldi 
     MUSTAFA BAKACAK 

     Tıp Fakültesi’nde okuyan iki Kırgız öğrencinin geçen eylülde bıçaklanarak öldürülmesine ilişkin iki Türk öğrencinin tutuklanmasının ardından, özellikle başkent Bişkek’te Türklere yönelik saldırılarda patlama meydana geldi. 
     Profesyonel hareket ettikleri belirtilen çeteler, son üç ay içinde 37’si öğrenci olmak üzere 48 Türk’e saldırdı. Genellikle yalnız dolaşanları seçen çeteler, saat sorma bahanesiyle kurbanlarına saldırıp para ve kıymetli eşyalarını alıyor. Bir başka yöntem de sahte polis kimliğiyle durdurdukları kişilerin üzerini arama bahanesiyle soymak. Dövüş sporlarını çok iyi bilen saldırganlar, direnen kişileri ise feci şekilde dövüyor. 
     
     Failler yakalanamıyor 
     Türk öğrenci, öğretmen, işadamı ve hatta Kırgızistan Büyükelçisi Muzaffer Eröktem’in koruması ve k tibi de kurbanlar arasında. 
     Kimi zaman ev baskınları da yapan çetelerin, son olarak iki Türk öğrenciye sokak ortasında saldırıp çırılçıplak soydukları bildirildi. Büyükelçi Eröktem de, ülkede bin 150’si öğrenci 3 bin 200 Türk’ün bulunduğunu hatırlatarak, soygun amaçlı saldırıların sadece Türklere yönelik olmadığını söyledi. Saldırıları Kırgız Emniyeti’nin ihraç ettiği suça bulaşmış polislerin yaptığının tahmin edildiğini ifade eden Büyükelçi Eröktem, "200 civarında çete var. Tepede güçlü bir çete olabilir" dedi. 
     Kırgız - Türk öğrenci Kültür ve Dayanışma Derneği Başkanı Necmeddin Ademoğlu da, Türk öğrencilerin psikolojisinin bozulduğunu, çoğu akşam sokağa çıkamayan öğrencilerin bir bölümünün de Türkiye’ye dönüş hazırlığı yaptığını söyledi. 
     
     Rus yanlıları çanak tuttu 
     Türk öğrencilerin gündüz bile korkuyla okula gittiğini kaydeden Ademoğlu, Kırgız iki öğrencinin bıçakla öldürülmesiyle ilgili Manas Üniversitesi’nde okuyan iki Türk öğrencinin kanıtsız’ tutuklandığını iddia ederek, sözlerini şöyle bitirdi 
     "Rus yanlısı bazı medya olayı çarpıtarak Kırgızları, Türklere karşı kışkırttı. Bu, fırsat bekleyen siyasi çevrelerin ekmeğine de yağ sürdü ve Türklere yönelik saldırılar arttı." 
     



 YAŞAM 

















</TEXT>
</DOC>
