<DOC>
<DOCNO> 122269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/soneko06.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Çukurova Grubu ile görüşmeler devam ediyor... 
</HEADLINE>
<TEXT>

     Bankacılık Düzenleme ve Denetleme Kurumu BDDK ve Tasarruf Mevduatı Sigorta Fonu TMSF , Çukurova Grubu ile Grubun Pamukbank'a olan borçları ve Yapı ve Kredi Bankası'nın mülkiyetiyle ilgili yapılan görüşmelere devam edildiğini bildirdi. 
     BDDK ve TMSF'nundan yapılan ortak açıklamada, Pamukbank'ın Fon'a devredilmesine yönelik BDDK kararı ile TMSF'nin Banka'nın satış sürecinin başlatılmasına ilişkin kararının yürütülmesinin durdurulmasına yönelik Danıştay idari Dava Daireleri Genel Kurulu kararının, kendilerine halihazırda tebliğ edilmediği belirtildi. 
     Açıklamada, Pamukbank'ın 18 Haziran 2002 tarihinde Bankalar Kanununun ilgili maddesinde yer alan şartların oluşması üzerine, BDDK'nın 742 sayılı kararıyla TMSF'na devredildiği hatırlatıldı. 
     Pamukbank'ın sermayedarları tarafından, Danıştay'ın 10. Dairesinde Banka'nın TMSF'nuna devrine ilişkin Kurul kararı ile TMSF'nun Banka'nın satış sürecinin başlatılmasına ilişkin 29 Haziran 2002 tarihli kararın iptali ve yürütmenin durdurulması istemiyle dava açıldığı ifade edilen açıklamada, anılan mahkemenin 19 Eylül 2002 tarihinde davacıların istemlerini oybirliği ile reddettiği bildirildi. 
     Banka'nın sermayedarlarının itirazı üzerine konunun Danıştay İdari Dava Daireleri Genel Kurulu'nda görüşüldüğü kaydedilen açıklamada, Danıştay İdari Dava Daireleri Genel Kurulu'nun 22 Kasım 2002 tarihinde ise Pamukbank'ın TMSF'ye devredilmesine yönelik Kurul'un 18 Haziran 2002 tarih ve 742 sayılı kararı ile Fon'un Banka'nın satış sürecinin başlatılmasına ilişkin 29 Haziran tarihli kararının yürütülmesine durdurma kararı verdiği hatırlatıldı. Açıklamada, şöyle denildi 
     ''Danışta İdare Dava Daireleri Genel Kurulu'nun bahse konu kararı, halihazırda BDDK'ya veya TMSF'ye tebliğ edilmemiş olmakla birlikte, Pamukbank ile ilgili olarak yargılama süreci devam ettiğinden, Çukurova Grubu ile Grubun Pamukbank'a olan borçları ve Yapı ve Kredi Bankası'nın mülkiyeti ile ilgili olarak yapılan görüşmelere devam edilmektedir.'' 
     





</TEXT>
</DOC>
