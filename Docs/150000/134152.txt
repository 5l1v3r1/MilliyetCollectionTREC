<DOC>
<DOCNO> 134152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sontur11.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiş toplamaya devam... 
</HEADLINE>
<TEXT>

     Vergi iadesi uygulamasının bu yıl da sürmesi ve uygulamanın, 2004'ten itibaren kaldırılarak yerine Avrupa Birliği standartlarına uygun şekilde, "Vergi Kredi Sistemi" getirilmesi planlanıyor. 
     Üzerinde çalışmaları sürdürülen yeni sistemin, Bütçe yasası sonrasında, TBMM'ye sunulacak olan ilk vergi paketinin içerisinde yeralacağı belirtiliyor. 
     Ücretliler vergi iadesi alabilmek için bu yıl son kez fiş toplayacak. Ücretliler bu yıl toplayacakları fiş ve faturalar üzerinden gelecek yıl da vergi iadesi alabilecekler. ANKA'nın edindiği bilgiye göre, önümüzdeki yıldan itibaren vergi iadesi uygulaması kaldırılarak yerine "Vergi Kredi Sistemi" getirilecek. 
     Sistem, her çalışanın brüt ücretinde sabit oranda bir vergi indirimi getiriyor. Sosyal boyutu daha yüksek olarak nitelendirilen yeni uygulamada, sabit ve tek bir oran olacağı için düşük ücret alan çalışanların, yüksek ücret alanlara oranla daha fazla gözetileceği belirtiliyor. 
     Sözkonusu sabit orana ilişkin kararı Bakanlar Kurulu verecek. Belirlenen bu oran her ay eşit miktarda maaşlardan kesilecek. Vergi kredi sistemiyle elde edilecek kazancın, bir asgari ücretlinin almış olduğu vergi iade miktarının biraz daha üzerinde olması bekleniyor. 
     
     ÖZEL GİDER İNDİRİMİ KALKACAK 

     Vergi Kredi Sistemine geçildiği zaman özel gider indirimi uygulaması da kalkacak ve buradaki kesinti yeni sisteme dahil edilecek. Bu yıl 50 milyon lira olan özel gider indirimi, sisteme dahil edildiğinde bugün için vergi kredi oranının ortalama 200-250 milyon lira arasında olacağı tahmin ediliyor. 
     Maliye Bakanlığı bürokratları, vergi iade uygulamasında belge toplamanın teşvik edildiğini, ancak yeni sistemin de bürokrasiyi ve kırtasiyeciliği kaldıracağını belirtiyorlar. 
     Bürokratlar yeni sistemin ayrıca, düşük ücretli çalışanların kazançlarında bir artışa yol açacağına da dikkat çekiyorlar. 
     





</TEXT>
</DOC>
