<DOC>
<DOCNO> 141226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sondun31.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
BM silah denetçileri başkanı Blix Irak yeterli kanıt sunmadı 
</HEADLINE>
<TEXT>

     BM silah denetçilerinin başkanı Hans Blix, Irak'ın kendilerine belgelere dayanan yeterli kanıt sunmadığını söyledi. 
     Blix, BM Güvenlik Konseyi'nin bu akşam başlayan toplantısına sunduğu raporda, Irak'ın silahsızlandığı konusunda kendilerine, belgelere dayanan yeterli kanıt sunmadığını belirterek, Iraklı bilim adamları ile Irak dışında görüşme yapmak istediklerini belirtti. 
     Blix, şunları söyledi 
     ''İnceleme yapacağımız yerlere girmekte güçlükle karşılaşmadık. Mülakatlar bilgi edinmek için uygun bir yöntem. Ancak Irak'ın daha fazla bilgi verebileceği kanısındayız ve mülakatların Irak dışında yapılmasından yanayız. Irak, seyyar kitle imha silahları üretim merkezi bulunmadığını öne sürüyor. Ancak bu konuda yeterli kanıt sunmuyor. Irak'ın üretim ve depolama yapılabilecek yeraltı tesisleri konusunda daha fazla bilgi vermesini istiyoruz. Bunların incelenmesi için Irak'taki denetçi sayısını artırmamız gerekiyor. Essamud füzelerinden daha uzun menzile sahip El Fetih füzeleriyle ilgili incelemelerimiz sürüyor. Irak, biyolojik ve kimyasal silahlar konusunda işbirliği yapıyor, bu bağlamda bize şarbon ve gıda zehirlenmesi mikrobu yüklü yeni başlıklar bulduğuna dair bize bilgi verdi.'' Blix, Irak'ın sunduğu bilgilerin değerlendirilmesi için zamana ihtiyaçları olduğunu kaydetti ve ''Bu süre yıllar değil, aylarla ifade edilebilir'' diye konuştu. 

     
</TEXT>
</DOC>
