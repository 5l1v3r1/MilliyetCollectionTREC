<DOC>
<DOCNO> 144344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sontur13.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da kar yağışı sürücülere zor anlar yaşatıyor... 
</HEADLINE>
<TEXT>

     Bolu'da 3 gündür etkili olan yoğun kar yağışı, kent merkezindeki vatandaşlara ve sürücülere zor anlar yaşatıyor. 
     Etkili olan kar yağışı nedeniyle, trafik ekipleri, sürücüleri düşen görüş mesafesi için dikkatli olmaları konusunda uyarıyor. Karayolları ekipleri ise kar çalışmalarını sürdürüyor. 
     
     ''KAR TEMİZLEME ARACI DEVRİLDİ'' 
     Yoğun kar yağışının etkili olduğu Abant yolunda kar temizleme çalışması yapan araç, Abant'a 7 kilometre kala kayarak devrildi. Devrilen araç kaza yerine gelen grayder tarafından kurtarıldı. Abant'a tatile gelen tatilciler, yoldaki gizli buzlanma ve yoğun kar yağışı nedeni ile Abant yolunda zor anlar yaşadılar. Sürücülerin araçlarına zincir taktıktan sonra yollarına devam ettikleri gözlendi. 
     Kar kalınlığı Abant'ta 20, Kartalkaya'da ise 2 metreyi geçti. 
     
     ''BOLU DAĞI'NDA SORUN YOK'' 
     Trafik Bölge Müdürü İbrahim Taşlı, güzergahta kar yağışının devam ettiğini belirterek, ''Bolu Dağı ve diğer bölgelerimizde problem yok. Ekiplerimiz bundan sonra da aksaklık yaşanmaması için çalışmalarına aralıksız devam ediyor'' dedi. 
     





</TEXT>
</DOC>
