<DOC>
<DOCNO> 126953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/yasam/yas02.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoför koltuğuna üç garip kurşun 
</HEADLINE>
<TEXT>

Adnan Hoca davasının sürpriz tanığı Filiz Karataş’ın park halindeki arabasına önce çarpıldı, ardından da şoför koltuğuna üç kurşun sıkıldı 
     ŞAKİR AYDIN İstanbul 

     Kamuoyunda "Adnan Hoca" olarak tanınan Adnan Oktar ve grubunun yargılandığı davaya sürpriz tanık olarak getirilen Filiz Karataş’ın park halindeki otomobili kurşunlandı. Karataş, saldırının ardından telefonla ölüm tehdidi aldığını iddia etti. 
     Filiz Karataş’ın, Kartal Petrol İş Caddesi’ndeki evinin önünde park halinde bulunan 34 F 0447 plakalı otomobiline önceki gece 23.30 sıralarında kurşun sıkıldı. Plakası alınamayan bir otomobille Karataş’ın aracına ön kısmından çarparak hasar veren saldırganlar, sürücü koltuğuna da üç el ateş etti. Olay yerine gelen polisler, üç boş mermi kovanı buldu. Kartal Merkez Karakolu’na giderek ifade veren Karataş, olay sonrası telefonla kendisini arayan bir kişinin ölüm tehdidinde bulunduğunu savundu. 
     Filiz Karataş’ın adı eski ev arkadaşı olan manken Ebru Şimşek’in müdahil olduğu İstanbul 1 No’lu DGM’deki davada gündeme gelmişti. 
     
     Şahitliği reddedilmişti 
     Sürpriz tanık olarak gösterilen Karataş, Oktar’ın müritleri eşliğinde DGM’ye gelip tanık olmak istediğini belirtmişti. Ebru Şimşek’e suçlamalarda bulunan Karataş’ın tanıklık istemi mahkemece reddedilmişti. 
     Filiz Karataş’ın Kasım 2000’de Paris’teki Holiday Inn Oteli’nde, halen Kartal Cezaevi’nde olan Fadıl Akgündüz’le buluştuğu da ortaya çıkarılmıştı. Karataş, Akgündüz’le birlikte olmadan önce de bir işadamının yuvasını yıkmakla suçlanmıştı. 
     



 YAŞAM 




















</TEXT>
</DOC>
