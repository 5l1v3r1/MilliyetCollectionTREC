<DOC>
<DOCNO> 142277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/sonspo28.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını Küçük Maradona Emre, rütbe atlıyor... 
</HEADLINE>
<TEXT>

     Avrupa Şampiyonlar Ligi'nin 2. turundaki 5. maçında, sahasında Newcastle United ile 2-2 berabere kalarak üst tura çıkma şansını son maça bırakan FC Inter'de, milli futbolcu Emre Belözoğlu, orta alanın belkemiği olarak gösteriliyor. 
     İtalyan basınında yer alan yorumlarda, FC Inter'de orta alanın en iy ismi olarak maçta 68 dakika forma giyen Emre olarak belirtildi. FC Inter'in 2. golünü atan Cordoba'ya gol pasını veren Emre için Tutto Sport Gazetesi, ''Emre, kurtarma operasyonunu yönetiyor. Arkadaşlarına yardım eden küçük Maradona, rütbe atlıyor'' derken, Corriere dello Sport ise, ''Herkes için çalışıyor. Her zaman ışıldamıyor ama takımın nefes almasını sağlayan bir dahi olmayı başarıyor. Inter'de önemli bir unsur'' yorumunda bulundu. 
     Puan değerlendirilmesinde ortalamalara bakıldığında, Emre'nin ardından ikinci en iyi olan Okan Buruk da sahanın her yerinde çalışkanlığıyla ön plana çıkartıldı. 90 dakika forma giyen Okan ile ilgili yapılan değerlendirmelerde, ''Kesintisiz bir motor gibi. Normalda orta alanda oynaması gerekiyor ama gerçekte her yerde. İhtiyaç olduğunda savunmada bile. Karışık ama oldukça fazla sayıda iş yapıyor. Özverili ve herkese yarım eden bir oyun sergiliyor'' denildi. 
     Öte yandan İtalyan basını, FC Inter'de gecenin en kötüleri olarak kaleci Toldo ve orta alan oyuncusu Guly'i gösterdi. 19 Mart'ta deplasmanda TSV Bayer 04 Leverkusen ile grubundaki son maçını yapacak olan FC Inter'de, Vieri'nin kart cezalısı konumuna düşmesiyle hiçbir forvet oyuncusu kalmazken, genç takımdan gelen Martins, tek forvet olarak oynamak zorunda kalacak. Lacivert-siyahlılarda, diğer forvet oyuncuları Recoba, Crespo, Kallon, Ventola ve Batistuta, sakatlık ve ceza gibi nedenlerden dolayı TSV Bayer 04 Leverkusen maçının kadrosunda yer alamıyor. 
     





</TEXT>
</DOC>
