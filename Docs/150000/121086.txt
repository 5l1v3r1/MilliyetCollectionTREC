<DOC>
<DOCNO> 121086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun04.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Kıbrıs'ta hareket görmek istiyoruz.." 
</HEADLINE>
<TEXT>

     ABD Dışişleri Bakanlığı, BM'nin yeni Kıbrıs planı üzerinde ''taraflardan hareket görmek istediğini'' bildirdi. 
     Dışişleri Bakanlığa sözcüsü Richard Boucher, gazetecilerle konuşurken, Kıbrıs konusunda Washington'un şimdiki konumunun sorulması üzerine, ''daha önce belirtildiği gibi BM planını desteklediklerini'' ifade ederek, şunları söyledi 
     ''Hareket görmek istiyoruz. Sürecin ileri gittiğini görmek istiyoruz. 
     Kıbrıs, ABD'nin önemle ilgilendiği konulardan biri. Hem ilgili hükümetlerle, hem de Avrupalılar'la temas halindeyiz. Hem Kıbrıs konusunda ileri gidilmesini, hem de yaklaşan Kopenhag zirvesi çerçevesinde ne yapabileceklerini görüşüyoruz.'' Konunun hızla ileriye götürülmesini istediklerini kaydeden Boucher, ''Bütün taraflarla birlikte çalışarak, bu avantajdan yararlanmaları, bu fırsatı desteklemekte çaba göstermeleri konusunda ilerleme için gerçek an olup olmadığını görmeye çalışıyoruz'' diye konuştu. 
     Boucher, KKTC Cumhurbaşkanı Rauf Denktaş'ın ''bu yönde hızla ilerlemek isteyip istemediğinin'' sorusuna da, ''Diğer tarafların konumu hakkında yorum yapmamın zamanı değil. Bütün tarafların süratle ileriye doğru hareket etmelerine ihtiyaç bulunduğu kanısındayım'' yanıtını verdi. 
     





</TEXT>
</DOC>
