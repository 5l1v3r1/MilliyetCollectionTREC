<DOC>
<DOCNO> 106633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/dunya/tur.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Maocu teröristler 59 polisi öldürdü 
     Nepal’de önceki gün bir karakola saldırarak 49 polisi öldüren Maocu teröristler, aynı günün gecesinde de başkent Katmandu’nun 300 kilometre batısındaki Sandhikharka kasabasına saldırarak, 43’ü polis, 16’sı asker toplam 59 güvenlik görevlisini öldürdü. Teröristler, saldırıda 29 görevliyi de yaralandı. Maocu teröristler Nepal’de anayasal monarşiyi sona erdirmek için mücadele ediyor. Maocuların 1996 yılında başlattıkları şiddet hareketlerinde, 3 bini son 10 ay içinde olmak üzere, şimdiye kadar yaklaşık 5 bin kişi hayatını kaybetti. 
     
     Tecavüze uğrayan kızının başını kesti 
     İran’da bir baba, dayısının tecavüzüne uğradığını düşündüğü 7 yaşındaki kızını başını keserek öldürdü. Ahvaz kentinde üç eşli Hazir adlı kişi, çıkarıldığı mahkemede, 7 yaşındaki Meryem adlı kızına kayınpederinin evinde dayısı tarafından tecavüz edildiğini ve kızının bu olayı kendisine anlattığını öne sürerek, "namusu ve şerefini korumak" için bıçakla kızının başını kestiğini söyledi. Ancak, Adli Tıp’ta yapılan inceleme sonucu kızın bakire olduğu anlaşıldı. 
     
     Uçağı kaçırılmaktan mürettebatı kurtardı 
     Hindistan’ın Bombay kentinden kalkan ve Maldiv adalarına doğru giden Seyşel havayollarına ait 200 yolcu taşıyan bir uçağı kaçırma girişimi mürettebat tarafından engellendi. Yetkililer, uçağı kaçırmak isteyen bıçaklı bir kişinin kokpite girmeye çalıştığını ve mürettebat tarafından etkisiz hale getirildiğini belirtti. BBC, Boeing 737 - 300 tipi uçağı kaçırmak isteyen ve yakalanan bıçaklı yolcunun Hintli bir inşaat işçisi olduğunu duyurdu. Uçakta çoğu Hindistan vatandaşı olmak üzere yaklaşık 200 yolcu bulunduğu belirtildi. 
     



 DÜNYA 











</TEXT>
</DOC>
