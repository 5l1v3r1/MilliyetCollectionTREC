<DOC>
<DOCNO> 148372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/soneko28.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun Yeni kaynak paketlerimizi açıklayacağız 
</HEADLINE>
<TEXT>

     Sanayi ve Ticaret Bakanı Ali Coşkun, Türkiye'nin imkanlarının bütün sorunları çözmeye yeterli olduğunu belirterek, ''İnşallah önümüzdeki günlerde yeni kaynak paketlerimizi açıklayacağız'' dedi. 
     Ostim Sanayici ve İşadamları Derneği OSİAD ile SADA A.Ş. işbirliği ile düzenlenen ''KOMATEK 2003 7. Uluslararası İş ve İnşaat Makine, Teknoloji ve Aletleri İhtisas Fuarı'' Atatürk Kültür Merkezi'nde açıldı. 
     Açılışa, Sanayi ve Ticaret Bakanı Coşkun'un yanı sıra, Çevre Bakanı Kürşad Tüzmen, Eski Kültür Bakanı İstemihan Talay ile çok sayıda sektör temsilcisi katıldı. 
     Fuarın açılışında bir konuşma yapan Sanayi ve Ticaret Bakanı Ali Coşkun, ülke ekonomisinin canlanmasının en önemli faktörü olan üretimin Türkiye'de uzun süre ihmal edildiğini anlatarak, 3 Kasım'dan sonra Ak Parti olarak bir yatırım, üretim ve ihracat seferberliği başlattıklarını bildirdi. 
     Hükümetin, ekonomik ve sosyal meseleleri çözme çalışmalarının 4 aydır devam ettiğini belirten Bakan Coşkun, şöyle konuştu 
     ''Gelir dağılımı çok yozlaşmıştır. Devlet hantal bir yapıya sahip, ülke borç batağı içinde... Bütün bunlar ise bütçe açıklarını oluşturmuştur. Bugün iç ve dış borçlarımız fevkalade önemli bir yük olarak kucağımızda durmaktadır. Ülkemizin imkanları bütün sorunları çözmeye yeterlidir. İnşallah önümüzdeki günlerde yeni kaynak paketlerimizi açıklayacağız. Sanayiciyi teşvik eden tedbirlerde getireceğiz. Sanayiyi teşvik etmemiz, üretimi hızlandırmamız, sizleri yatırımlara yönlendirmemiz gerekiyor. Sizlere büyük ihtiyacımız var.'' 
     
     KOBİLERE TEŞVİK 
     Ekonominin gelişmesi için KOBİ'lerin büyük önem taşıdığını da ifade eden Sanayi ve Ticaret Bakanı, KOBİ'lerin kredi sorunlarını çözmek için ''KOBİ güvence şirketlerini'' kuracaklarını bildirdi. 
     TOBB, KOSGEB ve bankaların katkılarıyla gerçekleştirilen çalışma ile proje bazında KOBİ'lere kredi vermeye başladıklarını belirten Coşkun, ayrıca projeleri bulunan fakat sermayeleri olmayan üniversite mezunu, genç girişimcileri de desteleyeceklerini kaydetti. 
     Sanayinin ekonominin itici gücü olduğunu ve sanayi olmadan büyüme olamayacağını ifade eden Coşkun, bu nedenle yerli, yabancı sermaye ayırt etmeden yatırımcıların önündeki bütün engelleri kaldırmaya çalıştıklarını söyledi. 
     Terazinin bir kefesinde büyük ödemelerin bulunduğunu vurgulayan Coşkun, ''Bu dengeleri sağladığımız ölçüde vergi nispetlerini azaltacağız, SSK ve Bağkur primlerini ödenebilir bir seviyeye getireceğiz, fakat sizden biraz süre istiyoruz'' diye konuştu. 
     
     ÇEVRE BAKANI TÜZMEN 
     Çevre Bakanı Kürşad Tüzmen ise yaptığı konuşmada, Türkiye'nin sıkıntılı dönemlerden geçtiğini, fakat buna rağmen 1999 yılından bu yana ihracatta önemli artışlar kaydettiğini söyledi. 
     Bu seneki ihracat hedefinin 40 milyar dolar olduğunu, Ocak-Şubat-Mart aylarındaki ihracatın ise 10 milyar doları aştığını hatırlatan Tüzmen, ''Bu, bizim için gerçekten önümüzdeki dönem sıkıntıların aşılacağının bir habercidir'' dedi. 
     İhracatta imalat sanayinin de önemli bir katkısının bulunduğunu anlatan Tüzmen, sadece makine imalatının 1 milyar dolarlık ihracat yaptığını ve Türk makinelerinin ABD, Almanya, İngiltere, İtalya gibi dünyanın dev saniyelerine satıldığını kaydetti. 
     
     VARİL KÜRSÜ 
     Konuşmaların ardından Sanayi ve Ticaret Bakanı Coşkun, Çevre Bakanı Tüzmen ve eski Kültür Bakanı İstemihan Talay'a OSİAD Başkanı Mehmet Akyürek tarafından bir teşekkür plaketi verildi. 
     Plaketini almak için kürsüye çıkan Bakan Tüzmen, siyah yağlı boya ile boyanmış bir varilden oluşan kürsüyü göstererek, ''Dünyanın birçok ülkesinde konuştum fakat ilk defa bir varilin arkasından konuşma yaptım. Bu çok iyi bir yaratıcılık. Bu yaratıcığın değerlendirilmesi gerekiyor'' dedi. 
     Konuşmalarının ardından Coşkun ve Tüzmen fuar alanını gezdiler. Bir iş makinesine binen bakanlar gazetecilere görüntü verdiler. 
     
     SARS VİRÜSÜ 
     Konuşmaların ardından basın mensuplarının ''SARS virüsü nedeniyle Uzakdoğu'daki özellikle tekstil ve konfeksiyon siparişlerinin iptal edildiği söyleniyor. Bu durumun Türkiye'ye bir avantajı olabilir mi '' şeklindeki soruları üzerine Bakan Tüzmen, Türkiye'nin tekstil ve konfeksiyon ihracatının her zaman arttığını, ancak böyle bir tehdit unsurunun da Türkiye için avantaj haline gelebileceğini söyledi. 
     Uzakdoğu'daki SARS virüsü nedeniyle dünya ülkelerinin butik siparişlerini iptal ettiğini belirten Tüzmen, ''Bu sadece tekstille kalmayacaktır, iptaller diğer ürünlerde de görülecektir. Önemli olan bizim kaliteli üretim yapmamız ve ülkelere ürünlerimizi iyi bir şekilde tanıtabilmemizdir'' dedi. 
     





</TEXT>
</DOC>
