<DOC>
<DOCNO> 109555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sontur09.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, Ecevit yazısı nedeniyle Emin Çölaşan'ı kınadı 
</HEADLINE>
<TEXT>

     Basın Konseyi Yüksek Kurulu, DSP Ankara eski İl Başkanı Cumhur Ömer Özgün'ün şikayetleri üzerine, Hürriyet Gazetesi yazarları Emin Çölaşan'ın ''kınanmasına'', Bekir Coşkun hakkında ise ''şikayetin yersizliğine'' karar verdi. 
     Konsey'den yapılan yazılı açıklamada, Yüksek Kurul'un, gazeteci Çölaşan'ın 2 Temmuz 2002 tarihli Hürriyet Gazetesi'nde yayınlanan ''Ecevit'in Bilinmeyenleri Acı Gerçekler '' başlıklı yazısına ilişkin incelemesinde, ''Başbakan ve eşiyle ilgili kullanılan ifadelerle Basın Meslek İlkeleri'nden 'yayınlarda hiç kimse, ırkı, cinsiyeti, sağlığı, bedensel özrü, yaşı, sosyal düzeyi ve dini inançları nedeniyle kınanamaz, aşağılanamaz' içerikli 1. ve 'Kişileri ve kuruluşları eleştiri sınırlarının ötesinde küçük düşüren, aşağılayan veya iftira niteliği taşıyan ifadelere yer verilemez' içerikli 4. maddelerinin ihlal edildiği'' sonucuna varıldığı belirtildi. 
     Açıklamada, Çölaşan'ın ''kınanmasına'' oyçokluğu ile karar verildiği bildirildi. 
     Yüksek Kurul'un ayrıca, 29 Haziran 2002 tarihli Hürriyet Gazetesi'nde yayınlanan gazeteci Bekir Coşkun'un ''Perhiz'' başlıklı yazısıyla ilgili olarak inceleme yaptığı ifade edilen açıklamada, ''şikayet konusu yazıda yazarın, Başbakan'ın içinde bulunduğu durumu mizahi bir üslupla eleştirdiği, bunu yaparken eleştiri sınırlarını aşmadığı'' sonucuna varıldığı kaydedildi. 
     Açıklamada, Coşkun hakkında ''şikayetin yersizliğine'' oyçokluğu ile karar verildiği belirtildi. 
     





</TEXT>
</DOC>
