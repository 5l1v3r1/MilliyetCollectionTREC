<DOC>
<DOCNO> 140338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko55.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Unakıtan Savaş vergisi falan getirmiyoruz 
</HEADLINE>
<TEXT>

     Maliye Bakanı Kemal Unakıtan, ek vergilerle savaş vergisi getirmediklerini, sadece bir kereye mahsus olmak üzere ek motorlu taşıt ve ek emlak vergisi öngördüklerini söyledi. 
     Unakıtan, 2003 mali yılı bütçesinin TBMM'ye sunulması nedeniyle düzenlediği basın toplantısının ardından, gazetecilerin sorularını yanıtladı. Unakıtan, ek vergileri belirlerken, bunların yatırımlara mani olmayacak vergiler olmasına dikkat ettiklerini ifade etti. 
     Unakıtan, bir soru üzerine, bütçeyle bir mali politika getirdiklerini, en büyük amaçlarının bütçede çok büyük bir yük haline gelen faiz giderlerini düşürmek olduğunu ifade etti. Unakıtan, şöyle devam etti 
     ''Bunun için faiz nispetlerinin düşürülmesi lazımdır. Faiz nispetlerinin düşürülmesi de, borçlarımızın ödenebilirliğini garanti altına alan yüzde 6.5 faiz dışı fazlayı sağlamaktan geçiyor. Bundan dolayı bunları getirdik. Ama şu olsaydı, bu olsaydı gibi değil. Gerçekçi olmamız lazım.'' Unakıtan, son gelişmelerle ilgili görüşünün sorulması üzerine de, barışın devam etmesi temennisinde bulundu ve ''Biz barışın devamından yanayız. Şu an barış muhasebesi yapmıyor, bütçeyi taktim ediyoruz'' dedi. 
     Türkiye'nin demokratik bir ülke olduğunu, TBMM'nin, hükümetin ve yargının fonksiyonlarının belli olduğunu hatırlatan Unakıtan, ''TBMM'nin aldığı kararlar da ne tartışılır, ne de tenkit edilir. Herkes bu karara saygı duyar'' açıklamasında bulundu. 
     Olmamış meseleler hakkında fetva verilemeyeceğini de vurgulayan Unakıtan, şöyle devam etti 
     ''Biz, olan hakkında konuşuyoruz. TBMM'nin kararına saygımız sonsuzdur. Netice neyse ona göre hesap yapmak zorundayız. Bütçemiz de normal zamanında yürürlüğe girecektir. Önce biz savaşa girmiyoruz biliyorsunuz. Yanıbaşımızda olandan etkileneceğiz. Bütün bunlar hesaplanarak bütçe hazırlandı. Bu nedenle herhangi bir sorun yaşanmayacağını tahmin ediyorum.'' 
     
     GERÇEKÇİ OLMAK ZORUNDAYIZ 
     Maliye Bakanı Unakıtan, iktidara gelirken, milletin yüzünü güldürmeye söz verdiklerini de vurguladı. Bu sözü tutmanın bazı tedbirlerden geçtiğine işaret eden Unakıtan, şöyle konuştu 
     ''Elinizdeki bütçe belli. Bunun 3'te 1'i açık, 65 katrilyon lira faiz yükü var. Eğer biz faiz ödemesek, bütçe yaklaşık 20 katrilyon lira fazla verir. Faiz yüklerini düşürmek de, akılcı yoldan yapılır. Faizi düşürelim demekle olmaz. Bizim bir numaralı hedefimiz faiz yüklerini düşürmektir. Eğer bütçede yüzde 6.5 faiz dışı fazlayı yakalayamazsak bunu kamuoyuna, yurtdışı ve yurtiçi finans çevrelerine anlatamazsanız. Gerçekçi olmak zorundasınız. 
     Belki arzu etmediğimiz bazı ufak tefek ferdakarlıklar istemek mecburiyetinde kalalım ama ilerde milletin yüzünü güldürelim. Bu gerçekçi bir yoldur. Bunun dışında da bir yol yoktur. Bizim niyetimiz geçici alkışlar değil, kalıcı başarılardır. O bakımdan muazzam surette bu faiz dışı fazlayı yakalamamız lazımdır.'' 
     
     FAİZ DIŞI FAZLA 
     Bütçelerin tahmini rakamlar olduğuna da dikkati çeken Unakıtan, yüzde 6.5 faiz dışı fazlayı da, IMF ile mutabık kalarak tespit ettiklerini ifade etti. 
     Vergi Barışı'ndan 2.4 katrilyonn lira gelir beklediklerini dile getiren Maliye Bakanı, ''Ama IMF 750 trilyon liradan fazla olmaz dedi. Demek ki biz 750 trilyon liradan fazla gelir elde edersek ki bu iki ay içerisinde görülecektir. O zaman faiz dışı fazla, yüzde 6.5'in üzerinde olacaktır, hatta yüzde 7'ler civarında olabilir'' dedi. 
     Bütçenin mali disipline sıkı riayet edilerek hazırlandığını, kamu harcamalarında büyük bir tasarrufa gidildiğini kaydeden Unakıtan, bu yılın bütçesinin şimdiye kadar yapılmayan ölçüde tasarruf öngördüğünü söyledi. 
     Her türlü israfın karşısında olduklarını, öncelikle de kamunun her türlü tasarrufa riayet etmesi gerektiğini belirten Unakıtan, ödenek verildi diye israfa sebep verecek şekilde harcama yoluna gidilmemesi gerektiğini kaydetti. 
     Unakıtan, ''Tezkereye onay verilmiş, verilmemiş. Bu TBMM'deki milletvekillerinin kararı. Dolayısıyla her şeyi kendi şartları içinde mütalaa etmek lazım. Bütçemiz ayrıdır, tezkere ayrıdır. Savaş vergisi falan getirmiyoruz, bir kereye mahsus olmak üzere ek motorlu taşıt ve ek emlak vergisi getiriyoruz. Bunları da yatırımlara mani olmayacak vergiler olarak seçtik. Bu da 2003 yılı içerisinde ödenen kadar olacak'' diye konuştu. 
     





</TEXT>
</DOC>
