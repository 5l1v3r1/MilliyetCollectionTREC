<DOC>
<DOCNO> 110972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/soneko16.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır...Mobil'in 20 yıl önce kapattığı kuyudan petrol çıktı 
</HEADLINE>
<TEXT>

     ABD Mobil Şirketi'nce 20 yıl önce ''petrol yok'' denilerek kapatılan Diyarbakır'ın Silvan İlçesi yakınlarındaki Malabadi Male Hermo Özlüce Kuyusu'nda, 2 aylık çalışma sonucunda petrol bulundu. 
     TPAO Batman İşletme Müdürlüğü yetkililerinden alınan bilgiye göre, Malabadi bölgesindeki çalışmalarda, Male Hermo Özlüce Kuyusu'nda 940 metre derinlikte 34 graviteli petrol damarına rastlandı. 
     Bulunan petrolün kaliteli olduğunu ve petrol rezervi konusunda açıklamalarda bulunmanın erken olduğunu belirten yetkililer, rezervin ne kadar olduğunun, yapılacak çalışmalar sonucunda ortaya çıkacağını belirttiler. 
     Özlüce Petrol Kuyusu'nda bulunan petrolün devamlılık arz etmesi için çok hassas davranılması gerektiğini ifade eden yetkililer, şöyle konuştular 
     ''Önemli olan petrolün bulunması değil, petrol damarına rastlamaktır. Özlüce Kuyusu'ndaki petrol çalışmaları 2 bin metreye kadar devam edecek. ABD Mobil Şirketi'nin 20 yıl önce 'petrol yok' diye terk ettiği Malabadi Male Hermo Özlüce Kuyusu'nda 34 graviteli petrol damarı bulundu. Çalışmalar devam ediyor.'' 
     
     TÜRKİYE'DEKİ EN KALİTELİ PETROL 
     Yetkililer, Türkiye şartlarına göre, Özlüce Kuyusu'nda bulunan 34 graviteli petrolün kaliteli olduğunu söylediler. 
     Raman'da çıkarılan petrolün 20-25 gravite arasında değiştiğine değinen yetkililer, ''Özlüce Kuyusu'ndaki petrol damarının gravitesi, Türkiye şartlarına göre yüksek bir gravitedir'' dediler. 
     





</TEXT>
</DOC>
