<DOC>
<DOCNO> 136319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/11/son/sondun08.html </URL>
<DATE> 2003/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Dışişleri bakanı "Vetomuz Türkiye ile ilgili değil" 
</HEADLINE>
<TEXT>

     Belçika Başbakan Yardımcısı ve Dışişleri Bakanı Louis Michel, NATO'da veto kullanmalarının Türkiye'nin savunmasıyla ilgili olmadığını, Türkiye'nin başvurusunun tamamen yasal ve haklı olduğunu söyledi. 
     Michel, Le Soir gazetesine verdiği özel demeçte, ''Bizden istenen sadece Türkiye'nin savunması değil. ABD'nin Balkanlar'daki ve Almanya'daki birimlerinin geri çekilmesi, onların yerini bizim doldurmamız da isteniyor. Bu durumda, bizim de asker göndermemiz gerekecek'' dedi. Michel, daha sonra şöyle devam etti 
     ''Oysa biz barış mantığını ön plana çıkarıyoruz. Amerikan taleplerini kabul etseydik, BM silah denetçilerinin ikinci raporunu bile dinlemeden, savaş mantığını öne çıkarmış olurduk.'' Silah denetçilerinin sunacakları raporun barışa yeni bir şans getirecek boyutta olabileceğini söyleyen Michel, ''ABD'nin sadık müttefiki olarak kalacaklarını'' da belirtti. 
     Michel, Avrupa ülkeleri arasındaki bölünmüşlük ve görüş ayrılıkları yüzünden, ''dünya güvenliğinin ABD'ye emanet edildiğini'' belirtti. Michel, şunları kaydetti 
     ''Amerikalılar, her zaman kendilerini takip etmemize alıştılar. Bu, çok yararlı bir işbirliği olmuyor. İşbirliği, karşılıklı diyalog şeklinde olmalı. Örneğin, Amerikalılara, Belçika'daki siyasi sistemin onlarınkinden farklı olduğunu anlatmam gerekiyor. Bizde bir koalisyon hükümeti ve parlamento var. Amerikalılar, bir öğrenci tarafından yazılmış bir raporu istihbarat belgesi diye sununca, bu bizim işimizi kolaylaştırmıyor. Ben vicdanımı ve kamuoyunu da dinlemek zorundayım.'' Michel, ''topun Irak'ta olduğunu, silah denetçilerine zaman tanınmasını istediklerini'' belirterek, ''Irak halkına, komşu ülke Türkiye'ye, katılacak askerlere, Ortadoğu'ya ve Belçika'ya ne etkiler yapacağı belirsiz bir savaştan söz ediyoruz. Saddam Hüseyin'in tehlikeli bir dikatatör olduğunu biliyoruz. Ancak BM Güvenlik Konseyi'nin 1441 sayılı kararı rejim değişikliğinden değil, silahsızlanmadan söz ediyor.'' Louis Michel, BM denetçilerinin raporunun olumsuz olması halinde ABD'yi destekleyebileceklerini de sözlerine ekledi. 
     





</TEXT>
</DOC>
