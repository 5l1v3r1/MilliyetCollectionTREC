<DOC>
<DOCNO> 138768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/son/sonspo19.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yine salonda çalıştı... 
</HEADLINE>
<TEXT>

     Malatyaspor ile 28 Şubat Cuma günü yapacağı lig maçının hazırlıklarını sürdüren Fenerbahçe, bugün yine salonda çalıştı. 
     İstanbul'da etkili olan yoğun kar yağışı nedeniyle 3 gündür sahada antrenman yapamayan sarı-lacivertliler, Dereağzı Tesisleri'ndeki spor salonunda yaklaşık 2 saat süren bir idman yaptı. 
     Teknik sorumlu Oğuz Çetin yönetiminde yapılan antrenmanda futbolcular, istasyon çalışmasının ardından gruplar halinde basketbol ve minyatür kale futbol maçı oynadı. Oldukça neşeli geçen çalışmada, basketbol turnuvasını Tuncay, Semih, Ogün, Abdullah, Oğuz ve Rebrov'dan oluşan kırmızı takım kazanırken, dünkü gibi bugün de 5 sayı atan Yusuf, sayı kralı oldu. 
     Minyatür kale maçta ise 4'erli 4 gruba ayrılan futbolcular turnuva yapmayıp sadece bir maç oynarken, 4 gol atan Tuncay, en fazla gol atan oyuncu olarak dikkati çekti. 
     
     DIŞARIDA KOŞTULAR 
     Antrenmandan önce, karla kaplı koşu pisti görevliler tarafından temizlenirken, futbolcular idman sonunda burada koşu yaptı. 
     Kondisyoner Stefano Moreno yönetiminde kar yağışı altında koşan futbolcular, zaman zaman depar attılar. 
     Sakatlıkları süren Serhat, Mustafa ve Kemal yine Sportomed Rehabilitasyon Merkezi'nde tedavi olurken, idmana A 2 Milli Takımı'nda bulunan Ceyhun, Hakan ve Ali Güneş, Almanya'da tedavi olan Steviç ve sakat İsmail katılmadı. 
     Öte yandan, Samandıra Tesisleri'nde yoğun kar yağışı nedeniyle mahsur kalan Tuncay'ı, takım arkadaşı Volkan'ın Dereağzı Tesisleri'ne getirdiği öğrenildi. 
     
     SAHA TEMİZLENİYOR 
     Dereağzı Tesisleri'ndeki futbol sahası, görevliler tarafından kardan temizleniyor. 
     Malatyaspor maçı hazırlıklarını yarın Dereağzı Tesisleri'nde yapacağı idmanla sürdürecek sarı-lacivertlilerin, uygun olması durumunda yarın sahada idman yapabilecekleri bildirildi. 
     
     İRANLI YETKİLİLER STADI GEZDİ 
     Futbol Federasyonu'nun davetlisi olarak İstanbul'da bulunan, İran Futbol Federasyonu Genel Sekreteri Muhammed Nabi, Milli Olimpiyat Komitesi Yönetim Kurulu Üyesi Mehdi Azerbarzin, Profesyonel Lig Genel Sekreteri Ali Kazeni ve 4 kulüp başkanından oluşan İran heyeti, Fenerbahçe'nin tesislerinde incelemelerde bulundu. 
     Fenerbahçe Şükrü Saracoğlu Stadı'nı gezdikten sonra Dereağzı'ndaki altyapı tesislerinde incelemelerde bulunan ve yetkililerden bilgi alan heyetin, tesisleri çok beğendiği öğrenildi. 
     Heyetin, yarın da Türkiye Milli Olimpiyat Komitesi TMOK ve Galatasaray'ın tesislerini gezecekleri bildirildi. 
     
     TARAFTARLAR ORTEGA'YI İSTİYOR 
     Sözleşmesi sürerken ülkesine dönen Ariel Ortega, Fenerbahçe ile River Plate kulüpleri arasında sorun yaratırken, sarı-lacivertli taraftarlar Arjantinli yıldızın geri dönmesini istiyor. 
     ''fenerbahceninsesi.com'' adlı internet sitesinde yapılan ''Ortega geri dönsün mü '' şeklindeki ankete katılan 1060 taraftarın 839'u yüzde 80 yıldız futbolcunun geri dönmesi yönünde oy kullandı. 
     Anket sorusunu yanıtlayan taraftarların 221'i ise yüzde 20 ''Hayır'' cevabı verdi. 
     Diğe yandan Fenerbahçe Genel Sekreteri Vedat Olcay'ın dayısı Hilmi Uraz'ın cenazzesi toprağa verildi. 
     Fenerbahçe Kulübü Başkanı Aziz Yıldırım'ın da katıldığı Erenköy Galippaşadaki Camii'ndeki namazın ardından Uraz'ın cenazesi Küçükyalı Merazlığı'nda defnedildi. 
     Bu arada, Fenerbahçe Kulübü'nün resmi internet sitesinde Galatasaray'ın eski antrenörlerinden Tamer Kaptan'ın ölümü nedeniyle bir başsağlığı mesajı yayınlandı. 
     





</TEXT>
</DOC>
