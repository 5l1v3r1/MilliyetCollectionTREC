<DOC>
<DOCNO> 147009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun42.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan 6 maddelik öneri paketi... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Rum yönetimi lideri Tasos Papadopulos'a bugün bir mektup göndererek, Kıbrıs Türk tarafının Kıbrıs konusundaki yeni önerilerini bildirdi. 
     Denktaş, makamında düzenlediği basın toplantısıyla, Papadopulos'a sunduğu öneri paketini basına açıkladı. 
     Denktaş'a basın toplantısında, KKTC Başbakanı Derviş Eroğlu, turizmden de sorumlu Devlet Bakanı ve Başbakan Yardımcısı Serdar Denktaş, Dışişleri ve Savunma Bakanı Tahsin Ertuğruloğlu da eşlik etti. Denktaş, Lahey sonrası yaptıkları değerlendirme ışığında Rum lideri Papadopulos'a bir mektup gönderdiğini belirterek, ''Kıbrıs konusunun sosyo-psikolojik boyutunu ve özellikle iki taraf arasında var olan derin güven bunalımını uzun zamandır göz ardı ettiğimizi bildirdim. Bu değerlendirmeye dayalı olarak kendisine, iki taraf arasında çalışma ilişkisi kurulmasını sağlayacak diyalog ve danışma süreci başlatacağına inandığım bir öneri paketi teklif ettim'' dedi. 
     Denktaş, ''İki tarafça da kabul edilebilir bir anlaşmanın gerçekleşmesi için katalizör rolü oynayabileceğine inandığı öneri paketinin ana hatlarını'' şöyle açıkladı 
     ''1- İlk adım olarak, Demokrasi caddesinin güneyindeki kapalı Maraş bölgesi, BM ara bölgesine kadar olan bölümü de kapsayacak şekilde, yeniden iskana açılmak üzere Kıbrıs Rum tarafının kontrolüne verilecektir. 
     2- Buna paralel olarak Kıbrıs'ın her iki tarafına yönelik ve buralardan gerçekleşecek dış ticaret, ulaşım, seyahat ve kültürel ile sportif aktivitelere uygulanan tüm kısıtlamalar kaldırılacaktır. Türkiye ve Yunanistan'ın da Kıbrıs Rum ve Kıbrıs Türk tarafına karşılıklı olarak uyguladıkları kısıtlamaları kaldırarak, bu sürece olumlu katkıda bulunacaklarına inanıyorum. BM ve AB'yi de bu düzenlemeleri tescil etmeye ve uygulamaya konulmalarına yardımcı olmaya davet edeceğiz. 
     3- İki taraf arasındaki geçişler, askeri prosedüre bağlı olarak kolaylaştırılacaktır. Turistlerin geçişleriyle ilgili kısıtlamalar da kaldırılacaktır. 
     4- İki taraf arasında ticari ilişkilerin normalizasyonu için tedricen adımlar atılacaktır. Her iki taraftaki kurumlar, ortak projeler oluşturmaları ve geliştirmeleri için işbirliği yapma yönünde teşvik edilecektir. 
     5- Kıbrıs Türk tarafı, Temmuz 2000 tarihinden bu yana BM barış gücünün dolaşımıyla ilgili olarak uyguladığı tedbirleri kaldıracaktır. 
     6- İki taraf arasında karşılıklı saygı, hoşgörü ve anlayışın geliştirilmesi amacıyla bir uzlaşı komitesi tesis edilecektir. Bu komite, ikili temaslar ve projelerin geliştirilmesi için tavsiyelerde bulunacaktır.'' 
     
     "ANLAŞMAYA VARMA ŞANSI ARTACAK" 

     Denktaş, düzenlediği basın toplantısında, ''Bu paketin uygulanması, bir yandan iki tarafın siyasi eşitliğine dayalı ve iki tarafça da kabul edilebilir kapsamlı bir anlaşmaya varma şansını önemli derecede artırırken, diğer yandan da iki tarafa önemli somut yararlar getirecektir'' dedi. 
     ''Paketin kabulü ve uygulanmaya konmasının, tarafların pozisyonlarına halel getirmeyeceği gibi, nihai bir anlaşmanın yerini de almayacağının'' altını çizen Denktaş, öneri paketinin uygulanmasına ilişkin olarak BM ve AB'nin katkılarını sağlayabileceklerini düşündüğünü kaydetti. 
     ''Sunduğu öneriler çerçevesinde iki tarafı da tatmin edecek bir sonuca ulaşmak amacıyla, kapsamlı bir çözüme ilişkin temel meseleleri ve AB üyeliğine ilişkin konuları da Papadopulos'la ele almaya hazır olduğunu'' mektubunda bildirdiğini ifade eden Denktaş, ''Her iki taraf da BM'nin iyi niyet misyonunu desteklediği cihetle, öneri paketini ayrıca BM Genel Sekreteri'ne de sundum'' dedi. 
     
     ''ÖNERİLERİ TÜRKİYE DESTEKLİYOR'' 

     Gazetecilerin sorularını da yanıtlayan Denktaş, Rum tarafına sunduğu önerilerin Türkiye tarafından da desteklendiğini söyledi. 
     Denktaş, Başbakan Yardımcısı ve Dışişleri Bakanı Abdullah Gül'ün ''çok daha önemli bir konu için Brüksel'e gitmek mecburiyetinde kaldığını ve KKTC'ye gelişini ertelediğini'' belirterek, ''Brüksel meselesi halledildikten sonra buraya KKTC'ye gelecektir'' dedi. 
     Bir soru üzerine, sunduğu öneriler konusunda Papadopulos'un, Rum tarafının AB ile üyelik sözleşmesini imzalayacağı 16 Nisan'a kadar bir cevap vermesini beklediğini, ancak 16 Nisan'ın önerilere yanıt verilmesi için son tarih olmadığını ifade eden Denktaş, AB, Rum tarafını 16 Nisan'da üyeliğe alması halinde, pozisyonlarını tekrar gözden geçireceklerini bildirdi. 
     Denktaş, önerilerine olumlu yanıt verilmesi halinde, diyalog kapılarının açılacağını belirtti. 
     Çözüm çabalarında Kıbrıs'taki gerçeklerin dikkate alınması gerektiğini vurgulayan Denktaş, BM Genel Sekreteri Kofi Annan'ın iyi niyetinin devam ettiğini de söyledi. 
     Denktaş'ın basın toplantısını Rum gazeteciler de izledi. 
     





</TEXT>
</DOC>
