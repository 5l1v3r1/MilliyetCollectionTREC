<DOC>
<DOCNO> 121827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo02.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu ''Kiev'de bizi çok zor bir maç bekliyor'' 
</HEADLINE>
<TEXT>

     Beşiktaş Teknik Direktörü Mircea Lucescu, Dinamo Kiev karşısında herkesin görevini yaptığını ve zekalarını da kullanarak maçtan galip ayrıldıklarını söyledi. 
     Lucescu, maç sonrası düzenlediği basın toplantısında, maçın dengeli geçtiğini, ancak bitirici vuruşlarda kendilerinin daha başarılı olduğunu ifade ederek, ''Daha fazla gol atabilirdik. Yediğimiz gol için üzgünüm. Ama bu gol olmasaydı, oyuncularım maça bu kadar asılmayabilirlerdi'' dedi. 
     Skorun Beşiktaş'ı henüz 4. tura taşımadığını vurgulayan Rumen çalıştırıcı, şunları söyledi 
     ''Şampiyonlar Ligi'nden gelen bir takıma karşı oynadık. Kiev'de bizi çok zor bir maç bekliyor. Rakibimiz kendi evinde tehlikeli bir takım. Şampiyonlar Ligi'nde Feyenoord'u 2-0, Newcastle United'ı da 4-0 yendiler. Ayrıca hava koşulları da bizi düşündürüyor. Rövanşta çok dikkatli olmalıyız.'' Lucescu, Dinamo Kiev karşısında özellikle savunma oyuncuları Ronaldo, Tolga ve Zago'nun çok başarılı bir maç çıkardıklarını kaydederken, formda olan Pancu'nun kart cezası nedeniyle rövanşta oynayamayacak olmasına üzüldüğünü bildirdi. 
     Takımının bu akşam beklediği oyunu ortaya koyduğunu ve hakkıyla galip geldiğini ifade eden Lucescu, Dinamo Kiev ile oynanacak rövanş maçı öncesi Galatasaray lig maçının ertelenmesi talebinde bulunup bulunmayacaklarıyla ilgili bir soruya da ''Lig maçlarını oynamak zorundayız. Böyle bir erteleme istemiyoruz. Ancak mümkün olsaydı, Elazığspor ile oynanacak Türkiye Kupası maçının ertelenmesini isterdim. Ama bu da olmayacak gibi görünüyor'' yanıtını verdi. 
     
     NOUMA ''LUCESCU İMPARATOR'' 

     Beşiktaş'ın 3. golüne imza atan Pascal Nouma, gol sonrası Teknik Direktör Lucescu'nun elini öpmesiyle ilgili soruyu, ''Lucescu imparator. Onun için gidip elini öptüm'' diye yanıtladı. 
     Attığı golü kızına armağan ettiğini belirten Fransız futbolcu, ''Takım için önemli bir gol attım. Devre arasında Lucescu kötü oynadığımızı söyledi, daha etkili olmamızı istedi. İkinci golü bulmak için çok çalıştık, aradığımız golleri de bulduk'' dedi. 
     Attığı golde kalecinin öne çıktığını gördüğünü, bu nedenle de topu üzerinden aşırdığını anlatan Nouma, bu golü kendisi için değil, takımı için attığını ifade etti. 
     Formasını başkan Serdar Bilgili'ye hediye ettiğini kaydeden Nouma, aldıkları skorun rövanş için yeterli olmadığını, Kiev'de çok daha dikkatli oynamak zorunda olduklarını sözlerine ekledi. 
     Bu arada Beşiktaş, Gençlerbirliği maçının hazırlıklarına, yarın sabah yapacağı antrenmanla başlayacak. 
     
     PROTOKOLDE BÜYÜK SEVİNÇ 

     Dinamo Kiev galibiyetinin ardından, BJK İnönü Stadı'nın protokol tribünü, adeta taraftarların bulunduğu tribünler gibiydi. 
     Beşiktaş Kulübü Başkanı Serdar Bilgili ve yöneticiler, taraftarlarla birlikte tezahürat yaparak galibiyeti protokol tribününde doyasıya yaşadı. 
     Maç bitiminde başta Beşiktaş ilçesi olmak üzere İstanbul'un çeşitli kesimlerinde, taraftarlar araçlarıyla tur atarak galibiyeti kutladı. 
     
     MYKHAYLYCHENKO ''BEŞİKTAŞ OYNATMADI'' 

     Dinamo Kiev Teknik Direktörü Oleksiy Mykhaylychenko, Beşiktaş karşısında iyi oynayamadıklarını, futbolcularının beklenen performanslarından çok uzak görüntü çizdiklerini söyledi. 
     Beşiktaş'ın bu akşam kendilerine oranla daha iyi mücadele ettiğini kaydeden Mykhaylychenko, ''Beşiktaş bize oynama imkanı vermedi. Ancak skora bakarak her şeyin bittiğini söyleyemem. Garanti ediyorum ki Kiev'de bir savaş olacak. Savaştan kastım, turu yakalayacak, turu elde etmek için son dakikaya kadar mücadele edecek olmamızdır'' diye konuştu. 

     
</TEXT>
</DOC>
