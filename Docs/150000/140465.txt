<DOC>
<DOCNO> 140465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/spor/spo15.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Nihat’sız olmuyor’      İSPANYOL basını, Valladolid’e 3 - 0 yenilerek liderliği Real Madrid’e kaptırdığı maçta Real Sociedad’ın cezalı Nihat’ın yokluğunu hissettiğini yazdı. Marca gazetesi, "Sezonun en kötü R.Sociedad’ı, liderliği Real Madrid’e teslim ederken, sahada Nihat’ı çok aradı. Onsuz takım gol sıkıntısı yaşıyor" diye yazdı. El Mundo Deportivo, "18 haftalık liderliğe Adios " derken, Sport "21 dakikada gelen üç gol, R.Sociedad’ı liderlikten etti. Hakemlerin yapamadığını Valladolid yaptı ve liderliği R.Madrid’e verdi" yorumunu yaptı. 
     
Nihat bir numara      TÜRK sporseverlerin Avrupa’da oynayan futbolcular arasında yaptığı değerlendirmede en fazla oyu Real Sociedad’da forma giyen Nihat Kahveci aldı. www.ajasspor.com da yapılan "Sizce Türkiye’yi en iyi temsil eden oyuncumuz hangisi" anketinde 4760 oy kullanıldı. Nihat Kahveci oyların yüzde 67’sini alırken, onu yüzde 27 oyla Emre Belözoğlu takip etti. Tugay Kerimoğlu 3.5, Yıldıray Baştürk 2.8, Tayfun Korkut 1.9, Okan Buruk ve Mustafa İzzet 0.7 oranında oy aldı. 
     
Kayakta iki madalya      ROMANYA’DA devam eden Balkan Kayak Kupası’nda, Kuzey Disiplini Kayaklı Koşu genç erkekler 10 kilometre serbest stilde Sebahattin Oglago birinci oldu. Pnadel Kayak Merkezi’nde süren yarışmalarda büyük bayanlar 5 kilometre serbest stilde ise Kelime Aydın ikinci sırayı aldı. Her iki sporcu da geçtiğimiz yıl ABD’nin Salt Lake kentinde yapılan Kış Olimpiyatı’nda da ülkemizi temsil etmişti. 
     
Milli güreşçiye hastane ayıbı      YAŞAR Doğu Turnuvası’nda sakatlanan milli güreşçi Tolga Topçu’ya ambülansla tedavi için gittiği Hecettepe Numune Hastanesi’nde boş senet imzalatılmak istendiği, kabul etmeyince de geri çevrildiği ortaya çıktı. Kaburgasından sakatlanan 24 yaşındaki güreşçi, doktorların federasyonun belgesini tanımaması üzerine şaşkına döndü. Hastaneden kapı dışarı edilen Topçu, İstanbul’a dönerek kendi imkanlarıyla tedavisine başladı. 
     
Sedat’ın gözyaşları      AKÇAABAT Sebatspor maçında göğsüne aldığı darbe nedeniyle sol ciğeri patlayan Yimpaş Yozgatsporlu Sedat, kendisini sakatlayan Bayram ile Numune Hastanesi’nde duygu yüklü anlar geçirdi. Gözyaşlarını tutamayan Sedat, "Bayram’ı eskiden beri tanıyorum. Kimseyi kasıtlı sakatlayacak bir insan değil" dedi. Bayram ise çok üzüntülü olduğunu belirterek arkadaşına moral vermeye çalıştı. 
     
Mustafa Özer vefat etti      YELKEN Federasyonu İstanbul İl Temsilcisi Emekli Deniz Albayı Mustafa Özer vefat etti. Özer’in cenazesi bugün öğle namazını müteakip Selimiye Camii’nden kaldırılacak. Merhuma Tanrı’dan rahmet, kederli ailesine başsağlığı dileriz. 
     



 SPOR 







bnba.jpg 

















</TEXT>
</DOC>
