<DOC>
<DOCNO> 104747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/siyaset/siy05.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLAS, BAŞKANI’NIN DİLEKÇESİNİ KONUŞUYOR 
</HEADLINE>
<TEXT>
En kararsız aday adayı 
     OLCAY AKDENİZ Muğla DHA 

     Milas’ın CHP’li Belediye Başkanı Fevzi Topuz’un milletvekilliği konusunda yaşadığı kararsızlık, ilçede ve siyasi çevrelerde günün konusu oldu. Ağustos başında Ankara’ya giderek yaklaşık bir hafta kalan Topuz, CHP Genel Başkanı Deniz Baykal’la görüşemedi. Muğla’dan seçilebileceği bir sıraya yerleştirilmeyi isteyen Topuz, parti yetkilileriyle görüştü, ancak güvence alamadı. Milas’a dönen başkan, arkadaşlarının teşvikiyle adaylık için istifa etmesi gereken son gün olan 8 Ağustos saat 16.55’te kaymakamlığa istifa dilekçesi verdi. Bu kararından pişmanlık duyan Topuz, son dakikada ikinci bir dilekçe verip istifasının işleme konulmamasını istedi. Her iki dilekçesi de kayda giren Topuz, Kaymakam Hulusi Doğan’ın olumlu görüşü doğrultusunda belediye başkanlığını sürdürdü. 
     Ancak son günlerde Kemal Derviş’in partiye katılmasının ardından CHP’nin oy oranının yükselme eğilimi göstermesi, Topuz’u bir kez daha pişman etti. Milletvekilliği kapısını aralamanın yollarını arayan Topuz, Doğan’dan, istifa ettiğine dair ilk dilekçenin işleme konulmasını istedi. Ne yapacağını şaşıran Doğan ise belediye başkanının her iki dilekçesinin de işleme konulduğunu bildirdi. Topuz, hukuki zemine dayalı bir çıkar yol aradı, günlerce uğraştı, ancak çare bulamayınca görevinin başına döndü. 
     



 SİYASET 














</TEXT>
</DOC>
