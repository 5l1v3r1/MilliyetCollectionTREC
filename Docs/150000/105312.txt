<DOC>
<DOCNO> 105312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/soneko36.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
10 banka piyasa yapıcılığı için sözleşme imzaladı... 
</HEADLINE>
<TEXT>

     Hazine, 10 banka ile piyasa yapıcılığı sözleşmesi imzalanarak bugün itibariyle uygulamaya geçildiğini duyurdu. 
     Hazine Müsteşarlığı'ndan yapılan yazılı açıklamada, devlet iç borçlanma senetlerinin ihracında ve ikincil piyasa işlemlerinde etkinliği artırmayı amaçlayan ''piyasa yapıcılığı sistemine'' ilişkin hazırlık çalışmalarının tamamlandığı bildirildi. 
     Buna göre, piyasa yapıcılığı sözleşmesi Akbank, Finansbank, HSBC Bank, Oyakbank, Ziraat Bankası, T.Dış Ticaret Bankası, Garanti Bankası, İş Bankası, Vakıfbank ile Yapı ve Kredi Bankası ile imzalandı. 
     Piyasa yapıcılığı sistemi ile bankalara, İMKB Tahvil ve Bono Piyasası'nda kotasyon verme yükümlülüğü getirilen ölçüt ihraçlar, Hazine tarafından ilk aşamada 22 Ocak 2003 ve 7 Mayıs 2003 itfa tarihli iskontolu senetler olarak belirlendi. 
     Sistem çerçevesinde, piyasa yapıcı ihalede kazandığı net tutarın yüzde 5'ine kadar olan tutarda ilave ihale devlet iç borçlanma senetlerini DİBS ihale sistemine göre ortalama veya ihalede kabul edilen fiyattan alım karşılığında, elinde bulundurduğu, ihalede satılan DİBS'ten daha kısa vadeli, tanımı ve fiyatı Hazine'ce belirlenen DİBS'leri Hazine'ye değişim amacıyla iade edebilecek. 
     Bu kapsamda, yarın yapılacak olan 140 gün vadeli Hazine bonosu ihalesi için değişim işlemine konu geri alınacak DİBS'lere ilişkin fiyat listesi ile yine yarın yapılacak 301 gün vadeli bono ihalesi için değişim işlemine konu geri alınacak DİBS'lere ilişkin fiyat listeleri de açıklamada yer aldı. 
     





</TEXT>
</DOC>
