<DOC>
<DOCNO> 136961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur09.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşler arasındaki iletişim hataları kitap oldu... 
</HEADLINE>
<TEXT>

     Sağlık Bakanlığı Temel Sağlık Hizmetleri Genel Müdürlüğü, evliliklerde eşler arasında yaşanan iletişim hatalarına dikkati çekmek amacıyla el kitabı hazırladı. 
     Kitapta, eşlerin birbirlerini anlamaları ve paylaşımcı olmaları, uzlaşmanın olabilmesi için de öncelikle eşlerin birbirlerini dinlemeleri gerektiği vurgulanıyor. 
     Evlilikte yaşanan iletişim hatalarına da yer verilen kitapta, eşlerin birbirlerinin olumsuz yönlerine odaklanmaları ve olumlu yönlerini görememeleri nedeniyle yıkıcı eleştirilerde bulunabildikleri kaydediliyor. Bu duruma, ''Sen beni incitmekten zevk alıyorsun'' ifadesi örnek olarak gösteriliyor. 
     Eşlerin birbirlerinin kişilik özelliklerini içeren yargı, eleştiri ve genellemeler yapmalarının da bir iletişim hatası olduğu belirtilerek, buna örnek olarak ''Sen zaten hep bencilsin'' ifadesine dikkat çekiliyor. 
     
     ''HİÇBİR TARTIŞMA BENİM YÜZÜMDEN BAŞLAMADI'' 
     Kitapta, diğer iletişim hataları örnekleriyle birlikte şöyle sıralanıyor 
     Akıl okuma ve yıkıcı niyet getirme ''Bunu benim iyiliğim için yaptığını söylüyorsun ama senin asıl niyetin beni aşağılamak.'' Geçmişi getirme ''Evliliğimizin ilk yıllarında ailenin bana yaptıklarını asla unutmayacağım.'' Kendini bütünüyle haklı görme ''Tüm evliliğimiz boyunca, hiçbir tartışma benim yüzümden başlamadı.'' Eşlerin kendi davranışlarıyla ilgili olarak sorumluluk almaması ''Beni kızdırıyorsun ve ben de işte bu yüzden saldırgan oluyorum.'' İşi yokuşa süren ifadeler ''Şimdi çaba gösteriyorsun ama artık çok geç, bunları 5 yıl önce yapmalıydın.'' Mantığı silah olarak kullanma ''Madem aynı görüşte değiliz, o halde benim dediklerimi çürüt, senin dediklerini yapalım.'' Eşlerden birinin danışman rolünü üstlenmesi ''Senin durumunu anlıyorum, bundan sonra doğruyu bulmana yardımcı olacağım.'' Ses tonunu yükseltme. 
     
     TAVSİYELER 
     Kitapta, eşler arasındaki iletişim hatalarını düzeltmeye ve iletişimi zenginleştirmeye yönelik olarak da şu tavsiyelerde bulunuluyor 
     ''Sen beni incitmekten zevk alıyorsun'' yerine ''Senden bunları duymak beni çok incitti.'' ''Beni her zaman başkalarının yanında aşağılıyorsun'' yerine ''Geçen gün başkalarının yanında söylediklerin beni çok utandırdı.'' ''Beni kızdırıyorsun ve ben de işte bu yüzden saldırgan oluyorum'' yerine ''Bazen öfkeme sahip olamıyorum.'' ''Madem aynı görüşte değiliz, o halde benim dediklerimi çürüt, senin dediklerini yapalım'' yerine ''Senin söylediklerin aklıma yatmasa da, eğer çok istiyorsan bunu senin için yapabilirim.'' ''Şimdi çaba gösteriyorsun ama artık çok geç, bunları 5 yıl önce yapmalıydın'' yerine ''5 yıldır yapmadığın davranışları bugün yapıyor olman beni çok mutlu ediyor.'' Kitapta, eşlerin de konuşmaya, dinlenilmeye ve anlaşılmaya ihtiyaçları olduğu belirtilerek, ortaya çıkacak sorunları birlikte çözmenin en geçerli yol olduğu vurgulanıyor. 
     





</TEXT>
</DOC>
