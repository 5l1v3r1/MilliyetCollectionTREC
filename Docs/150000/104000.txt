<DOC>
<DOCNO> 104000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun26.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da kadınların zaferi... 
</HEADLINE>
<TEXT>

     İran Meclisi, kadınlara boşanmada eşit haklar tanıyan yasa tasarısını onayladı. 
     Yasa tasarısı, sadece erkeklerin açabildiği boşanma davasını kadınların da açabilmesine, kadınların barınma ve sağlık giderlerini talep etmesine olanak sağlıyor. 
     Tasarının yasalaşması için Anayasayı Koruyucular Konseyi tarafından onaylanması gerekiyor. 
     Bayan milletvekili Elahe Kulai, tasarının, kadınların haklarını geliştirme ve erkek egemenliğindeki yasaları değiştirme yönünde verilen reform sözlerinin bir parçası olduğunu belirtti. 
     Aynı zamanda Tahran Üniversitesi öğretim üyesi ve kadın hakları savunucusu olan Kulai, İran'ın 12 kadın parlamenterinin, kadın haklarının gelişmesi için kapsamlı değişiklikler yapılması yönünde mücadele verdiğini kaydetti. 
     İran'da 1997 yılında Muhammed Hatemi'nin cumhurbaşkanı seçilmesinden bu yana kadınlar daha çok özgürlüğe kavuştu. Hatemi, devlet başkan yardımcısı olarak bir kadını atarken, kabinede olmasa da hükümette kadınlar çeşitli görevler üstlendi. 
     Reformcuların çoğunlukta olduğu parlamento, evli olmayan kadınların yurtdışında çalışmaları yasağını daha önce kaldırmıştı. 
     





</TEXT>
</DOC>
