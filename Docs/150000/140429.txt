<DOC>
<DOCNO> 140429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/guncel/gun18.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzyılın sanıklarına 2 bin suç sorulacak 
</HEADLINE>
<TEXT>

Yunanistan’da 19 cinayetten yargılanan 17 Kasım terör örgütünün üyeleri, insan onurunu zedelediği gerekçesiyle cam bölmenin kaldırılmasını istedi 
     YORGO KIRBAKİ Atina 

     Yunanistan’da "yüzyılın davası" sayılan 17 Kasım terör örgütünün mahkemesi, Pire’deki Koridalos Cezaevi’nde özel olarak hazırlanan salonda başladı. Örgütün 19 üyesinin toplam 2 bin suç işlemekle suçlandığı davada 300’den fazla tanık dinlenecek. Gazetecilerin ses kayıt cihazı ve cep telefonu taşımalarına izin verilmeyen salonda, 17 Kasım’ın biri kadın 19 üyesi, cam bir bölmenin içindeki sanık sandalyelerine oturdu. Teröristlerin avukatları, müvekkillerinin "insan onurunu zedelediğini" öne sürerek, cam bölmenin kaldırılmasını istedi. H kimler, bu talebi kabul etti. 
     1975-2000 arasında 2 Türk diplomatının da içinde bulunduğu 24 kişiyi öldüren, çok sayıda banka soygunu yapan 17 Kasım’ın üyeleri, zamanaşımına uğradığından 1983’ten sonraki 19 cinayet için yargılanacak. Türk diplomatları Çetin Görgü ve Ömer Haluk Sipahioğlu, 1991 ve 1994 yıllarında öldürülmüşlerdi. 
     Duruşmada, sanıklar için ayrılan bölmenin ilk sırasında Türk diplomatlarının da katilleri Savas Ksiros ve Dimitrios Kufodinas’ın yanı sıra her iki teröristle yaşayan Angeliki Sotiropulu oturdu. Mahkeme salonu ve çevresinde 200 polis görev yaptı. 17 Kasım üyelerinin bazılarının suçlarını kabul edeceği, bazılarının ise "devrim" için tetiğe bastıklarını söyleyeceği öğrenildi. Örgütün beyni Aleksandros Yiotopulos ise, örgütle hiçbir ilişkisi bulunmadığını iddia edecek. 
     



 GÜNCEL 


















</TEXT>
</DOC>
