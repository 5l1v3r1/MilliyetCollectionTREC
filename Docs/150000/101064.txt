<DOC>
<DOCNO> 101064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/ekonomi/eko07a.html </URL>
<DATE> 2002/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlanma 245 bin kişiye iş yarattı 
</HEADLINE>
<TEXT>

Sanayi üretiminin yükseldiği nisan - haziran döneminde, işsizlik oranı bir önceki üç aya göre 2 puan geriledi. İşsiz sayısı ise 245 bin azaldı 
     ANKARA Milliyet 

     Devlet İstatistik Enstitüsü DİE 2002 yılı ikinci dönem nisan - haziran geçici sonuçlarına göre Türkiye’de 2 milyon 217 bin işsiz bulunuyor. Türkiye’deki işsizlik oranı ise yüzde 9.6 olarak belirlendi. 
     DİE, Hane Halkı İşgücü Anketi ikinci dönem geçici sonuçlarına göre, işsizlik oranı bu yılın ilk çeyreğine göre gerilerken, geçen yılın aynı dönemine göre yükseldi. Geçen yılın ikinci döneminde bu oran yüzde 6.9’du. Bu yılın ilk çeyreğindeki işsizlik oranı ise yüzde 11.8 olmuştu. 
     Yine bu yılın ilk çeyreğine göre işsiz sayısı 245 bin kişi azaldı. İlk çeyrekteki 2 milyon 462 bin olan işsiz sayısı ikinci çeyrekte 2 milyon 217 bine düştü. Geçen yılın ikinci döneminde yüzde 23.2, bu yılın ilk döneminde yüzde 29.4 olan eğitimli genç işsizlerin oranı da bu yılın ikinci döneminde yüzde 27.2 olarak belirlendi. 
     
     İşgücünün yarısı kaçak 
     Anket, kaçak işçi boyutunu da gözler önüne serdi. Türkiye genelinde istihdam edilenlerin yüzde 52.3’ü herhangi bir sosyal güvenlik kuruluşuna kayıtlı değil. Sosyal güvenlik kuruluşuna kayıtlı olmadan çalışan kişi sayısı 10 milyon 908 bine ulaşıyor. 
     



 EKONOMİ 



















</TEXT>
</DOC>
