<DOC>
<DOCNO> 147455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun03.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta havaalanında şiddetli çatışmalar yaşanıyor... 
</HEADLINE>
<TEXT>

     Amerikan askerlerinin, Bağdat'a 20 kilometre uzaklıktaki Bağdat Uluslararası Saddam Havalimanı'nda meydana gelen çatışmalarda, 5 Irak tankını ve çok sayıda askeri kamyonu imha ettiği bildirildi. 
     Amerikan askerlerinin arasında bulunan Reuters muhabiri Luke Baker, Amerikan güçlerinin, Irak tanklarının karşı saldırısını püskürttüğünü belirterek, havalimanında 4 adet T-72 ile 1 adet T-62 tankının imha edildiğini söyledi. 
     Havalimanında çok sayıda Iraklı askerin cesedini de gördüğünü ifade eden Baker, Amerikan güçlerinin zayiatları hakkında ise bilgi vermedi. 
     Bu arada, bölgedeki kaynaklar, Bağdat'a ilerlemek isteyen Amerikan güçlerine Irak güçlerinin çevre binalardan ve ağaçlıklardan havan topu ve bombaatarlarla saldırılarda bulunduğunu, Amerikan askerlerinin de dikkatle ilerlediğini bildiriyorlar. 
     

     
</TEXT>
</DOC>
