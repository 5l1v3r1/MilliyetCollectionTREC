<DOC>
<DOCNO> 136162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/spor/ytan.html </URL>
<DATE> 2003/02/10/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Hakemle gelen sonuç 
</HEADLINE>
<TEXT>

     Trabzonspor’un bu puan kaybına bir dizi sebep sayabiliriz 
     Müsabakanın 15. dakikasında Melekler’in sahaya inip, Elazığ kalesini koruma altına alması, topun Trabzonspor’u sevmemesi... İki kez direklerin gole geçit vermemesi birer sebep. 
     Trabzonspor’un ilk topa müdahaleden sonra, tek topa yönelmemesi ve dolayısıyla da pas yüzdesinin düşük olması, sistem karmaşası içinde kıvranması bir başka sebep. 
     Fatih’in, M.Yılmaz’ın, Gökdeniz’in ve Muzaffer’in yakalayıp da gole çeviremedikleri pozisyonlar ve özellikle maçın sonlarına doğru üç puanı koparma adına ortaya konulan gayretin sonuç getirmemesi nasibe dayalı önemli bir sebep. 
     Ama en önemli sebep Cem Papila. 
     Maçın gözlemcisi olsam, dünkü yetmişe yakın karar veren Papila’ya tartışmasız elliye yakın fatura çıkartırım. 
     Cem Papila, hukukçu... Zonguldak’ta serbest avukatlık yapıyor hemşerim. Yani, hak ve hukuku savunuyor. Benim gibi, doğru ve eşit hukukun peşinde koşuyor. Papila’nın yan dal ihtisası olan hakemlik da aynı. O da hakkaniyet üzerine kurulu. Dünkü kararlarıyla hukukçu hemşerim, Trabzonspor’un emeğini gasp etti... Çok yazık. 
     Saymakla bitmez... Elazığ ceza sahası içinde ince faullere düdük çalan Papila, kasti tekmeleri görmemezlikten geldi... İki penaltı vermedi, iki de kırmızı kart. Cezalı duruma düşen Erman Güraçar ile Mustafa Yalçınkaya’ya gösterdiği kartlar fazlaca ağırdı. 
     Trabzonspor dün Elazığ’a puan vermedi, iki puanı Cem Papila çaldı. Hakemin tayin ettiği maçın sonucu bu kadar olur. 
     



 SPOR 






























</TEXT>
</DOC>
