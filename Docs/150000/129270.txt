<DOC>
<DOCNO> 129270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sondun23.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Bakü'de... 
</HEADLINE>
<TEXT>

     AK Parti Genel Başkanı Recep Tayyip Erdoğan, Türkiye'nin Azerbaycan ile ilişkilerini daha da geliştirmek istediklerini söyledi. 
     Erdoğan, 5 günlük Türk Cumhuriyetleri gezisinin ilk durağı Azerbaycan'a gelişinde havaalanında kısa bir açıklama yaptı. 
     AK Parti'nin, bölgeye yönelik izlenen politikayı daha aktif hale getireceğini söyleyen Erdoğan, bu çerçevede Azerbaycan ile ilişkilerin daha da geliştirilmesine önem verdiklerini kaydetti. Erdoğan, Bakü'ye kalabalık bir heyetle geldiğini hatırlatarak, görüşmelerin amacının iki ülke ilişkilerini daha ileri götürmek olduğunu belirtti. 
     Erdoğan, Yukarı Karabağ sorununun çözümünde Azeri ve Ermeni liderleri arasındaki görüşmeleri ve AGİT Minsk grubunun çabalarını desteklediklerini de bildirdi. 
     AK Parti lideri Erdoğan ve beraberindeki heyet, daha sonra Cumhurbaşkanlığı'na hareket etti. 
     Erdoğan'a gerek Azeri basınından gerekse Bakü'deki yabancı basından büyük bir ilgi olduğu gözlendi. 
     





</TEXT>
</DOC>
