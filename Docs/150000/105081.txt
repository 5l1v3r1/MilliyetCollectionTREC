<DOC>
<DOCNO> 105081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/spor/spo02.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
YARALAR SARILDI 
</HEADLINE>
<TEXT>

Fenerbahçe Teknik Direktörü Lorant, Feyenoord maçının şokunu atlattıklarını söyledi, "Denizlispor maçına hem vücut, hem de beyinsel olarak hazırız" dedi 
     YALÇIN TÜRK 

     İyi olan oynar’ 
     ŞAMPİYONLAR Ligi’ne veda ettikten sonra kabuğuna çekilen Fenerbahçe Teknik Direktörü Lorant dün bir basın toplantısı düzenledi, "Şu anda benim değil, takımın durumu önemli" açıklamasını yaptı. Alman hoca, "Feyenoord maçı sonrası yaralarımızı çabuk sardık. Hem vücut, hem de beyinsel olarak hazırız. Çünkü çok iyi çalıştık. Kimi oynatacağımı yarın bugün göreceksiniz. Kim her yönüyle hazırsa, ona görev veririm" ifadelerini kullandı. 
     
     Taraftar haklı’ 
     FENERBAHÇE taraftarını bir daha hayal kırıklığına uğratmayacaklarını savunan Lorant, "Eleştiri ve tepkiler güncel hayatın bir parçasıdır. Şimdi önemli olan kendimizi temize çıkarmak. Bize ne kadar küfretseler haklılar. Ben eleştirilere abartılı ve haksız da olsa saygı duyarım" dedi. Hiçbir oyuncusunu ortada bırakmayacağını da belirten Alman hoca, "Gece hayatı diye bir şey yok. Her futbolcum nasıl davranacağını iyi biliyor" yorumunu yaptı. 
     
     Gol problemi var’ 
     UEFA Kupası’nda eşleştikleri İsviçre’nin Solno takımı ile ilgili fikir yürütmeyeceğini söyleyen Werner Lorant, "Önce Denizlispor maçına konsantre olmalıyız. Ancak rakibimizi yakın takibe alacağız" dedi. Washington’u da savunan Alman çalıştırıcı, "Feyenoord maçlarıyla performansını değerlendirmeyin. En büyük sorunumuz gol yollarında. Pozisyonları rahat buluyoruz ama gole çeviremiyoruz. Bu haftadan itibaren gol atmayı da başaracağız" diye konuştu. 
     
No problem      BAŞKAN Aziz Yıldırım önceki akşam Teknik Direktör Lorant ve antrenör Oğuz Çetin ile birlikte akşam yemeği yedi. Yıldırım’ın sohbet sırasında "Birbirinizle probleminiz var mı " sorusunu yönelttiği, Lorant ile Oğuz’un ise "Kesinlikle sorun yok. Gayet iyi anlaşıyoruz" cevabını verdiklerini öğrenildi. Lorant dünkü basın toplantısında ise, Oğuz ile ilgili "Benim biriyle sorunum olursa bunu yüz yüze konuşarak çözerim" dedi. 
     
Serhat’ın isyanı      FENERBAHÇE’NİN genç oyuncusu Serhat, adlarının alemciye çıktığını belirtti, "Bize yazık değil mi. Ekmeğimizi futboldan kazanıyoruz. Bizi yem gibi kamuoyunun önüne atmaya kimsenin hakkı yok" dedi. Disiplin sorunları olmadığına dikkat çeken golcü oyuncu, "Bizi işimizi yapmıyormuşuz gibi lanse etmesinler" diye konuştu. 
     GÜNLERİNİN büyük bir bölümünün Samandıra’da geçtiğini söyleyen Serhat, "Bir maç kaybettik, herkes idam sehpası kurdu. Sanki biz üzülmedik, kahrolmadık. Salı gününden beri sokağa çıkamıyoruz. Önemli maçlardan önce dört gün kamp yapıyoruz. Ama hala bizim için iyi yaşamıyorlar söylentilerini yayıyorlar" ifadelerini kullandı. 
     
Kariyerim tartışılmaz’      SARI - Lacivertli takımın tartışılan santrforu Washington, Feyenoord maçından sonra yapılan eleştirilerin kendisini çok üzdüğünü söyledi. Brezilyalı golcü, "Sürekli yerden yere vuruluyorum. Değerli ve kariyeri olan bir futbolcu olduğuma inanıyorum. Brezilya’da Milli Takım’da oynadım. Bu da kalitemi gösterir" diye konuştu. 
     İSTEDİĞİ topları alamadığı takdirde başarılı olamayacağını kaydeden Washington, "Brezilya’da oynadığım takım oyun sistemini bana göre kuruyordu. Orada attığım golleri unutmadım. Son üç sezonda iki kez gol kralı oldum. Eğer takımın bana göre oyun kurgusu olursa, işim kolaylaşır. Arkadaşlarım zamanla bana alışacaktır" dedi. 
     
Taraftara çağrı var      YÖNETİCİ Murat Özaydınlı, Denizlispor maçında Fenerbahçe taraftarını tribünlerde görmek istediklerini söyledi. Özaydınlı, "Fenerbahçe taraftarı büyüktür. İşte böylesine kötü bir günde hem takımına, hem kulübüne sahip çıkacaktır. Denizlispor maçında tribünlere koşup, takımlarına destek vererek, bunu göstereceklerdir" dedi. 
     
Abdullah kadro dışı      Teknik Direktör Werner Lorant, Abdullah’ı Denizlispor maçının kadrosuna almadı. Tecrübeli oyuncunun yanı sıra kaleci Volkan, Ali Akdeniz, sakatlığı süren İsmail Güldüren ile durumunda herhangi bir gelişme görülmeyen Revivo kadroda yer almadı. Sarı - Lacivertliler, dünkü idmanın ardından Samandıra’da kampa çekildiler. 
     



 SPOR 




























</TEXT>
</DOC>
