<DOC>
<DOCNO> 142100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/ekonomi/aeko.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanından çevirip düzeltme yaptırdılar 
</HEADLINE>
<TEXT>

2003 bütçesini eleştiren sözleri üzerine havaalanındayken aranarak Ankara’ya çağrılan Chhibber’in başında olduğu Dünya Bankası Temsilciliği’nden gönül alma açıklaması geldi 
     ANKARA Milliyet 

     Önceki gün Reuters’a verdiği demeçte, "2003 bütçesinin, çiftçilere ve orta sınıfa zarar verdiği için desteklenebilecek bir bütçe olmadığını" belirten Dünya Bankası Türkiye Temsilcisi Ajay Chhibber, ABD’ye giderken yoldan çevrilip, düzeltme istendi. 
     İlk aşamada ekonomi yönetiminin düzeltme isteğini reddeden ve Dünya Bankası yönetimine şik yet edilen Chhibber’in başında olduğu Dünya Bankası Türkiye Temsilciliği’nden dün gönül alma açıklaması geldi. Altında Chhibber’ın imzası olmayan açıklamada, "hükümetin makro ekonomik istikrar programı ve yürütülen yapısal ve sosyal reformları konusunda genel olarak mutabık olunduğunu" bildirdi. 
     
     Krediler reformlara bağlı’ 
     Mali yardımın reformların yerine getirilmesi ile yakın ilişkili olduğu da vurgulanan açıklamada, Dünya Bankası’nın, ön görüşmeleri sonuçlanan 2004 - 2006 mali yılı için, Ülke Yardım Stratejisi çerçevesinde Türkiye’yi desteklemeye hazır olduğu da dile getirildi. Açıklamada, özellikle son beş yıl içinde Dünya Bankası’nın Türkiye’yi değişmez şekilde desteklediği kaydedilerek, Dünya Bankası’nın bu süre içerisinde güçlü mali ve teknik desteği ile Türkiye’de önemli reformlar olan bankacılık, tarım, enerji ve kamu sektörüyle sosyal programların yürütüldüğü hatırlatıldı. 
     Bu arada Chhibber, IMF Türkiye Temsilcisi Odd Per Brekk ile birlikte Hazine’ye giderek bir görüşme yaptı. 
     
     Gül Sorumsuz açıklama 
     Abdullah Gül ise Başbakanlık’tan istifasından önce düzenlediği basın toplantısında, Chhibber’in sözlerine ilişkin bir soru üzerine "Yanlış yapmıştır. Yapılan çalışmaların içerisinde kendisi de olmuştur. Sosyal politikalarla ilgili bir muhalefet anlayışı içerisinde sorumsuzlukla konuşma yapılmıştır" dedi. 
     Gül, orta sınıf ve çiftçiler için kaynak ayrılmadığı eleştirisiyle ilgili şunları söyledi "Yılın ikinci yarısında bazı kaynaklar Hazine’ye girecek. Bunlardan o ihtiyacı karşılamayı planlıyoruz. Oraya bütçe 100 trilyon koyduk, onun ihtiyacı 700 - 800 trilyon lira civarında olacak. Ama onu, yılın ikinci yarısında gelecek kaynaklarla tamamlayacağız." Gül, yoksullara da son üç ayda 40 trilyon lira gönderildiğini kaydetti. 
     
Türkiye’de 6 milyon aç var      Hükümet, Chhibber’in eleştirdiği yoksul tablosunu netleştirdi 6 milyon kişi açlık sınırının altında yaşıyor 
     SEÇKİN ÜREY 
ANKARA 

     Dünya Bankası Türkiye Direktörü Ajay Chhibber’ın eleştirdiği sosyal tablo AKP hükümeti tarafından netleştirildi. Acil Eylem Planı’nda üç ay içinde yapılacağı söz verilen Türkiye’de açlık sınırının altında yaşayanların tespiti işlemi tamamlandı. 6 milyon 74 bin 961 Türkiye Cumhuriyeti vatandaşının açlık sınırının altında yaşadığı belirlendi. 
     Devlet Planlama Teşkilatı DPT , Devlet İstatistik Enstitüsü DİE , yerel yönetimler ve sivil toplum kuruluşlarıyla yürütülen sayım çalışmaları sonucunda ortaya ürkütücü bir tablo çıktı. Türkiye çapında 833 vakıf ve dernekten gelen bilgiler DİE ve DPT’de toplandı. Türkiye genelinde 6 milyon 74 bin 961 kişinin açlık sınırı altında yaşadığı, bu rakamın 1 milyon 447 bin 487 haneye denk geldiği ortaya çıktı. Belirlenen rakamların ham sonuçlar olduğu ve üzerinde halen çalışıldığına dikkat çekildi. 
     
     Nüfusun yüzde 9’u aç 
     DİE’nin son genel nüfus sayımında açıkladığı rakamın 67 milyon 803 bin 927 olduğu dikkate alındığında, Türkiye’de açlık sınırının altında yaşayan nüfus, toplam nüfusun yüzde 8.95’ini oluşturuyor. Acil Eylem Planı’nda açlık sınırının altında yaşayanların toplam nüfusa oranının yüzde 15 olduğu öngörülmüştü. 
     
     Sıra yardıma geldi 
     Türkiye’de yoksulluk araştırması en son 1994’te gerçekleşti. Günlük geliri 1 doların altında olanların nüfusa oranının yüzde 2.4, geliri 2 doların altında olanların oranının da yüzde 18 olduğu tespit edilmişti. 
     Yetkililer, belirlenen rakamların oluşturulacak veri tabanına aktarılmasından sonra, açlık sınırı altında olan ailelere gıda, yiyecek ve yakacak yardımına başlanacağını bu ailelerin çocuklarına eğitim, sağlık yardımı yapılacağı ifade edildi. Acil Eylem Planı’nda yardımların üç ay içinde başlatılacağı taahhüt edilmişti. 
     
Ali Babacan’a Maksadını aşan üslupla tercüme edildi’ dedi      Devlet Bakanı Ali Babacan, dün Başbakan Abdullah Gül’ün düzenlediği basın toplantısının ardından bu konuyla ilgili soruları yanıtlarken, "Chhibber’ın uçakla İstanbul’a oradan da Amerika’ya geçeceğini öğrendik. İstanbul havaalanında kendisiyle temas kurduk. Chhibber’dan geri dönmesini ve konunun açıklığa kavuşturulmasını istedik. Bunun üzerine tekrar Ankara’ya döndü" dedi. 
     Türkiye ile Dünya Bankası arasında bir problem olmadığını belirten Babacan, Chhibber’ın açıklamasını görünce hayretle karşıladıklarını söyledi. 
     
     Metin Washington’da 
     Dünya Bankası’nın Washington’daki merkeziyle de temas kurduklarını ifade eden Babacan, "Ben de Dünya Bankası Başkan Yardımcısı Katsu ile görüştüm" dedi. 
     Babacan, Chhibber ile mülakatın İngilizce yapıldığını belirterek, "Tercüme edilirken maksadı aşan bir üslupla tercüme edilmiş olabileceği bize aktarıldı" dedi. 
     Mülakatın tam metninin deşifre edildiğini bildiren Babacan, "Washington’da incelemeye alınacak" diye konuştu. 
     Babacan, "Chhibber’ın sözleri Amerika’nın Dünya Bankası üzerinden baskı oluşturması olarak değerlendirilebilir mi " sorusu üzerine, "Hayır. Ona ihtimal vermiyorum. Dünya Bankası uluslararası bir kuruluş. Amerikan yönetiminin etkisi olmaması gerekir" şeklinde konuştu. 
     
     Yakış Anlayamadım 
     Dışişleri Bakanı Yaşar Yakış da Chhibber’ın sözleri için "Bir milletler arası memurun üslubu değil. Bütün müzakerelere katılmış. Şimdi ortaya çıkıp konuşmasının nedenini anlayamadım" dedi. 
     



 EKONOMİ 


















</TEXT>
</DOC>
