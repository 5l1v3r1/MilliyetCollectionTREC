<DOC>
<DOCNO> 103234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/ekonomi/eko03.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuborg’tan meyveli bira 
</HEADLINE>
<TEXT>

Türk Tuborg ortağı Carlsberg lisansıyla Türkiye’de meyveli bira üretimine başladı. İlk olarak limon aromalısı piyasaya çıkan bira Cube’ ismiyle satılıyor 
     FATİH ÇINAR 

     Ortağı Carlsberg’in lisansı ile Cube markasıyla meyve aromalı bira üretimine geçen Türk Tuborg, ilk örneği limon aromalı bira ile verdi. 
     Birkaç gün önce piyasaya çıkan limonlu birayı eylül sonuna kadar vişne, elma ve şeftali aromalı biralar izleyecek. Türk Tuborg CEO’su güçlendirilmiş genel koordinatör Ercüment Berilgen, "Cube piyasaya bir kaç gün önce çıktı. Bugüne kadar 63 bin litre sattık. Daha tanıtımını bile yapmadığımız halde bu rakam çok başarılı bir işe imza attığımızı ortaya koydu" dedi. 
     Farklı aromalarla çeşitlerini artıracaklarını, mevsimlere göre de ürün çeşitlemesi içine gireceklerini söyleyen Berilgen, "Cube’ün alkol oranı bira kadar. Fakat daha hafif bir içim sunuyor. Özellikle kadınlar ve gençler çok sevecek" diye konuştu. 
     
     Laila’da 10 milyon 
     Cube’ün en çok satıldığı yerler güney sahillerindeki bar ve diskolar ile büyük kentlerdeki eğlence mek nları. Marketlerde 1.5 ile 2 milyon arasında rakamlarla satılan içeceğin Laila’daki satış fiyatı ise 10 milyon lira. 
     Cube’ün Margarita tadında bir tad taşıdığını söyleyen Ercüment Berilgen, "Avrupa’da çok tercih edilen bir içecek. Türkiye’de de bu ilgiyi alacağını şimdiden ortaya koydu" dedi. 
     Bira pazarı hakkında da bilgi veren Berilgen, satışların yılın ikinci üç aylık dönemde yüzde 3 arttığını söyledi. Berilgen, Dünya Kupası maçlarının bu artıştaki en büyük etken olduğunu dile getirdi. Bu yıl 140 - 145 milyon dolar ciro rakamına ulaşacaklarını söyleyen Berilgen, 190 milyon litre de satış hedefleri olduğunu belirtti. 
     



 EKONOMİ 
















</TEXT>
</DOC>
