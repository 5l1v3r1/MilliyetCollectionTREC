<DOC>
<DOCNO> 137190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/guncel/agun.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış konvoyuna bedava benzin 
</HEADLINE>
<TEXT>

Suriye sınırından Bağdat’a kadar süren uzun yolculukta Iraklıların büyük coşkusuyla karşılaştık. Araçlarımızın depoları ücretsiz dolduruldu. Bağdat’ta zafer işareti yapan Iraklıların çoğu silahlıydı 
     BÜLENT ÖZDEMİR Bağdat 

     Bağdat’a varır varmaz görev yerimiz belli oldu. Irak Dayanışma Barış ve Dostluk Organizasyonu Başkanı Abdülrezzak El Haşimi, ilk görüşmemizde bizden beklentilerini açık açık söyledi "Hepimiz size minnettarlık duyuyoruz. Sizden beklentimiz özellikle su arıtma tesisleri, enerji tesisleri ve kültürel varlıkları koruyarak, burada kalkanlık yapmanız." 
     Resmi kaynakların ifadelerine göre iki gün içinde Irak’ın birçok kentinde hükümetin belirlediği önemli merkezlerde konuşlandırılacağız. Kentin meydanlarını, binaların duvarlarını Saddam Hüseyin’in askeri - sivil dev posterleri süslüyor. Karşılaştığımız her Iraklı zafer işareti yapıyor ve ABD Başkanı George W. Bush’a tepkisini dile getiriyor. Özellikle orta yaş üstü, baba Bush nedeniyle 1991’de yaşadıkları acıyı anlatıyor. Dicle Nehri boyunca ve önemli askeri noktalarda resim çekilmesi kesinlikle yasak. Halk da ordusuna büyük güven duyuyor. 
     Bağdat tamamen inşaat alanı gibi. Bir yanda savaş beklentisi, öte yanda yatırımlar. Park, cami ve gezi alanı gibi sosyal tesisler gibi altyapı çalışmaları her şeye rağmen devam ediyor. 
     
     SEVGİ GÖSTERİLERİ 
     Suriye’den Irak’a geçtikten sonra Bağdat’a kadar yoğun ilgi gördük. Daha ilk köyde tüm araçlarımızın depoları ücretsiz dolduruldu. Bize karşı çok iyiler, ancak ABD’ye tepki büyük. 
     Dikkatimizi çeken bir başka nokta da herkesin silahlı olması... Çobanlar dahi silahlı. Otobüsle ilerlerken orta yaşlı bir Iraklı belindeki hançeri çekerek, "Bush’un boğazını böyle keseceğiz" diyor. 
     
     CATHERİNA’YA RAKİP 
     Bağdat’ta iki ayrı otele yerleştik. Burada da ilgi odağı Catherina, ama kendisine bir de rakip çıktı. İngiltere’den gelen Filistin asıllı Rajia Dajani... Rajia çok iyi Arapça biliyor. Grupla halk arasındaki bağlantıyı da genellikle o kuruyor. 
     Catherina ve Rajia’nın dostluğu da dünyaya tam bir mesaj içeriyor. Catherina ve Rajia aynı odayı paylaşıyorlar. Ve birbirlerinden hiç ayrılmıyorlar. 
     Catherina sohbetimizde sürekli Türkiye’de gördüğü yakın ilgiden söz ediyor. Türk insanlarının çok sıcak olduğunu söylüyor. Hatta "İstanbul’u çok sevdim. Çok fantastik buldum" diyerek "Kalabilirim" sinyali veriyor. 
     Zapatista John Ross’dan söz etmiştim. Amerika’da birçok gazetenin Latin Amerika muhabirliğini yapan Ross, çok sayıda savaş görmüş. Yıllarca Zapatistlerle yaşayan ve zaman zaman onların eylemlerine de destek veren Ross, "İlk defa böyle kirli ve haksız bir savaş görüyorum. Amerika’nın Irak’a saldırmaya hakkı yok. Bu yaştan sonra makinemi kenara bıraktım. Irak halkının yanında olmak için" diyor. 
     Gözündeki rahatsızlığa rağmen canlı kalkanlıktan vazgeçmeyeceğini söyleyen Ross, "Eğer barış benim ölümümle olacaksa, canımdan vazgeçmeye hazırım" diye de ekliyor. 
     Su sorunumuz yok, ancak et yemekten bıktık. 
     
     IRAK’TA YAŞAM 
     Elli doların karşılığı bir poşet dolusu Irak Dinarı. Bu yüzden hepimiz para taşımakta zorlanıyoruz. O nedenle de dolarları azar azar bozduruyoruz. Bağdat’ın giriş ve çıkışında araç, vize ve pasaport kontrolleri çok sıkı. Kuş uçurtulmuyor. Irak’ta en ucuz şey ise petrol ve petrol ürünleri. Pompacılar ilkel aletlerle yarısı boşa akan benzine aldırış dahi etmiyorlar. Benzin istasyonları devlet denetiminde, bu yüzden sürücülerin yola çıkmadan önce depolarını doldurmaları gerekiyor. Iraklılar özellikle ülkede zor bulunan tüp gaz alma peşinde. Irak’ta bir dolar karşılığı bin dinar. En büyük banknot 250 dinar. Yerli sigara bin dinara satılırken, yabancı sigaralar bin 250 ile bin 500 dinara satılıyor. 
     
"Sığınakta ölenleri böyle andık"      1991 yılındaki Körfez Savaşı’nda 13 Şubat sabaha karşı bombalanan Bağdat’taki El Amiriya sığınakta anıt haline getirilmiş. Dün üst düzey askeri yetkililerin de katılımıyla törenle açılan sığınağın girişinde savaşın vahşetini gözler önüne seren fotoğraf sergisi vardı. Hepimiz oradaydık. Anıtın önünde ise çoğu kadın ve çocuk 418 kişinin hayatını kaybetmesine neden olan bombanın düştüğü anı simgeleyen dev bir saat yer alıyor. Anıtın içinde de ölenlerin resimleri bulunuyor. Törenin ardından ekibimizdeki canlı kalkanlar, anıt önünde yerlere yatarak sığınakta ölen insanları canlandırıp savaşı protesto ettiler. 
     



 GÜNCEL 











</TEXT>
</DOC>
