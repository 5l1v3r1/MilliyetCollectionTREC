<DOC>
<DOCNO> 128053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun01.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yardım ekibi Bem havaalanınında bekletiliyor... 
</HEADLINE>
<TEXT>

     İran'ın Bem kentini yerle bir eden depremden sonra arama ve kurtarma çalışmalarına katılmak amacıyla hafta sonunda gelen Amerikan ekibi, İranlı yetkililerden yeşil ışık bekliyor. 
     Sayıları 80 civarında olan ekip elemanları, dün Kirman'a, bugün de Bem havaalanına geldi. Ancak İranlı yetkililer, yardım çalışmalarına katılmalarına henüz onay vermediler. 
     ABD ile İran arasındaki diplomatik ilişkilerin kesildiği 1980 yılından bu yana İran'a gelen ilk resmi ekibi oluşturan Amerikalılar, Bem'e 10 km mesafedeki havaalanında bekliyorlar. Oysa diğer ülkelerden gelen yüzlerce yardım elemanı, Bem'de devrim muhafızlarının eski bir karargahında kurulan merkezde konaklıyor. Çalışmalar buradan koordine ediliyor. 
     Amerikan ekibindeki kişilerin bazıları, yardım çalışmalarına katılmalarının geciktirilmesinden rahatsızlık duyduklarını belirttiler. Washington yakınlarındaki Fairfax'tan gelen emekli itfaiye eri Jeff Donaldson, ''Umduğumuz kadar çabuk gelemedik. Hala izin bekliyor olmak hoş değil. Biz yardım eli uzatabilmek için buradayız oysa...'' diye konuştu ve İran hükümetinin çağrısı üzerine İran'a geldiklerini hatırlattı. 
     Geçen cuma sabahı meydana gelen depremde Bem kenti, yerle bir olmuştu. Ölü sayısının 40 bin civarında olmasından korkuluyor. 
     
</TEXT>
</DOC>
