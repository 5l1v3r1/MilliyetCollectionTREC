<DOC>
<DOCNO> 149994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo03.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda işin sırrı beslenme... 
</HEADLINE>
<TEXT>

     Futbol dünyanın en sevilen oyunlarından birisi olarak kabul edilirken, egzersiz yapmanın da mükemmel bir yolu olarak nitelendiriliyor. Zürih'te yapılan ''Futbol Performansı için Besinler ve Beslenme'' adı altında toplanan ''Görüş Birliği Konferansı''nın sonuçları ''Mars Kitapçığı'' adıyla derlenirken, oyuncuların performanslarını geliştirmek isteyecekleri bunun için de doğru beslenmeyi öğrenmeleri gerektiği kaydediliyor. 
     Türkiye Futbol Antrenörleri Derneği'nin internet adresi ''www.tufad.org.tr'''de yayınlanan makaleye göre, ancak, doğru beslenmeden kazanılabilecek ek yararların gözden kaçırılmakta olduğu ve bilinmediği ifade ediliyor. 
     Futbol ve beslenmenin amacının, tüm beceri seviyelerindeki oyuncuların ne zaman ne yediklerinin hem antrenman, hem de maçta onları nasıl etkileyebileceğini anlamalarına yardım etmekte olduğu belirtiliyor. 
     Futbolda yüksek performansa ulaşmanın öneminin yer aldığı makalede, özetle şu görüşlere yer veriliyor 
     ''Futbol yüksek şiddetli, 90 dakikalık süreç içerisinde hem kuvveti hem de dayanıklılığı gerektiren kesintili bir aktivitedir. Elit düzeydeki bir erkek futbolcu, maç süresince yaklaşık olarak 11 kilometre koşmaktadır. Topu yakalamak, sıçramak, hızlanmak, geriye dönmek ve hatta yerden kalkmak gereksinimleri de artıracaktır. Bunun yanında ayrıca oyuncunun algılama ve motor becerileri de uygulaması gerekecektir. Bir futbol maçı süresinde, yüksek şiddetli koşu yaklaşık 1000 metre kadardır. Bu yaklaşık 20 çok kısa ve hızlı sürat koşusunu içermektedir. Bazı oyuncular bir maç süresince enerji depolarını önemli miktarda azaltabilirler ve tam anlamıyla yakıtsız durumda kalırlar. Bu durum şüphesiz performansı ciddi şekilde sınırlayarak bir maçın sonucunu etkileyebilir. Enerji depolarının nasıl yenilendiğinin ve nasıl korunduğunun bilinmesi oyuncunun hazırlanmasının önemli bir parçasıdır. Ayrıca, futbolcular bir maç süresince önemli miktarda sıvı kaybederler. Normal hava koşullarında bir oyuncu 2 kilo vücut kitlesini kaybedebilir. Bununla birlikte maçın gereksinimlerini karşılamak, yeterli enerji ve su tüketmekten fazlasını ifade etmektedir. Değişik dönme manevraları ve oyuncuların tekrarlayan çarpışmaları futbolcuların iskelet ve kas sistemlerine büyük yük bindirir. Doğru besin öğelerini tüketmek sakatlanma riskini azaltabilir. Enerji temel olarak karbonhidrat ve yağlardan sağlanmaktadır.'' 
     





</TEXT>
</DOC>
