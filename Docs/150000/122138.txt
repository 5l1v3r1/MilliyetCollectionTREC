<DOC>
<DOCNO> 122138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo02.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons-Bucks maçında Mehmet Okur 6 sayı attı... 
</HEADLINE>
<TEXT>

     ABD Profesyonel Basketbol Ligi'nde Doğu Konferansı Merkez Grubu ikincisi Detroit Pistons, aynı grupta dördüncü sırada bulunan Milwaukee Bucks'a deplasmanda 109-86 yenilirken, Mehmet Okur, 6 sayı attı. 
     Milwaukee'deki maçta oyuna sonradan giren ve 10 dakika sahada kalan Mehmet Okur, 2 sayılık atışlarda 3 şuttan 1'inde isabet buldu. 3 sayılık atış denemesinde bulunmayan Okur, 4 faul atışını da değerlendirince maçı 6 sayıyla tamamladı. Mehmet Okur, ayrıca 1 ribaund aldı, 1 asist yaptı. Takımda Clifford Robinson 16 sayıyla en çok sayı atan oyuncu oldu. 
     Son çeyrekte rakibin karşısında birara 28 sayılık farka ulaşan Bucks'da ise Sam Cassell 24 sayı, 10 asistle ''double-double'' yaptı. Skora, Tim Thomas 21 sayı ekledi. 
     Doğu Konferansı Atlantik Grubu'nda ise lider Philadelphia 76ers, Michael Jordan'lı Washington Wizards'ı deplasmanda 95-94 yendi. 
     Deplasmanda 7. galibiyetine ulaşan 76ers'de Allen Iverson, 10'u dördüncü çeyrekte olmak üzere 35 sayı attı. Skora, Eric Snow 16 sayı ekledi. 
     Üst üste 6. yenilgisine uğrayan Wizards'da ise Jerry Stackhouse 38 sayı kaydetti. 
     Bu sezon ilk kez ilk 5'te oyuna başlayan ve son dakika içinde 1 savunma ribaundu alan, 1 asist ve 1 blok yapan Michael Jordan, toplam 37 dakikada 16 sayı attı. 
     Sonuçlar şöyle 
New York Knicks-New Orleans Hornets 92-86 uzatmada 
Orlando Magic-Atlanta Hawks 117-92 
Washington Wizards-Philadelphia 76ers 94-95 
Miami Heat-Cleveland Cavaliers 85-79 
Dallas Mavericks-Chicago Bulls 103-90 
San Antonio Spurs-Utah Jazz 107-85 
Milwaukee Bucks-Detroit Pistons 109-86 
Portland Trail Blazers-New Jersey Nets 86-93 
Golden State Warriors-Phoenix Suns 100-90 
     





</TEXT>
</DOC>
