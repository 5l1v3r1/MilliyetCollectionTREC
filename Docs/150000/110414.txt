<DOC>
<DOCNO> 110414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur24.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Seri katil yeniden yargılandı... 
</HEADLINE>
<TEXT>

     Kayseri'de, 6 kişiyi öldürdüğü, 4 kişiyi de yaraladığı iddiasıyla yargılandığı davalarda hakkında verilen kararlar Yargıtay tarafından bozulan Hamdi Kayapınar, yeniden hakim karşısına çıktı. 
     Kayseri 1. Ağır Ceza Mahkemesi'nde yapılan duruşmada sanık Hamdi Kayapınar, Memiş Dinçaslan ve İbrahim Genç'i gasp amacıyla öldürmek, İbrahim Aydemir ve Bünyamin Selvitop'u da aynı amaçla öldürmeye teşebbüs suçundan yargılandı. 
     Savunmasında, daha önceki ifadelerini tekrarladığını söyleyen Hamdi Kayapınar'a, Memiş Dinçaslan ve İbrahim Genç'i öldürmekten ikişer kez ömür boyu hapis, bu kişilerin parasını gasp etmekten 12,5 yıl, İbrahim Aydemir ve Bünyamin Selvitop'u gasp amacıyla yaralamaktan da ikişer kez 16 yıl 8 ay hapis cezası verildi. 
     Ömür boyu kamu hizmetlerinden mahrumiyetine de karar verilen Hamdi Kayapınar'ın, müebbet hapis cezalarının 2'şer yılını hücrede geçirmesi hükme bağlandı. 
     Kayapınar'a, daha önceki yargılamalarından aynı hapis cezası verilmiş, ancak hücre cezaları 1'er yıl olarak karara bağlanmıştı. 
     Hamdi Kayapınar, Yaşar Sezer, Ali Aras, Abdullah Aslan ve Cafer Şahin'i öldürmekten, polis memuru İlhan Duruş ve Bedrettin Duvar'ı yaralamaktan hakkında verilen 4'er kez müebbet ve 16 yıl 8'er ay hapis cezaları Yargıtay'ca bozulduğu için bu suçlardan yeniden yargılanacak. 
     Hamdi Kayapınar, 14 yaşındayken kıskançlık yüzünden öz kardeşini iple boğarak öldürmüş, 4 yıl cezaevinde kaldıktan sonra şarla tahliye edilmişti. Kayapınar, seri cinayetlerin katil zanlısı olarak yakalandığında, polise verdiği ifadede, cezaevinden çıktıktan sonra ailesi ve toplum tarafından dışlandığını, bu nedenle insanlara karşı kin beslediğini anlatmıştı. 
     Kayapınar, öldürdüğü kişileri ''av'', gasp ettiği para ve eşyaları ''av ganimeti'' olarak gördüğünü, kendisini de ''avcı'' diye tanımlamıştı. 
     





</TEXT>
</DOC>
