<DOC>
<DOCNO> 132002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko23.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili yetkililer, TÜSİAD üyeleri ile görüştü... 
</HEADLINE>
<TEXT>

     AK Parti'nin üst düzey yöneticileri, Tuncay Özilhan başkanlığındaki Türk Sanayicileri ve İşadamları Derneği TÜSİAD üyeleri ile İstanbul'da biraraya geldi. 
     AK Parti'in isteği üzerine gerçekleştiği belirtilen görüşme, Divan Oteli'nde yapıldı. Basına kapalı görüşme, yaklaşık 3 saat sürdü. 
     Toplantının ardından TÜSİAD Yüksek İstişare Konseyi YİK Divan Üyesi Yavuz Canevi, toplantıya AK Parti'den Ekonomik İşlerden Sorumlu Genel Başkan Yardımcısı Nazım Ekren, Dış İşlerden Sorumlu Genel Başkan Yardımcısı Şaban Dişli, Ar-Ge'den sorumlu Genel Başkan Yardımcısı Reha Denemeç ile Mali ve İdari İşlerden sorumlu Genel Başkan Yardımcısı Bülent Gedikli'nin katıldığını söyledi. 
     Canevi, görüşmenin bir iyi niyet toplantısı olduğunu ve karşılıklı olarak birbirlerine düşüncelerini aktardıklarını ifade ederek, AK Parti'nin ekonomiye, siyasete, Kıbrıs, Irak ve AB'ye ilişkin görüşlerini kendilerine aktarıldığını söyledi. 
     Canevi ''Biz, bu tür diyalog toplantılarının devamlılık, süreklilik kazanması konusunda mutabakata vardık'' dedi. 
     Toplantıda, ''Tuncay Özilhan'ın hükümete yönelik eleştirilerinin gündeme gelip gelmediğine'' ilişkin soru üzerine Canevi, böyle bir şeyin olmadığını belirterek, şunları kaydetti 
     ''Başkan, bu konuyu açarak, 'Zaman zaman böyle düşüncelerimizi aktaracağız, bunlar yanlış anlaşılmasın, bu tamamen iyi niyetimizden ve Türkiye'nin doğru yönetilmesine yönelik görüşlerdir. Onun için burada kişisel veya partisel alınganlık gösterilmesinin bir gereği yoktur. Önemli olan bu tür toplantılarda birbirimizi daha iyi anlamamız ve birbirimize yardımcı olmamızdır' diye kendisi konuyu açtı. Onlar da gayet doğal karşıladılar.'' 
     
     TÜSİAD'IN DİLE GETİRDİĞİ GÖRÜŞLER- 
     Yavuz Canevi, toplantıda TÜSİAD'ın dile getirdiği görüşlere ilişkin olarak da şunları söyledi 
     ''IMF, Dünya Bankası ilişkileri, ekonomide tekrar sapmalara yol vermeden programın uygulanması, güven ortamının getirilmesi, reel faizlerin son zamanlarda biraz yükselmesinden duyduğumuz endişe gibi, seçimden sonra iyimserlik havasının geldiğini ama şimdi yavaş yavaş dağılır gibi olduğunu, bunu tekrar geri getirilmesinde yarar olduğunu, bunu yapabileceklerine inandığımızı söyledik. 
     İhale kanunundaki son gelişmelerde piyasaya verilen yanlış mesajların tekrar düzelme eğiliminde olduğu konusunda bize bilgiler verdiler. Komisyonlarda bu konunun tekrar doğruyu bulacak şekilde çalışmaların yapıldığını ve kısa zamanda hem Avrupa standartlarına uygun, hem de Türkiye'nin gerçeklerine uygun bir ihale kanunu tasarısı üzerinde yeniden çalışmalara başlanacağını ifade ettiler. Bu, bizleri rahatlattı. 
     Başlangıçta yapılan, herkesin popülist diye biraz tereddütle baktığı örneğin emeklilere yapılan zamlar, nemalar gibi uygulamaların programın bütünlüğünü zedelememesi gerektiğini ve süratle programın bütünlüğüne duyulan güvenin geri getirilmesi, faizlerin devlet borç yükünün hepsinin kontrol edilebilir bir şekilde yönetilmesi gerektiği konusunda tam bir mutabakat halindeyiz.'' 
     
     ''İYİMSER BİR HAVAYLA ÇIKIYORUZ'' 
     Canevi, her iki tarafın toplantıda dile getirdiği görüşleri aktarırken, ''Biraz da iyimser bir havayla çıkıyoruz. Bu diyalogu devam ettirebilirsek birbirimizin eksikliklerini tamamlayacağız gibi görünüyor'' dedi. 
     Toplantıda, ''Irak konusunda TÜSİAD'a yönelik eleştirilerin gündeme gelip gelmediği'' konusunda Canevi, spesifik olarak bu konuları tartışmadıklarını dile getirerek, kendilerinin Türkiye'nin yararına bir dış politika uygulanması, AB, Kıbrıs ve Irak konularının birlikte müzakere edilip, Türkiye'nin orta vadeli stratejilerine zarar vermeyecek bir politika uygulanmasının doğru olacağını ifade ettiklerini söyledi. 
     Yavuz Canevi, ayrıca, ''Biz, onlara 'Türkiye'de bu konuda sizlere yardımcı olacak birikimli insanlar var. Dolayısıyla imkanlarınızı ve beyin gücünüzü parti kadrolarıyla sınırlı olarak düşünmeyiniz' dedik ve bu konuda her türlü desteği TÜSİAD ve iş alemi olarak onlara vermeye hazır olduğumuzu ifade ettik. Onlar da bunu memnuniyetle karşıladılar'' diye konuştu. 
     Toplantıya, TÜSİAD'dan Tuncay Özilhan'ın yanı sıra YİK Başkanlık Divanı Üyesi Zekeriya Yıldırım, TÜSİAD üyesi ve Koç Holding CEO'su Bülend Özaydınlı, Yönetim Kurulu üyeleri Şadi Gücüm, Mehmet Ali Babaoğlu, Genel Sekreter Haluk Tükel ile Ekonomik ve Mali İşler Komisyonu Başkanı Oktay Varlıer katıldı. 
     





</TEXT>
</DOC>
