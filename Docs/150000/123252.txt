<DOC>
<DOCNO> 123252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/siyaset/siy02.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakış’a yakışan bir yer aranıyor 
</HEADLINE>
<TEXT>

Tayyip Erdoğan’ın başbakan olması kabineyi de etkileyecek. Başbakan Gül’ün Dışişleri Bakanlığı’na getirilmesi beklenirken, Bakan Yakış’a yer aranıyor 
     SALİHA ÇOLAK Ankara 

     AKP Genel Başkanı Tayyip Erdoğan’ın Başbakan olmasını sağlayacak formülün hayata geçirilmesinin, 58. Hükümet’te fire yaratması bekleniyor. Erdoğan’ın kuracağı 59. Hükümet’te Abdullah Gül’ün Dışişleri Bakanlığı’na ya da Dışişleri’nden Sorumlu Başbakan Yardımcılığı’na getirilmesi beklenirken, Yaşar Yakış’ın kabinede kalması için de formül aranıyor. 
     TBMM’de bu hafta Erdoğan’a önce milletvekilliği, ardından Başbakanlığın yolunu açacak değişiklikler görüşülecek. Böylece Erdoğan’a başbakanlık yolunun açılması planlanırken AKP kulisleri, öncelikle Gül, ardından Yakış üzerinde formül arayışlarını tartışıyor. 
     AKP lideri için Başbakanlık’tan istifa edecek olan Gül’ün, Erdoğan tarafından kurulacak yeni hükümette Dışişleri Bakanı olarak yer almasına kesin gözüyle bakılıyor. 
     
     2’li formül düşünülüyor 
     Erdoğan ile zorlu bir mesai yapan, Avrupa başkentlerini dolaşıp liderlerle görüşen Dışişleri Bakanı Yaşar Yakış’ın 59. Hükümet’te de yer alması isteniyor. Yakış’ın kabinede kalması için geçmiş dönemlerde uygulanan "2’li formül" üzerinde duruluyor. Gül Dışişleri’ni yürütürken, Yakış’ın da AB ya da Kıbrıs’tan Sorumlu Devlet Bakanlığı’na getirilmesi, böylece Erdoğan ile yakın mesaisini kabine içinde sürdürmesi planlanıyor. 
     Erdoğan’ın başbakanlığına odaklanan AKP kulisleri, Gül ve Yakış için rahatlıkla bir formül bulunabileceğini konuşuyor. Kulislerde, "Önemli olan doğum. Doğum gerçekleşsin, kız mı, oğlan mı olacak görelim. Ona göre pembe mi, mavi mi tulum alacağız, karar veririz" deniliyor. 
     



 SİYASET 















</TEXT>
</DOC>
