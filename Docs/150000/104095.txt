<DOC>
<DOCNO> 104095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sontur27.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazda sürüklenen koster, Yeniköy'de restorana çarptı 
</HEADLINE>
<TEXT>

     İstanbul Boğazı'ndan geçiş yaparken sürüklenen kum kosteri, bir restorana çarparak hasar verdi. 
     İstanbul Boğazı'ndan geçiş yapan ''Atanın'' adlı yaklaşık 40 metre uzunluğundaki kum kosteri, saat 16.30 sıralarında Yeniköy ile İstinye arasında sürüklenmeye başladı. Kontrolün sağlanamaması sonucu Yeniköy sahilindeki ''Aleko'nun Yeri-Deniz Park Restoran''a çarparak büyük oranda hasar veren koster, daha sonra durdu. 
     
     YEMEK YERKEN GEMİ ÇARPTI.. 

     İstanbul Boğazı'nda kum kosterinin çarptığı ''Aleko'nun Yeri-Deniz Park Restoran''ın sahiplerinden Celal Eyvel, yemek yedikleri sırada restorana doğru geldiğini fark ettikleri geminin aniden çarptığını bildirdi. 
     Yeniköy Köybaşı Caddesi 9 numarada bulunan restoranın sahiplerinden Eyvel, kaza sırasında işletmede müşteri bulunmadığını ve bir arkadaşıyla yemek yediklerini anlattı. 
     Eyvel, ''Yemek yerken geminin üzerimize geldiğini fark ettik. Aniden çarptı. Daha sonra geriye doğru tornistan yaptı. Dümeni kilitlense böyle bir hamle yapamazdı her halde. Çok korktuk. Yaralanan kimse yok. Eğer bu kaza gece olsaydı mutlaka yaralananlar olurdu, hatta olay bir faciaya dönüşebilirdi'' diye konuştu. 
     Kazada, restoranın denize bakan kısmının bir bölümünün yıkıldığını belirten Eyvel, bu alanda yaklaşık 60 kişinin yemek yiyebileceği masaların bulunduğunu kaydetti. 
     Restoranın işletmecisi Marko Nikolaidis de, eski Devlet Bakanı Kemal Derviş'in önceki akşam eşi ve dostlarıyla birlikte restoranda yemek yediklerini hatırlatarak, ''Sayın Derviş sık sık restorana geliyor, DYP Genel Başkanı Tansu Çiller de zaman zaman burada yemek yiyor'' dedi. 
     
     KAZANIN NEDENİ ARTAN AKINTI 

     Bu arada Liman Başkanlığı'ndan alınan bilgiye göre, kum kosterinin kaptanı, akıntı nedeniyle geminin kontrolünü kaybettiğini bildirdi. 
     Yetkililer, son yağışların ardından İstanbul Boğazı'ndaki akıntıların arttığını vurgulayarak, bu akıntıların da deniz trafiğini olumsuz etkilediğini kaydettiler. 
     Kıyı Emniyeti ve Gemi Kurtarma İşletmeleri Genel Müdürü Hücum Tulgar, ilk bilgilere göre İstanbul Boğazı'nda meydana gelen deniz kazasında ölen ya da yaralanan bulunmadığını bildirdi. 
     Tulgar, yaptığı açıklamada, İstanbul Boğazı'ndan geçiş yapan 914 grosstonluk ''Atanın'' adlı kum kosterinin, Zonguldak'tan Darıca'ya gittiğini ve 850 ton boksit madde yükü olduğunu kaydetti. 
     ''Makina arızası'' olarak bildirilen bir arıza nedeniyle kontrolden çıkarak sürüklenen kosterin kıyıdaki restorana çarparak hasar verdiğini ifade eden Tulgar, kosterin daha sonra Yeniköy'de karaya oturduğunu bildirdi. 
     Kendilerinden yardım istemeyen kosterin, bir süre sonra kendi imkanlarıyla kurtulduğunu belirten Hücum Tulgar, ''Kurtaran-1'' adlı römorkörün eşlik ettiği kosterin, cezai ve hukuki işlemler için Ahırkapı'daki demirleme alanına doğru ilerlediğini kaydetti. 
     Kazaya ilişkin soruşturmanın İstanbul Liman Başkanlığı'nca yürütüleceğini ve kaza nedenine ilişkin kesin tespitlerin daha sonra yapılacağını anlatan Tulgar, ''Gelen ilk bilgilere göre, kazada ölen, yaralanan yok'' dedi. 
     





</TEXT>
</DOC>
