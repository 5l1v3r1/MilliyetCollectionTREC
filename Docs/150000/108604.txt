<DOC>
<DOCNO> 108604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/spor/spo01.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, skoru koruyamadı, turu tehlikeye attı 
</HEADLINE>
<TEXT>
BU FİLMİ GÖRDÜK 2-2 
Avrupa kupalarında, Valerenga, Malmö ve Auxerre klasiğini tekrarlayan Kartal, Sarajevo karşısında iki farklı öne geçmesine rağmen, beraberliğe engel olamadı 
     Goller peşpeşe 
     SİYAH-Beyazlı takım, Bosnalı rakibi karşısında oyuna çok iyi başladı. Pancu, enfes bir organizasyon sonrası sol ayağı ile ilk golü ağlara yolladı. İki dakika sonra Sergen’in ortasını önce düzelten, sonra ustaca vuruşla kaleye yollayan Ahmet Dursun bir anlamda tur sigortasına ismini yazdırıyordu. Ancak bu goller sonrası kaçan pozisyonlar tehlike sinyali yakıyordu. 
     
     Hatalar zinciri 
     İKİNCİ 45 dakikada daha aktif görünen yine Beşiktaş’tı. Ancak defanstaki ve orta sahadaki hatalar, ilk uyarıyı Siyah-Beyazlı ekibe yolluyordu. Nitekim Pelak’ın golü, Kartal’ı şoke etti. Sarajevo bir yandan kalesini koruyor, bir yandan sürpriz hücumlarla gol arıyordu. Beşiktaş’ın farkı artırma çabalarına Osman Hodjiç engel oldu, bir anlamda tur şansını temsilcimiz adına zoru soktu. 
     
Taraftar cıldırdı Siyah-Beyazlı takım, Sarajevo beraberliğinin ardından sahayı ıslıklarla terk etti. İbrahim tribünlerle atıştı, maçtan sonra taraftarlar Tümer’in üzerine yürüdü 
     Cordoba kızgınlığı 
     SEZON başından bu yana Beşiktaş’a destek veren Siyah-Beyazlı taraftarlar, Sarajevo beraberliğinin ardından adeta patladı. Bitiş düdüğüyle birlikte, futbolcuları ıslıkla protesto eden taraftarların tepkisi, kaleci Cordoba ve İbrahim üzerinde yoğunlaştı. İbrahim’in oyundan çıkarken, tepkilere el-kol hareketleriyle karşılık vermesi, gerilimi artırdı. Kolombiyalı kaleci ise her topu eline alışında, taraftarların büyük öfkesiyle karşılaştı. 
     
     Tümer’i polis kurtardı 
     MAÇI tribünden eşiyle birlikte izleyen Tümer, staddan çıkarken zor anlar yaşadı. Yıldız futbolcunun üzerine yürüyen taraftarları, polisler zor yatıştırdı. Siyah-Beyazlılar daha sonra şeref tribünün önünde toplanıp, yönetimi göreve davet etti. Taraftarlar, "Köy takımına yenildik, rezil olduk", "Yönetim uyuma" şeklinde tezahüratlar yaptı. 
     
90 Dakika      Mehmet DEMİRKOL 

     Beşiktaş forvetleri ilk on dakikada bulduğu üç net pozisyonu da aynı noktadan, sol direğin yarım metre kadar yanından dışarı attı. Bu üç pozisyon tribünleri negatif elektrikle doldurdu. 4’te golü kaçıran Kaan Dobra’ydı. 8’de Sergen sol çaprazdan 35 metrelik pasla Ahmet Dursun’u buldu, bu kez o kaçırdı. 9’da Zago’nun ortasında Beşiktaş’ın 7 numarası yine aynı yerden topu dışarı vurdu. Bu üç top da zalim bir mıknatısın çekimine kapılmış gibi aynı yerden dışarı çıktı. Bundan sonra her hatalı pas, yanlış hareket, protestoyla karşılandı. Ama Beşiktaşlı oyuncuların istekli baskıları bitmedi. Dörtlü hücumla rakibin altılı savunma hattını hem kanattan hem de göbekten zorladılar. 
     Lucescu’nun ilk sürprizi geriyi Ronaldo ve Ali Eren’le oluşturduğu ikili beke bırakmasıydı. İkinci ve kilit sürpriz ise Ahmet Dursun’un yanına delici olarak koyduğu dördüncü forvet Kaan Dobra’ydı. Beşiktaş yine dizilişinden farkedilemeyecek bir düzenle sahadaydı açıkça. Sergen ilerde ne kadar serbest ise Zago da sahanın her yerinde o kadar serbestti ki, işte aslen libero da böyle bir şeydir. 13’de Pancu’ya attığı, onun kaleciye takıldığı ortadan sonra gole de ilk imzayı o attı. 31’de yaptığı ortada Kaan’ın indirdiği top Pancu’nun güzel şutu ile gol oldu 1-0. İki dakika sonrasında bu kez Sergen’in ortasında Ahmet Dursun düzeltip, şık vurdu 2-0. 
     İkinci yarıya Lucescu, rakibin daha kalabalık geleceği hesabıyla iki önlemle başladı. Sık sık yerini kaybeden Ali Eren’in yerine Ahmet Yıldırım oyuna girdi. Zago ise klasik bir savunmacı gibi oynamaya başladı. Bu Beşiktaş’ın oyunu kurma yükünün tamamen Yasin’e kalması demekti. O, bunu yapamayınca Sergen geriye gelmeye başladı. Beşiktaş hücum alanındaki sayısal fazlalığını, devamında da baskılı hakimiyetini kaybetti. Öyle ki son iki dakikaya kadar pozisyon bulamadılar. Ancak rakip Sarajevo da sıfırın altındaydı. 61’de Zago ilk kez ileri çıktı ve dönemedi. Hızlı gelen Obuca’yı Ronaldo düşürdü. Serbest vuruşun devamında Bosnalılar kaleyi bulan ilk şutlarında Obuca golü buldular. Beşiktaş’ın golün ardından ilk yarıda aldığı risklere girmeyişi, Lucescu’nun son sürpriziydi. 2-0’kinden farksız bir oyunla skoru çevirmeye çalıştılar. Olmadı. Tribünler takımı ıslıklamaya başlamıştı ki, anlatılmaz bir savunma ve kaleci hatasından Osman Hodjiç beraberlik golünü attı. Akla gelen soru şuydu Cordoba mı kötü, Fevzi mi Kalesine gelen iki şutu da alması ilginç. Tribünler Cordoba ile başladıkları protestoya hemen herkesi dahil ettiler. Daha 10 dakika vardı, ama seyirci maçı bitirdi. 
     
     Maçın Adamı OSMAN HODJİÇ 
     İKİNCİ yarıda, oyuna girdikten sonra, takımını ateşleyen isim oldu. Orta sahayı tek başına sırtladı. Etkili bindirmeler yaparak, Beşiktaş defansını sürekli yıprattı. Forvetteki arkadaşlarına gol yollarını açtı. Son vuruşu yapmak da ona düştü. Çok kritik bir gol attı ve takımının tur umudunu sürdürmesini sağladı. 
     
     Maçın Hakemi PHILIPPE LEUBA 
     İSVİÇRELİ hakem, pozisyonlara yakın olmaya özen gösterdi. Yardımcılarıyla uyumlu bir tablo çizdi. Oyunun akışını hızlandırmak için, mücadeleyi fazla durdurmamayı tercih etti. 90 dakika boyunca skoru etkileyecek bir hata yapmadı. Gösterdiği sarı kartlar doğruydu. İki takımın da itiraz edebileceği olumsuz bir düdüğü olmadı. 
     
     Nasıl tur atlar 
     BEŞİKTAŞ, Bosna - Hersek’te oynanacak olan rövanş maçında, 3-3 ve daha yüksek skorlu beraberlikler ile tüm galibiyetlerde UEFA Kupası’nda ikinci tura çıkar. 2-2’de karşılaşma uzatmaya gider. 0-0, 1-1’lik beraberlikler ve Kartal’ın alacağı her türlü yenilgide ise Sarajevo tur vizesini kapar. 
     
ACİL ÖNLEMSerdar Bilgili, maçtan sonra Lucescu’yu aradı, detaylı rapor istedi. "Amatörce hatalar yaptık" diyen Rumen hocanın, ceza sistemine sıcak baktığı öğrenildi 
     ORHAN YILDIRIM 

     Başkan çok kızdı 
     SARAJEVO maçının bitiş düdüğüyle birlikte Beşiktaş’da hareketli saatler yaşandı. Başkan Serdar Bilgili’nin, telefonla Teknik Direktör Lucescu’yu arayıp, 2-2’lik beraberliğin nedenlerini sorduğu öğrenildi. Bilgili’nin ayrıca Lucescu’dan detaylı bir rapor istediği ve bu rapor doğrultusunda cezayı gündeme getireceği iddia edildi. Lucescu’nun da üst üste alınan kötü sonuçlar ve futbolcuların düşüşü nedeniyle ceza sistemine sıcak baktığı bildirildi. 
     
     Lucescu köpürdü 
     İKİNCİ yarıda yenilen gollerin ardından, Lucescu, sinirden saha kenarına kadar fırladı. Soyunma odasında da patlayan Rumen teknik adamın, "Rövanşta bunu temizleyin" dediği ifade edildi. Tecrübeli hoca maç sonunda, "İki gol yemeyi hazmedemiyorum. Cordoba hatalarıyla takımı da şoke etti. Umarım, bunlardan ders alır. İbrahim adına taraftarlardan özür diliyorum. El kol hareketleri yanlıştı. Bunların hepsi eğitim meselesi" dedi. 
     
     



 SPOR 






























</TEXT>
</DOC>
