<DOC>
<DOCNO> 101015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sonspo13.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon kızlar İlhan Mansız'ı görebilmek için sıraya girdi... 
</HEADLINE>
<TEXT>

     Beşiktaşlı futbolcu İlhan Mansız, Japon basınının ilgisini çekmeyi sürdürüyor. 
     İlhan'ı 2 kez kapak yapan kadın dergisi Shukan Josei'den sonra Japonya'nın önde gelen gazetelerinden Mainichi Shimbun da bugün akşam sayısının ilk sayfasında ünlü futbolcuya geniş yer ayırdı. 
     ''İlhan'ın maçını izleme turu düzenlendi. Dünya Kupası sonrasında da ilgi sürüyor'' başlıklı haberde, 17. Dünya Kupası'nın sona ermesinin üzerinden 1 aydan fazla zaman geçtiği hatırlatılarak, ''İngiltere Milli Takımı'nda ilgi odağı durumuna gelen Beckham'a bir rakip çıktı. Türk Milli Takımı'ndan İlhan Mansız'' denildi. 
     
     KIZLAR, SAÇLARINA HAYRAN 

     İlhan'ın, Senegal maçında ''altın golü'' ve Güney Kore ile yapılan üçüncülük karşılaşmasında da 2 gol attığı hatırlatılırken, Türkiye'nin zafer kazanmasını sağladığı belirtildi. Kızların, geçen sezon ligde 21 gol atan İlhan'ın daha çok saç stiline hayran oldukları belirtiliyor. Kadın dergisi Shukan Josei ünlü futbolcuyu 2 kez kapak yaptı. 
     Dergi editörü Yuko Ota'nın, ''İnternette İlhan'a gösterilen ilgi, Beckham'a gösterilenden daha fazla. Herhalde bekar olduğu için olsa gerek'' sözlerine yer verildi. 
     İlhan'a gösterilen ilgi üzerine, Kinki Nihon isimli seyahat acentasının ekim ayı için 'İlhan'ın maçını izleme ve el sıkışma tanışma turu' düzenlediği belirtilerek, acente yetkililerine göre asıl amaç maç izlemekten çok İlhan ile tanışmak ve el sıkışmak. Seyahat acentası, genç kızlardan her gün onlarca başvuru aldıklarını belirtiyor. 
     
     EL SIKIŞMANIN BEDELİ 3 MİLYAR 

     Öte yandan, İlhan Mansız'a ağustos sayısında 2. kez kapakta yer veren Shukan Josei dergisi, ünlü futbolcuyla ilgili yayınlanan ilk haberin ardından mektup ve telefon yağmuruna tutulduğunu açıkladı. 
     Derginin haberinde, okuyucular tarafından 'Bekar mı Sevgilisi var mı ' gibi Mansız'ın özel yaşamıyla ilgili konularda bazı spekülasyonlar yapıldığı belirtildi. Dergi, bu konuda Mansız'ın, ''Kendime uygun birini bulursam 1-2 yıl içinde evlenmeyi düşünüyorum'' sözlerine yer verdi. 
     İlhan'ın yarın 27 yaşına basacağı belirtilerek, ünlü futbolcunun ''Futbol yaşantım sona erdikten sonra Japonya'da yaşamayı düşünüyorum. Japonya'ya çok ilgim var. Birçok ülkeden e-mail geliyor. Bu bizim iyi iş başardığımızı kanıtlıyor'' biçimindeki sözlerine dikkati çekti. 
     Öte yandan dergi, ''İlhan turuna katılmak istemez misiniz '' biçiminde bir duyuru da yaparak, Kinki Nihon isimli seyahat acentasının talep üzerine 'İlhan turu' düzenleme kararı aldığını bildirdi. 
     Seyahat ücretinin 219 bin Yen yaklaşık 3 milyar lira olduğu kaydedilerek, tur için en az 20 kişinin gerektiği bildirildi. 
     24 Ekim Perşembe günü başlayacak 5 günlük tur kapsamında, İlhan'ın maçını izlemenin yanı sıra, el sıkışma ve birlikte fotoğraf çektirme olanağının da bulunduğu belirtildi. 
     
</TEXT>
</DOC>
