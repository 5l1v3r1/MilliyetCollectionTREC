<DOC>
<DOCNO> 143787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/spor/spo06.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞMA, YARIŞ 
</HEADLINE>
<TEXT>

Dünya, ABD - Irak savaşını nefeslerini tutarak beklerken, Formula 1’deki Malezya etabının heyecan fırtınası esmeye başladı. Schumacher, hafta sonu kötü izleri silmeye hazırlanıyor 
     Gözler Ferrari’de 
     IRAK’TAKİ savaş durumuna rağmen devam etmesine karar verilen Formula 1’de sezonun ikinci heyecan fırtınası, Malezya’da bu hafta sonu esecek. 1999’dan beri yarış yapılan süper lüks Sepang Pisti’nde şüphesiz gözler yine, Avustralya’daki ilk yarışta dört yıl aradan sonra podyum göremeyerek hayal kırıklığı yaşatan Ferrari’de olacak. Formula’daki değişimin sonuçları da Sepang’da artık iyice ortaya çıkacak. İlk sıralama turu yarın sabah yapılacak. 
     
     Tahmin çok güç 
     MALEZYA’DA ilk üçten hiç inmeyen şampiyon pilot Michael Schumacher, Avustralya’nın kötü izlerini silmeye niyetli olduğunu açıkladı. "Formula’da mücadele giderek zorlaşıyor. Önceden tahmin yapmak güç, ama Avustralya’yı telafi etmek için Sepang’da iyi sonuç almak zorundayız" diyen Schumacher, iki kez kazandığı pistteki "podyum" geleneğini sürdürmek istiyor. Yarışın diğer iddialı ikilisi, geçen yıl 1 - 2 olan Williams’tan Ralf Schumacher ve Juan Pablo Montoya. 
     
     İptal yok 
     IRAK’TAKİ muhtemel savaş, pistteki mücadeleyi olmasa da seyirci açısından yarışı etkileyecek. FIA’nın, Malezya’daki yarışın iptalinin söz konusu olmadığını açıklamasına rağmen, özellikle Avrupa’dan gelecek seyirci sayısında büyük bir düşüş yaşanması bekleniyor. Malezya Ekonomi Bakanı Jarjis, iptallere rağmen biletlerin yüzde 70’inin satıldığını söyledi. Sepang pistini, tüm olumsuzluklara rağmen 100 bin kişinin doldurması bekleniyor. 
     
Pistte GENÇ’ kan      FORMULA 1’e 1999 yılında bu yana yoğun şekilde yatırım yapmaya başlayan Toyota, dünyanın en hızlı sporuna meraklı genç nesili hedef alıyor. Formula 1’in Türkiye’ye gelmesi beklenen 2005 yılına kadar "One Aim" adlı projeyle pistte önde gelen takımlardan biri olmak isteyen Toyota, bu amaçla yeni sezona yeni bir ekiple girdi. 
     GEÇEN sezon Allan McNish ve Mika Salo ile şansını deneyen Toyota, 2003’e BAR’dan transfer Olivier Panis ve Indy Car’dan gelen genç yetenek Cristiano Da Matta ile başladı. 2002’deki ısınma turlarının ardından köklü değişiklere uğrayan RVX - 03 motoru ve TF 103 aracıyla Panasonic Toyota "sürpriz"in peşini bırakmayacak. 
     
Müthiş parkur      FORMULA’da 220 milyon dolarlık maliyetle en pahalı ve yeni pistler arasında yer alan Sepang, ünlü Alman pist mimarı Hermann Tilke tarafından düzenlendi. 5.543 km uzunluğunda olan pist, Melbourne’deki Albert Park gibi çok düzgün yüzeye sahip. Yüksek sıcaklık, uzun ve hızlı düzlükler, yavaş teknik virajlar ve geçişleri teşvik eden genişlik, Sepang’ı şu anda takvimdeki en zorlu pistlerden biri yapıyor. Lastik seçimlerinin de yumuşak olması gerekiyor. 
     
2002’de ne oldu      SEPANG Pisti’nde geçen yıl son turda yaptığı geçişle Michael Schumacher, üçüncü olarak kesintisiz podyum finişlerine Malezya Grand Prix’sinde de devam etmişti. İlk virajda Juan Pablo Montoya ile çarpıştıktan ve Kolombiyalı sürücü ceza aldıktan sonra hasarlı Ferrari’si ile yarışan Schumacher, pole pozisyonda başladığı ve son sıraya kadar düştüğü yarışta podyuma çıkmayı başarmıştı. 
     
OTO HABER      Bahreyn’den F1’e onay 
     FORMULA 1’e 2004 yılında ev sahipliği yapmaya hazırlanan Bahreyn’de parlamento, 200 milyon dolarlık pistin inşası için gerekli kaynağı sağlamak konusunda onay verdi. Toplam 500 milyon doları bulacak projenin en önemli halkası olan pist inşaası, kararın 40 kişilik şuradan da geçmesiyle hız kazanacak. 
     
     Off - Road’da heyecan 
     TÜRKİYE Off - Road Şampiyonası’nda 2003 sezonunun ilk yarışı pazar günü start alacak. 6 ayaktan oluşacak yarışın ilk etabı, İstanbul’un Anadolu yakasındaki Bozhane mevkiinde gerçekleşecek. Uzun kilometreli parkurda koşulacak yarışa geçen sezonun iddialı ekiplerinin yanı sıra yeni ekipler de katılacak. 
     
     Avustralya’da kavga bitti 
     AVUSTRALYA’daki ralli kavgası tatlıya bağlandı. Dünya Şampiyonası yarışı olan Avustralya Telstra Rallisi’nin ticari hakları konusunda yerel organizatörler ile Batı Avustralya Turizm Komisyonu arasında çıkan anlaşmazlık aşıldı. FIA, Perth’te 3 - 7 Eylül’de yapılması öngörülen yarışın, planlandığı gibi düzenleneceğini duyurdu. 
     
     McRae’den yağmur duası 
     TÜRKİYE Rallisi’nde dördüncü olan İskoç pilot Colin McRae, Yeni Zelanda’da umudunu yağmura bağladı. Citroen sürücüsü, Nisan’daki yarışa ikinci sırada başlayacağını hatırlatarak, "İlk gün yağmur bekleniyor. Yağış olması halinde yol süpürmenin pilotlara olan etkisi azalacak. Bu da ikinci sırada başlamam nedeniyle benim için iyi haber. Yağmur için dua ediyorum" diye konuştu. 
     



 SPOR 


























</TEXT>
</DOC>
