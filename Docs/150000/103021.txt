<DOC>
<DOCNO> 103021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/ekonomi/eko07.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege’nin iki kıyısında yatırım kapısı açılıyor 
</HEADLINE>
<TEXT>

Türk ve Yunan borsaları arasında yakında yapılması beklenen anlaşmayla iki ülke yatırımcıları birbirinin borsasında doğrudan yatırım gerçekleştirebilecek 
     Türkiye ile Yunanistan arasında son yıllarda gözlenen yakınlaşma borsalara da taşındı. Atina Borsası Başkanı Panayotis Alexakis, Türkiye’deki seçimlerin sonucuna bağlı olarak teknik konuların çözülmesi halinde iki borsa arasında anlaşmanın imzalanabileceğini söyledi. Alexakis, "Yakın gelecekte, Türk borsasının yönetimiyle bir işbirliği anlaşması imzalanması konusunda adım atacağız. Hedefimiz yıl sonuna kadar üyeden üyeye karşılıklı satışları başlatmak" dedi. 
     
     50 hisselik endeks önerisi 
     Alexakis, başlangıçta sınır ötesi işlemlerin, Güneydoğu Akdeniz bölgesinin en büyük iki borsası olan piyasaların her birinden 25 lokomotif hisseyi kapsayacağını belirtti. Hisselerdeki işlemler her iki borsanın elektronik sistemlerinde gerçek zamanlı olarak görülecek ve al - sat emirleri doğrudan yerine getirilecek. 
     İki borsa yönetiminin 18 - 20 Eylül arasında İstanbul’da bir toplantı yaparak ayrıntıları değerlendirmeleri bekleniyor. İsrail Borsası’nın da anlaşmaya katılmak istediğini belirten Alexakis, "Türkiye ile Yunanistan arasında siyasi sorunlar var ama piyasaların işlemesi ve bundan bağımsız çalışması gerekiyor" diye konuştu. 
     
     Ekimde netleşecek 
     İMKB Başkanı Osman Birsen de İstanbul, Atina ve Tel Aviv borsaları arasında gerçekleştirilmesi planlanan işbirliğinin ana esaslarının, ekim ayında netleşeceğini bildirdi. Birsen, anlaşmanın kaç hisse senedini kapsayacağına ilişkin olarak da sayı olarak kesin bir karara varmadıklarını ancak Atina Borsası Başkanı Alexakis’in bu yönde bir önerisi olduğunu belirtti. Birsen, "Hisse sayısı konusunda, kriterler tespit edilip o kriterlere uyan tarzda bir rakama ulaşacağımızı zannediyorum" dedi. 
     



 EKONOMİ 






















</TEXT>
</DOC>
