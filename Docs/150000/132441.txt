<DOC>
<DOCNO> 132441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sonspo03.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takım sporcuları sigortalanabilecek mi 
</HEADLINE>
<TEXT>

     Milli takım sporcularının sigortalanması için federasyonlar hizmet alımına gidebilecek. 
     Yeni ihale yasası, milli sporcuların sigortalanma işlemlerini de etkiledi. Yeni yasanın koşulları gereği, ihale yapımının süresinin uzaması ve Bütçe Kanunu'nun ise henüz yayımlanmamış olması, yeni yöntemleri gündeme getirdi. 
     Milli takımların ocak ayı içinde yurtdışı müsabakalarına katılma zorunluluğu, acil önlemler alınmasını gerektirdi. Buna göre, 1 Nisan 2003 tarihine dek isteyen federasyon sporcularını sigortalamak için hizmet alımına gidebilecek. 
     Bugüne dek EGS Sigorta tarafından yürütülen sigortalama işlemleri, ihale süresinin sona ermesiyle kesilince, federasyonlara hizmet alımına gitmeleri talimatı verildi. 
     Gençlik ve Spor Genel Müdürü Kemal Mutlu'nun imzasını taşıyan ve Sağlık İşleri Dairesi Başkanlığı tarafından hazırlanan konuyla ilgili metinde, şu ifadelere yer verildi 
     ''Genel müdürlüğümüze bağlı spor federasyonlarınca oluşturulan milli takım mensuplarının 2002 yılında özel sigorta sistemine göre sigortalanması işi için açılan ihaleyi bilindiği üzere EGS Sigorta şirketi almış, 15 Ocak 2003 tarihine kadar bahse konu hizmet anılan firma tarafından yürütülmüş ve bu tarihte sona ermiştir. 
     2003 yılı için açılan ihalede, firmalarca teklif edilen fiyatların kabul edilebilir düzeyde olmaması nedeniyle ihale sonuçlandırılamamıştır. 
     2003 yılı için yapılacak ihale aynı yıl bütçe ödeneğinden ve 4734 sayılı Kamu İhale Kanunu hükümleri doğrultusunda yapılacağından 2003 yılı Bütçe Kanunu da henüz yayımlanmamış olması nedeniyle 1 Nisan 2003 tarihine kadar milli takım mensuplarının sigortalanması işi, 4776 sayılı 2003 Mali Yılı Genel ve Katma Bütçeleri Kanunlaşıncaya Kadar Devlet Harcamalarının Yapılmasına ve Devlet Gelirlerinin Tahsiline Yetki Verilmesine Dair Kanun'un 4 c maddesi ile verilen yetkiye dayanarak, 3418 sayılı Kanun'un 39. maddesiyle sağlanan gelirlerden karşılanmak üzere federasyonlar sigorta ettirecekleri kişiler için genel müdürlüğümüzün harcama kaleminden onay alarak ihtiyaç duyulan hizmeti piyasadan satın alacaktır.'' 
     





</TEXT>
</DOC>
