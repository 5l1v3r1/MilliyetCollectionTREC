<DOC>
<DOCNO> 112142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/spor/aspo.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
EN SEÇKİN TAKIM 
</HEADLINE>
<TEXT>

2002 Dünya Kupası’nda üçüncü olarak, futbol tarihimizin, gelmiş geçmiş en büyük başarısına ulaşan A Milli Futbol Takımı, Devlet Üstün Hizmet Madalyaları’nı dün aldı 
     NECMİ KEPÇETUTAN 

     Yoğun program 
     G.KORE ve Japonya’nın ortaklaşa düzenlediği 2002 Dünya Kupası’nda müthiş bir başarıya ulaşarak üçüncü olan A Milli Futbol Takımı dün Devlet Üstün Hizmet Madalyası ile ödüllendirildi. Makedonya’ya hareket etmeden önce Başkent’te oldukça yoğun bir gün geçiren Ay - Yıldızlı kafilenin, Cumhurbaşkanlığı Köşkü’ndeki törenine, Federasyon Başkanı Haluk Ulusoy, Spordan Sorumlu Devlet Bakanı Erdoğan Toprak ve Genel Müdür Kemal Mutlu da katıldı. 
     
     "Onur ve mutluluk" 
     CUMHURBAŞKANI Ahmet Necdet Sezer, madalyaları vermeden önce kısa bir konuşma yaptı. Sezer, sözlerine "2933 sayılı yasanın içeriğine uygun şekilde büyük başarılara imza atarak ülkemizin tanıtımına katkıda bulunan, tüm Dünya’da Türkiye’nin adından övgüyle söz ettiren A Milli Futbol Takımımıza verdiğim bu madalyaların ayrı bir önemi bulunmaktadır" diye girdi. Cumhurbaşkanı, futbolcuların ulusa büyük bir onur ve mutluluk kazandırdığını da ekledi. 
     
     "Rastlantı değil" 
     AHMET Necdet Sezer daha sonra şunları söyledi "Sporcularımızın kazandığı bu başarı Cumhuriyet’in kazanımlarının güzel bir örneğidir. Türk futbolunun son yıllarda gösterdiği gelişim, alt yapıya verilen önemin, kolektif uyumun ve özverili çalışmanın karşılığıdır. Spordaki bu sistemli ve başarılı çalışmanın diğer alanlarda da sürmesi Türkiye’nin, Dünya devleti olmasına katkı sağlayacaktır. Sizler artık örnek olma sorumluluğunu üstlendiniz." 
     
"Bana sağlık iksiri oldu"Ecevit, Milli Takımı kabulünde maçları hasta yatağından izlediğini söyledi 
     AY-Yıldızlı kafile, Başbakan Bülent Ecevit’i de ziyaret etti. Ecevit, yaptığı konuşmada, "Maçlarınızı hasta yatağımdan izledim. Başarılarınız, bana sağlık iksiri oldu. Avrupa Şampiyonası’nda daha büyük başarılar bekliyorum. Aynı disiplinli çalışmayla başaracağınıza inanıyorum" diye konuştu. Başbakan, kafileye, birer GSGM heykelciği ile berat verdi. 
     FUTBOL Federasyonu Başkanı Haluk Ulusoy ise törende yaptığı konuşmada, Dünya üçüncülüğünün birlik, beraberlik ve inancın zaferi olduğunu ifade etti. Teknik Direktör Güneş ise Dünya Kupası’nda Türk insanının neler yapabileceğini gösterdiklerini belirterek, "Halkın sevgisinin yanında, devlet büyüklerimizin de bize sahip çıkması büyük onur" dedi. 
     
PROTESTOÜmit Davala’ya madalya takılırken, bütün foto muhabiri ve kameramanlar makinelerini yere bıraktılar 
     SELÇUK MUMCU 

     İZMİR’DE gazetecilere saldıran Ümit Davala, Ankara ummadığı bir protesto ile karşılaştı. Köşkteki Üstün Hizmet Madalyası töreninde, tüm oyuncuları Cumhurbaşkanı ile görüntüleyen foto muhabiri ve kameramanlar, Ümit Davala podyuma çıkınca ellerindeki makineleri yere bıraktılar. Sezer, salonda buz gibi hava estiren davranışın nedenini yaverine sorarak, öğrendi. 
     CUMHURBAŞKANI Sezer ile birlikte çekilen hatıra fotoğrafı sırasında, protestodan etkilenen Ümit Davala’nın, Okan’a dönerek "Şimdi de bırakırlar mı makinelerini " diye sorduğu gözlendi. Gazeteciler, Aydın Torunoğlu’nun merhum oğlu adına yaptırdığı okulun açılışı sırasında da, futbolculara gösterilen ilgi sırasında Davala’nın görüntülerini çekmediler. 
     
Başkent notları      Kararname tamam 
     FEDERASYON başkanına da verilmesi uzun süre tartışılan madalyayla ilgili kararname önceki gün Bakanlar Kurulu’nda imzalanarak Cumhurbaşkanı’nın onayına sunuldu. Bunun üzerine Federasyon Başkanı Haluk Ulusoy’a dün madalyası takıldı. 
     
     942 milyar lira 
     MİLLİ Takım oyuncuları ve teknik heyetin kazandıkları toplam 8400 Cumhuriyet Altını karşılığı 942 milyar lira dün sabah banka hesaplarına yatırıldı. Güneş 600, yardımcıları 150’şer, futbolcular 300’er altını hak etmişti. 
     
     Fatih’in şakası 
     BAŞBAKAN Bülent Ecevit’in kabulü için beklenirken, futbolcular önlerindeki mikrofonların açık olduğunu unutunca aralarındaki şakalaşmalar tüm salonda duyuldu. Bunun üzerine Fatin Akyel basın mensuplarına dönerek, "Dikkat edin Ümit burada. Size saldırabilir" esprisini yaptı. 
     
     Üç eksik vardı 
     KÖŞKTEKİ törene Dünya Kupası kadrosunda yer alan Ümit Özat sakatlığı, Mustafa İzzet İngiltere’de bulunması nedeniyle katılmadı. Abdullah’ın ise Şenol Güneş ile arasındaki gerginlik nedeniyle gelmediği iddia edildi. 
     
     Ailesi olmayınca 
     ANTRENÖR Mehmet Kulaksızoğlu köşkteki törene, ailesi alınmayınca katılmadı. Protokol listesinde ailesinin adı bulunmadığı için içeri alınmamasına sinirlenen Kulaksızoğlu, " Bu bir protesto değil" dedi. 
     
     Forma ve kravat 
     FEDERASYON Başkanı Haluk Ulusoy ve Spordan Sorumlu Devlet Bakanı Erdoğan Toprak, Başbakan Ecevit ve Cumhurbaşkanı Sezer’e sırtlarında isimleri yazılı birer milli takım forması ve milli takım kravatı hediye ettiler. 
     
     Yasa ne diyor 
     2933 sayılı yasa ile Devlet Üstün Hizmet Madalyası, yurt içi ve dışında herhangi bir alanda feragat, özveri ve çabalarıyla yaptıkları çalışmalarda ülke ve Dünya çapında emsallerine göre üstün başarı göstererek, devletin yücelmesine ve ulusal çıkarlarına önemli ölçüde katkıda bulunan Türk vatandaşlarına verilir. 
     



 SPOR 




























</TEXT>
</DOC>
