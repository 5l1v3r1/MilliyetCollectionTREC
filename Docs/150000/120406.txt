<DOC>
<DOCNO> 120406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sondun28.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "AB'nin Kıbrıs yaklaşımı çelişkilidir" 
</HEADLINE>
<TEXT>

     Cumhurbaşkanı Ahmet Necdet Sezer, ''AB'nin Kıbrıs konusunda yaklaşımının çelişkili olduğunu, AB devlet ve hükümet başkanlarının pek içten davrandıklarını sanmadığını'' söyledi. 
     NATO zirvesi için Prag'da bulunan Sezer, düzenlediği basın toplantısında, temasları hakkında bilgi verdikten sonra soruları yanıtladı. 
     ''AB ülkelerinde Kıbrıs konusunda bir beklenti var. Bu beklentileri kısa sürede karşılamamızın mümkün olmadığını ben de görüyorum'' diyen Sezer, şöyle konuştu 
     ''Kıbrıs sorununun doğrudan tarafı KKTC'dir. Bizim, dolaylı bir taraf olarak inisiyatif almamızı ben doğru bulmuyorum. BM Genel Sekreteri'nin öneri paketi 150 sayfayı aşkındır. Bu nedenle, kimsenin bir öngörüşü ve peşinen söyleyebileceği bir şey olamaz. Sayın Denktaş'ın, raahtsızlığı nedeniyle ayrıntılar hakkında bilgi sahibi olduğunu sanmıyorum. Önemli olan Sayın Denktaş'ın ne söyleyeceğidir. Türkiye, onunla görüştükten sonra görüş bildirir diye düşünüyorum.'' Cumhurbaşkanı Sezer, şöyle devam etti 
     ''Türkiye'nin AB üyeliği ile Kıbrıs konusu arasında bir bağlantı kurmadığımı defalarca söyledim. AB üyeleri de bunu kabul etmiş durumdalar. Çünkü, bu sorunun doğrudan tarafı olan Güney Kıbrıs Rum kesimine, sorunun çözülmemesi durumunda da kendilerini AB'ye alacaklarını söylediler. Bu söylemden yola çıkarak, Türkiye'nin dolaylı taraf olduğu Kıbrıs sorununda, bu sorunun çözülmesi halinde Türkiye'ye müzakere tarihi verileceğini söylemek bence çelişkidir ve doğru bir tavır değildir. Bu ikilemi, AB'nin gidermesi gerektiğine inanıyorum.'' Sezer, değerlendirmesini şöyle sürdürdü 
     ''Görüştüğüm devlet veya hükümet başkanlarına, Kıbrıs sorunun çözümünü GKRY'nin AB'ye alınması için mi, yoksa Türkiye'ye tarih verilmesi için mi istiyorsunuz diye sordum. Hiçbirinden yanıt alamadım. Bu nedenle, Kıbrıs konusunu neden koşul olarak öne sürdüklerini anlamış değilim. Devlet ve hükümet başkanları, özel görüşmelerde, Türkiye'ye AB'ye katılım müzakereleri tarihi verilmesi konusunda, kendileri yönünden sakınca ve sıkıntı olmadığını, bizi desteklediklerini söylüyorlar. Başka ülkelerin buna engel oluşturacağını söylüyorlar. Engel oluşturacağı söylenen ülkelerle yüz yüze yaptığımız görüşmelerde, kendileri açısından bir sorun olmadığını, başkalarının engellediğini anlatıyorlar. Pek içten davrandıklarını sanmıyorum.'' Sezer, Kopenhag'da Türkiye'ye verilecek tarih ile Avrupa Güvenlik ve Savunma Politikası AGSP arasında bir bağlantı kurmadığını, Kıbrıs ile de böyle bir bağlantı görmediğini, Türkiye'nin olumlu bir yaklkaşım içinde olduğunu söyleyere, ''Aynı olumlu yaklaşımı AB'den beklemek de hakkımızdır'' dedi. 
     Cumhurbaşkanı Ahmet Necdet Sezer, bir soru üzerine, Türkiye'de muhalefet ve iktidar partilerinin her ikisinin de, Türkiye'nin AB'ye tam üye olması konusunda fikir birliği içinde bulunduklarını, bu konuda kendilerine görüş sunmak için bir toplantı yapmayı düşünmediğini, ancak onlardan bir talep gelirse karşılamaya hazır olduğunu ifade etti. 
     





</TEXT>
</DOC>
