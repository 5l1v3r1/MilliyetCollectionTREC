<DOC>
<DOCNO> 143491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/son/sontur28.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan mecliste hükümet programını okuyor... 
</HEADLINE>
<TEXT>

     Başbakan Recep Tayyip Erdoğan, AK Parti'nin "kendi düşünce geleneğimizden hareketle yerli ve köklü değerler sistemimizi evrensel standarttaki muhafazakar siyaset çizgisiyle yeniden üretmek" amacında olduğunu söyledi. 
     59. Cumhuriyet Hükümeti'nin programı, Başbakan Erdoğan tarafından TBMM'ye sunuldu. 
     Hükümet'in tüm çalışmalarının, Türkiye'yi gerçek anlamda bir hukuk devleti yapmak ve uluslararası alanda Türkiye'ye saygın bir yer kazandırmak hedefine yönelik olacağını belirten Erdoğan, "Sadece sayısal güce dayanan bir yönetim anlayışını benimsemiyoruz" dedi. 
     Konuşmasının başında, "Cumhuriyet'in banisi Gazi Mustafa Kemal Atatürk olmak üzere", millete hizmet etmiş tüm değerleri şükranla andığını belirten Erdoğan, Hükümet programının "hükümet etme tekniğini" değil 3 Kasım seçimleri ile Türk siyasi hayatında çok önemli bir değişimi gerçekleştirmiş olan AK Parti'nin "hükümet etme mantığını" ortaya koyacağını bildirdi. 
     58. Hükümet ile 59. Hükümet arasında organik bir devamlılık ve hükümet etme mantığı açısından süreklilik bulunduğuna işaret eden Başbakan, partisinin siyasal kimliğini "muhafazakar demokrat" olarak tanımladığını kaydetti. 
     Toplumsal alandaki çeşitlilik ve farklılığı siyasal alanda kabul ettiklerini, siyasetin taraflarını her zeminde uzlaşıya davet ettiklerini vurgulayan Erdoğan, "toplumsal mutabakattan güç alan bir siyaset anlayışından yana" olduklarını bildirdi. 
     Partisinin muhafazakar kimliğinin dayatmacı siyasal anlayışları reddettiğini belirten Erdoğan, sınırlandırılmayan, keyfiliğe ve hukuksuzluğa olanak sağlayan, katılımı ve temsili önemsemeyen, bireysel ve kolektif hak ve özgürlükleri hiçe sayan totaliter ve otoriter anlayışların sivil ve demokratik siyasetin en büyük düşmanları olduğuna işaret etti. 
     Konuşmasında Abdullah Gül başkanlığındaki 58. Hükümet'in politikalarından övgüyle söz eden Başbakan Erdoğan, "AK Parti'nin birinci hükümet döneminde olduğu gibi ikinci hükümet döneminde de yani ikinci roketleme aşamasında da Türkiye'nin iç siyaset kutuplaşmalarıyla zaman kaybetmesine itibar etmeyecektir" dedi. 
     Erdoğan, 59. Hükümet'in, milletin talebi olan tam demokrasi, eksiksiz temel hak ve hürriyetler düzeni, etkili dış politika ve uluslararası piyasalarda rekabet gücüne kavuşmuş bir üretim yapısı talebine titizlikle cevap vereceğini ve tüm politikaların bu doğrultuda şekillendirileceğini bildirdi. 
     





</TEXT>
</DOC>
