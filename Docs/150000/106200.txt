<DOC>
<DOCNO> 106200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/siyaset/siy03.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜNÜN KULİSİ 
</HEADLINE>
<TEXT>
Karayalçın’a derin’ uyarı 
SHP lideri Murat Karayalçın’ın HADEP’le ittifak görüşmeleri, "etkin" çevrelerde rahatsızlık yarattı 
     SERPİL ÇEVİKCAN 

     Solun ikinci cephesinde bir süredir yoğun olarak yürütülen ittifak çabalarında HADEP’le birlikte seçime girmeyi tartışan SHP’nin bu partiyle işbirliği görüntüsü, "etkin" çevrelerde rahatsızlık yarattı. 
     18 yöneticisi önceki gün istifa eden ve EMEP - SDP işbirliğiyle DEHAP çatısı altında ittifakı sağlayan HADEP, SHP’lileri de aynı çatının altına beklerken Ankara kulisleri, "yükseklerden esen sert rüzg rı" konuşuyor. 
     Kulislere sızan bilgilere göre, Murat Karayalçın’ın isminin HADEP yönetimiyle yan yana geçmesi, devletin etkin noktalarında bir süredir büyük rahatsızlığa neden oldu. 
     HADEP’le flört, devletin etkin iki kurumunda sıkıntı yarattı. Bu rahatsızlığın geçtiğimiz günlerde yapılan ve Karayalçın’ın yer almadığı bir görüşmede masaya yatırıldığı da kulislere yansıdı. MGK’da temsil edilen iki önemli kurumun üst düzey iki yetkilisinin yer aldığı bu görüşmede, SHP - HADEP yakınlaşması eleştirildi. Görüşmede, "Türkiye Cumhuriyeti’nin Başbakan Yardımcılığı ve Dışişleri Bakanlığı görevlerinde bulunmuş bir kişinin, bölücülük davası süren bir partiyle yakın görünmesinin" doğru olmadığı vurgulandı. 
     Bu görüşmede "SHP, İnönü döneminde de bu hatayı yapmıştı. Sonuçlarını hep beraber gördük" denildi. Geçtiğimiz günlerde gerçekleşen bu görüşmeden kısa bir süre sonra HADEP - SHP olası ortaklığının Karayalçın’ın "genel başkanlık" ısrarı nedeniyle suya düşebileceği yolundaki haberlerin kamuoyuna yansıması dikkat çekti. Ancak Karayalçın dün Murat Bozlak’la yeniden bir araya geldi. Yüksekten esen sert rüzg rın SHP liderinin kararında ne ölçüde etkili olacağı merakla bekleniyor. 
     



 SİYASET 











</TEXT>
</DOC>
