<DOC>
<DOCNO> 139979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/ekonomi/eko02.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türkiye’yi anlayamadı 
</HEADLINE>
<TEXT>

     AÇIK KOYU SOHBETLER 
EYLEM TÜRK 

     Soner Çağaptay. Dünya medyası, Türkiye’yi ondan soruyor. ABD’de siyasi, askeri ve ekonomik çevrelerin analizlerine başvurduğu bir think thank kuruluşu olarak bilinen Washington Enstitüsü’nde Türkiye Araştırmaları Programı’nı yönetiyor. 
     Aynı zamanda Yale Üniversitesi’nde doktora yapan Çağaptay, tezkerelerin geç kalması nedeniyle ABD medyasında Türkiye aleyhine yapılan yayınların, Türkiye’nin 11 Eylül’den sonra düzelen imajını yeniden zedelediğini söylüyor. ABD kamuoyunun Türkiye’nin Kuzey Irak’taki hassasiyetlerini anlamadığını belirten Çağaptay, "Burada Türkiye’nin sadece para konusunda ayak dirediği sanılıyor" dedi. 
     Savaş durumunda Türkiye’nin ekonomik kayıplarının öncelikle turizmde yaşanacağını belirten Çağaptay, "İkinci olarak dış ticaret gelirlerinde azalma bekliyoruz. Çünkü Türkiye savaş başlayınca Avrupa - Ortadoğu transit ticaretini kaybedecek ve Türkiye’nin gümrük gelirlerinde azalma olacak. Üçüncü olarak da savaş nedeniyle Oratdoğu’da Türkiye’ye tepki oluşması halinde bölge ülkelerinde yaptığı iş hacimlerinde daralma olacağını tahmin ediyoruz" dedi. 
     
Washington Enstitüsü’nün kurumsal faaliyetlerini ve etkinliğini kısaca anlatır mısınız 
     Washington Yakın Doğu Politikaları Enstitüsü bağımsız bir think thank yani düşünce kuruluşu. Yaptığımız iş de siyaset analizi. Enstitü ABD - Ortadoğu ilişkileri üzerine çalışmalar yapıyor. Ürettiğimiz analizleri tümüyle bağımsız olduğumuz için kamuoyuna sunuyoruz. Ancak bunların ABD hükümetinin çokça kullandığı söyleniyor. Beyaz Saray’dan, Savunma Bakanlığı’ndan, Dışişleri Bakanlığı’ndan sık sık yazdıklarımız ve ürettiğimiz analizler konusunda geri dönüş almaktayız. 
     
Enstitüde yönettiğiniz Türkiye Programı’nın kapsamı ve amacı nedir 
     Enstitü içinde Türkiye Araştırmaları Programı adlı benim yönetimimdeki bir program var. Burada da Türk - ABD ilişkileri üzerine çalışmalar yapıyoruz. Enstitü’nün diğer bir fonksiyonu da Türkiye - Ortadoğu ilişkilerine bakmak ve analizler yapmak. Şu anda zamanımızın yüzde 90’ını Irak alıyor. 
     
Tezkere gecikince ABD medyasının Türkiye aleyhine yaptığı yayınları nasıl değerlendiriyorsunuz 
     Çok çirkin. Türk - ABD ilişkilerinin ruhuna, geçmişine yakışmayan bir tavır. Bu Türkiye için şansız bir durum. Çünkü son yıllarda ABD’deki imajı düzelmişti. Bunun altında da özellikle 11 Eylül saldırılarından sonra ABD’de Batı’yla barışık olan Müslüman bir devlet var mı sorusu sorulduğunda burada herkes Türkiye’yi göstermişti. Bunun bir miktar zedelendiğini söyleyebiliriz. Türkiye’nin tek sorunun para olduğu ve bu yüzden ayak dirediği yolunda yayınlar yapıldı. 
     
Sizce bu tür yayınlarla amaçlanan ne 
     Türkiye’nin Kuzey Irak’taki hassasiyetleri burada çok iyi anlaşılmıyor. Türkiye’nin Kuzey Irak’taki hassasiyetlerinin iki grupta toplanabileceğini düşünüyorum. Birincisi maddi meseleler. Türkiye’nin savaştan doğacak maddi kayıplarının tazminini istemeye hakkı var. ABD’de de görünen kısmı bu. Ancak bunun altında yatan başka bir neden var. - ki bu ABD de hiç görülmeyen bir neden. Bu da savaştan sonra Kuzey Irak’ta nasıl bir tablonun ortaya çıkacağı kaygıları. 
     
TüSiAD’ın bu yayınlara karşı başlattığı lobiyi nasıl değerlendiriyorsunuz 
     Çok olumlu bir gelişme. Bu tür yayınlara karşı bir denge unsuru oluşturacağını düşünüyorum. Ama yine de ABD’lilerin gözünde zedelenen imajın onarılması biraz zaman alacak. 
     
Savaş sonrası ABD’nin Irak’tan ekonomik ve siyasi beklentileri ABD kamuoyuna nasıl yansıyor 
     ABD kamuoyunun yüzde 60’ının böyle bir harekata destek verdiği söyleniyor. ABD Irak’ın yeniden yapılandırılmasından bahsediyor. ABD’nin Irak’ı yeniden yapılandırarak katılımcı bir rejim kurarak bunu Ortadoğu için bir model olarak sunmayı amaçlıyor. Belki de bunun bir domino etkisi yaratacağını, diğer devletlere de katkıda bulunur senaryosu var. 
     
Irak petrolüyle ilgili ne gibi bir projeksiyon yapılıyor 
     Irak’ın yeniden yapılandırılmasıyla ilgili olarak bunun finansmanının nasıl sağlanacağı konusu vardı. Yeniden yapılandırma gerekiyorsa bunun için varolan kaynak Irak petrollerinde mevcut. Irak petrollerine bu açıdan bakılıyor. Başka bakış açıları da var. Bu da savaşın ABD’nin Irak petrollerini kontrol etme isteğinden kaynaklandığı yönünde. Değişik bakış açıları var. 
     
Savaşın Türkiye’ye ekonomik zararı ne olur 
     Temkinli tahminlere göre savaşın bir sene sürmesi durumunda 8 - 12 milyar dolar olacağı söyleniyor. Diğer tahminlere göre de bunun 40 - 50 milyar dolara kadar tırmanabileceği söyleniyor. 
     
Türkiye, Irak krizinde ABD ile Avrupa Birliği arasında kaldı denilebilir mi 
     Türkiye’nin Irak konusundaki tavrı AB’de bir argüman, bir bahane olarak önüne konabilir. Ancak AB’de Irak konusunda ortak bir tavır yok. Bu da Türkiye’nin elinde güçlü bir argüman demek olur. Türkiye bu nedenle rahatlıkla Irak’ta aldığı tavrın AB politikalarıyla çelişmediğini öne sürebilir. Çünkü AB içinde Türkiye ile aynı tutumda olan ülkeler var. 
     
Hibe yerine, ABD garantisi alınsınSavaş sürecinde ve sonrasında yabancı yatırımcıların Türkiye’ye bakışı nasıl etkilenir 
     Ciddi bir sıkıntı var bu konuda. Uluslar arası piyasaların Türkiye’ye olan güveni zedelenecek savaş konusunda. Türkiye riskli bir ülke olarak görülecek. Türkiye’de iş yapan firmaların sigorta primleri yükselecek. Güveninin güçlenmesinde ABD’nin destek paketinde önerilen uzun vadeli kredi bir yardım teşkil edebilir. ABD’nin Türkiye’ye vaadettiği 2 4 milyar hibe için şöyle bir formül düşünülebilir. Türkiye ya hibe olarak alabilir. 4 milyarı hibe olarak almak yerine uluslararası piyasalarda borç almak için garanti olarak kullanabilir. ABD bir bakıma Türkiye’ye kefil olmuş olur. 
     
Yale’de ders veriyor      Çağaptay, Washington Enstitü’sünde Türkiye Araştırma Programı’nın koordinatörlüğünü yürütüyor. Arşatırma konuları arasında modern Türk tarihi, Osmanlı İmparatorluğu’nun son dönemi ve Balkanlar yer alıyor. 
     Yale Üniversitesi Tarih Bölümü’nde doktora yapıyor. Türk milliyetçiliği hakkındaki çalışmasını tamamlayan Çağaptay, Marmara Üniversitesi’nde Uluslararası İlişkiler Bölümü’nü bitirdi. Ardından Bilkent Üniversitesi’nde uluslararası ilişkiler alanınıda yüksek lisans yaptı. 
     Yale Üniversitesi’nde Ortadoğu, Akdeniz ve Doğu Avrupa konularında dersler de veren Çağaptay, Yale Konseyi’nin Ortadoğu üzerindeki araştırmalarında da çalıştı. Yale’de şu sıralar "Türkiye Avrupa’nın kıyısında bir Müslüman millet" başlıklı bir ders de veren Çağaptay İstanbul doğumlu. İngilizce ve Almanca biliyor. Fransızca, Boşnakça, İspanyolca Osmanlıca’yı da okuyabiliyor. 
     
Çağaptay, El Cezire’de bile Türkiye’yi anlattıSon dönemde CNN, Fox News ve BBC gibi kanallarda sık sık söyleşiler yapıyorsunuz. Bu son dönemde oluşan bir ilgi mi 
     Ben de Türkiye’nin durumunu bu bağlamda son günlerde çeşitli televizyon kanallarında anlatmaya çalışıyorum. BBC, CNN International, Fox News, NBC, El Cezire gibi haber kanallarında görüşmeler yaptım. Kanallardan yoğun talep alıyorum. 5 günde 12 televizyon kanalına çıktım. 
     Türkiye - ABD diyalogunun neden uzadığını, Türkiye’nin neden ayak dirediğini soruyorlar bana. Ben de Türkiye’nin bölgedeki diğer Arap ülkelerinden farklı olarak, demokrasi olarak çabuk karar almasının mümkün olmadığını, karar alma mekanizmasında hükümetin hem muhalefet partisini, hem kamuoyunu, medyayı göz önünde almak zorunda kaldığını söylüyorum. Bu açıdan Türkiye farklı. Olayın sırf para boyutundan kaynaklanmadığını anlatıyorum. Türkiye’nin Kuzey Irak’taki hassasiyetlerinden bahsediyorum. 
     



 EKONOMİ 

















</TEXT>
</DOC>
