<DOC>
<DOCNO> 136913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun13.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi'nin yankıları Arap basınında... 
</HEADLINE>
<TEXT>

     Irak'ın önemli gazetelerinden Babil gazetesi, BM silah denetçilerinin dün sunduğu raporların memnuniyetle karşılandığını yazdı. 
     BM Silah Komisyonu UNMOVIC Başkanı Hans Blix ile Uluslararası Atom Enerjisi Ajansı IAEA Başkanı Muhammed El Baradei'nin dün BM Güvenlik Konseyi'ne sunduğu raporların, dünyanın ABD'nin savaş planlarına karşı seferber olmasına yol açmasının temenni edildiği haberde, ''Her ne kadar raporlar olması gerektiği gibi değillerse de ABD'nin saldırgan politikasına karşı güçlere bir şans veriyor'' yorumunda bulunuldu. 
     
     SURİYE 
     BM Güvenlik Konseyi'nin dünkü toplantısının ardından Suriye basını, uluslararası toplumun ABD'ye karşı olduğunu ifade ettiği görüşünü ön plana çıkardı. 
     Teşrin gazetesindeki haberde, ''Her ne kadar ABD uluslararası kamuoyuna hiçbir önem atfetmiyorsa da BM'nin temsil ettiği uluslararası meşruiyet, 1441 sayılı karara uygun olarak barışçı yollardan savaşı önlemek istiyor'' yorumu yapıldı. 
     Gazetede, ''Amerikan yönetimi, savaşı engellemek için yapılan çağrılara kulak vermeli'' ifadesi kullanıldı. 
     
     ÜRDÜN 
     Ürdün basını ise BM nezdinde, savaş isteyenler ve denetimlerin sürmesini isteyenler arasında bölünme bulunduğunu ön plana çıkardı. 
     Düstur gazetesindeki, ''denetimlerin sürmesinden yana olanların başarılı olması dilenen'' haberde, ''BM Güvenlik Konseyi toplantısı, daimi üyeler arasındaki bölünmeyi ortaya çıkardı'' ifadesi kullanıldı. 
     Amerikalılarla İngilizlerin, UNMOVIC Başkanı Hans Blix ile IAEA Başkanı El Baradei'nin raporlarında ortaya koyduğu olumlu yönleri görmezden geldiği belirtilen haberde, buna karşılık denetimlerin devamından yana Avrupalılarla Çin'in, raporların olumlu yönlerini gördükleri belirtildi. 
     Gazete, bu tablo karşısında Arap ülkelerinin, Avrupalıları destekleyen ortak bir tavır benimsemelerinin önemine işaret etti. 
     Bir başka Ürdün gazetesi El Ray, ABD'yi Irak dosyasını BM'nin ellerine emanet edip, uluslararası kamuoyu yararına tavır sergileyerek, uluslararası toplumdaki bölünmeye son vermeye çağırdı. 
     
     TUNUS 
     Tunus basını da Irak'a yönelik güç kullanımını gerektirecek hiçbir dayanak bulunmadığına dikkati çekti. 
     Le Temps gazetesi, ''Fransa, bir kez daha barışın avukatlığını yaptı'' başlığını kullanırken, ''ABD Dışişleri Bakanı Colin Powell tarafından dile getirilen Amerikan öfkesi, Çin, Rusya ve diğer konsey üyelerinin Fransa yanında saf tutmasını engellemedi'' ifadesini kullandı. 
     





</TEXT>
</DOC>
