<DOC>
<DOCNO> 143158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sondun20.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da "gizemli zatürree" korkusu... 
</HEADLINE>
<TEXT>

     Asya ülkelerinde görülen ve hızla yayıldığı bildirilen gizemli zatürreeye karşı, Hollanda'nın Schiphol Havaalanı'nda sağlık ekipleri görevlendirildi. 
     Amsterdam Belediyesi'nden yapılan açıklamada, Dünya Sağlık Örgütü tarafından hafta sonunda çok tehlikeli ilan edilen salgının ilk kez Avrupa'da da görüldüğüne ilişkin bilgi ulaştığı, önlem amacıyla havaaalanında sağlık ekiplerinin görevlendirildiği belirtildi. 
     Uçak şirketlerinin gelişmeler konusunda uyarıldığı kaydedilen açıklamada, uçak personeli ve yolculardan yüksek ateş ve solunum rahatsızlığı gibi belirtiler görülen kişilerin derhal kendileriyle ilişkiye geçmesinin istendiği ifade edildi. 
     Sağlık ekiplerinden, özellikle Asya ülkelerinden gelen yolcular konusunda dikkatli olmaları istendi. 
     İlk kez geçen ay Çin'de görülen ve hafta sonunda Dünya Sağlık Örgütü WHO tarafından tehlikeli ve hızla yayıldığı uyarısı yapılan akciğer iltihabıyla ilgili rahatsızlığa yakalananlardan, şu ana kadar 9 kişinin öldüğü bildirildi. 
     Hastalığın çoğu Asya ülkelerinde olan, 150 dolayında kişiye bulaştığı tahmin ediliyor. 
     





</TEXT>
</DOC>
