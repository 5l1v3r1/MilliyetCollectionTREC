<DOC>
<DOCNO> 133364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/spor/ymese.html </URL>
<DATE> 2003/01/27/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Kartal Çek kesti 
</HEADLINE>
<TEXT>

     Ligin ilk yarısında formsuzluğu nedeniyle eleştirdiğimiz İlhan Mansız, dün oyunda kaldığı süre içinde müthiş futbol ortaya koydu. Bu övgümüzün, attığı gollerle uzaktan yakından ilgisi yok. Mansız, fizik ve kondisyon olarak güçlenmiş. Kaybettiği topu kovalayan, rakip savunmayı hırpalayan Mansız, duran topları da kullanmaya başlamış. Nitekim Mansız, ikinci yarıda duran bir toptan ilk golünü buldu, arkasına bir gol daha eklerken, ikinci yarı için olumlu sinyaller verdi. Tek sorun, ligin ikinci yarısında Mansız’a eşlik edecek olan oyuncu... Pascal Nouma dün bir şey yapamadı. Ahmet Dursun sürekli sakatlıklarla boğuşuyor. Geriye kalıyor Pancu, Ali Cansun, Eser, Tümer ve Sergen... Pancu’nun görev yeri belli. İyi bir Pascal Nouma, İlhan Mansız ile birlikte Kartal’ın forvetteki vazgeçilmez ikinci silahı olur. Elbette bu ikilinin arkasına Sergen şart. Ama o da yok Bu boşluk, Tümer ve Pancu ile rahatlıkla doldurulur. 
     Fenerbahçe maçı öncesinde Ronaldo’nun cezalı oluşu, Beşiktaş’ın savunmasında soru işaretlerine neden oluyor. Ne var ki, bu açığı Zago kapatacak güçte... 
     Gelelim Serdar Topraktepe’ye. Büyük umutlarda yeniden yuvaya döndü. Sezon başından bu yana, şans bulamadığı için, gizli gizli hocaya isyan etti. Dün ilk on birde sahaya çıktı, ama onu mumla aradık Hem şans istiyorsun, hem de kullanmıyorsun... O zaman sus, otur yerine 
     Maldaraşanu ilk yarıda orta alanın göbeğinde mücadele etti. Pek varlık gösteremedi. Lucescu, onu ikinci yarıda asıl yeri olan sağa çekti, fakat burada da pek gözükmedi. Biraz zamana ihtiyacı var. 
     Fenerbahçe derbisinin son hazırlığını çarşamba yapacak Beşiktaş’ta kadro zengin, fazla sıkıntı yok. Tek sıkıntı Sergen’in oynayıp oynamayacağı... Sergen’in hiçbir zaman yeteneğini tartışmadık. Ama sosyal hayatına dikkat etmesi şart. Yoksa hem kendine, hem de Beşiktaş’a yazık olacak. 
     



 SPOR 

























</TEXT>
</DOC>
