<DOC>
<DOCNO> 121514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/yasam/ayas.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Patlıcan TIR’ında eroin çıktı 
</HEADLINE>
<TEXT>

Türkiye’den İngiltere’ye gönderilmek istendiği ve Hüseyin Başbaşin’e ait olduğu öne sürülen 100 kilo eroin, Antalya’da baskın yapılan sebze yüklü TIR’da, patlıcanların arasında bulundu 
     ANKARA Milliyet 

     Türk, Hollanda ve İngiliz polisinin ortak yürüttüğü uyuşturucu operasyonunda Türkiye’den sevk edilen 100 kilogram eroin Hollanda’da ele geçirildi. Hollanda polisi, Almanya ve İngiltere’de faaliyet gösteren bir şebekenin elemanı olan Duran Beyaztoprak’ı tutukladı. Operasyon Antalya’ya kaydırıldı. 
     
     İki aydır izleniyordu 
     Hollanda Narkotik Polisi iki aydır takip edilen bir TIR’a Hollanda’nın Durven limanında operasyon düzenledi. Antalya’dan yola çıkan 34 KOE 68 plakalı çekici ve 34 VC 069 plakalı dorseden oluşan taze sebze yüklü tırda yapılan aramada, patlıcanların arasında eroin torbaları bulundu. Koliler içinde 1’er kiloluk 100 torba halinde bulunan iyi kalite eroinin Antalya’ya başka bir ülkeden geldiği belirlendi. TIR şoförü Duran Beyaztoprak sorgusundan sonra tutuklanarak cezaevine gönderildi. Beyaztoprak’ın Matador operasyonunda ortaya çıkarılan Almanya ve İspanya bağlantılı uyuşturucu ticareti yapan Elvan Korkmaz’ın organizasyonu içinde yer aldığı belirtildi. 
     
     Mafyaya bir darbe daha 
     Almanya ve İngiltere’de faaliyet gösteren ve son günlerde silahlı çatışmaların yaşandığı Türk uyuşturucu mafyasına darbe vuran polis, operasyonu Antalya’ya kaydırdı. Antalya’da adı gizli tutulan bir kişi gözaltına alındı. Uyuşturucunun İngiltere’de yoğun faaliyet gösteren Türk mafyasına gönderildiği öne sürülürken, halen Hollanda’da cezaevinde bulunan Hüseyin Baybaşin’e de ait olabileceği belirtiliyor. 
     Piyasa değeri 12 milyon Euro olan uyuşturucunun yakalanmasıyla finans zorluğu çeken Türk mafyasının zor durumda kaldığı öne sürülüyor. 
     



 YAŞAM 






















</TEXT>
</DOC>
