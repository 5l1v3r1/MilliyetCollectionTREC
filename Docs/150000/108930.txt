<DOC>
<DOCNO> 108930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/22/siyaset/siy04.html </URL>
<DATE> 2002/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Harcamayana vekillik yok 
</HEADLINE>
<TEXT>

Doğu ve Güneydoğu’da vekil olmanın maliyeti 150 milyarı bulurken, bu miktar batıda 5 milyara kadar düşüyor 
     BELMA AKÇURA İstanbul 

     Türkiye’de milletvekili olmanın maliyeti, bölge, parti ve adayın sosyokültürel konuma göre değişiyor. Adayların yaptığı özel harcamalar gösterdi ki Doğu ve Güneydoğu’da milletvekili olmanın maliyeti 150 milyarı bulurken, bu miktar Karadeniz’de 50 milyar, batıda ise 5 - 10 milyar liraya düşüyor. 
     Doğu, Güneydoğu ve Karadeniz’de adayların bütün seçim masrafları kendi ceplerinden çıkıyor. Adaylar binlerce kartvizit, fotoğraf ve bülten için 5 milyar lira dolayında harcama yapıyor. Adaylar, seçim bölgelerindeki spor tesisi, cami, okul gibi kurumlara milyarlarca lira bağışta bulunmak zorunda kalıyor. Özellikle Güneydoğu’da seçmeninin yolunu, çeşmesini yaptırıyor, çakmak, tespih, kalem, saat gibi hediyeler dağıtıyor. Kiralanan büro ve kahvehanelerde binlerce insana çay ve yemek ikramında bulunuluyor. Bir ay boyunca 2 - 3 milyarı bulan çay servisi yapılıyor. 
     Batıda ise milletvekili adayları bu harcamaların dörtte birini bile yapmıyor. Genel merkezin de yardımıyla afiş, fotoğraf, seçim broşürü hazırlıyor. Bütün tanıtım merkez tarafından partinin anlaştığı bir ajansa toplu olarak yaptırılıyor. 
     
     3 milyar harcadım 
     Cengiz Altınkaya ANAP Geçen seçimde masraf etmedim. Daha önceki fotoğraflarımı kullandım. Afiş ve kartvizit bastırdım. Kişisel olarak harcadığım paranın toplamı, bu zamanın parası 3 milyar liradır. 
     
     Parasız olmaz 
     Eyüp Aşık DYP Tutacağınız büroların kirası, poster, broşür, ve seçim günü masrafları vardır. Otelde gelenler gidenler, yer içerler. Karadeniz’de bu iş için 50 milyarlık bir ortalama doğrudur. 
     
     10 milyar gider 
     Mehmet Ali Şahin AKP 1999 seçimlerinde genel tanıtım, afiş ve broşürleri parti bastı. Benden bugünün parasıyla toplam 3 milyar gibi bir para çıktı. Bu seçimde de 5 - 10 milyar arasında bir masraf çıkar. 
     
     Parayla olmaz 
     Işılay Saygın ANAP Seçimin parayla kazanılacağına inanmıyorum, sevilmiyorsanız milyarlar da harcasanız bir işe yaramaz. Benim kartvizit bastırmam gibi kişisel harcamaların dışında harcamam olmadı. 
     
     Masrafım az 
     Mukadder Başeğmez SP 1999’da 500 - 700 milyon lira arası masraflarımız oldu. İlçeye gider bilgisayar alırsınız, pikniğe gider 100 milyon bağış bırakırsınız, üç milyona çorba içer, 6 milyon bahşiş dağıtırsınız. 
     
     Benden 150 milyar 
     Takiddin Yarayan DYP Kimi 5 milyar, kimi 100 milyar harcar. 150 milyar harcadım. 1999’da bin adet resim çektirdim. 10 milyara 2 bin adet saat yaptırıp dağıttım. 2 milyar verip bilardo salonunu seçim bürosu olarak kiraladım. 
     
     Her şey masraf 
     Yusuf Kenan Doğan YTP Beş milyarla kapıdan dışarı çıkamazsınız. Partimin durumu kötü. Benzini, yemeği, yazıhanesi bunlar hep bir masraf. Bu masrafı zamanında davalardan kazandığım paralarla yapıyorum. 
     
     1 milyar verdim 
     Ali Arabacı DSP 1999’da bütün harcamam bir milyardı. Şimdi bu miktar 3 - 5 milyarı geçmez. Kanuna göre zaten hediye dağıtması yasak. Dolayısıyla kimseye çakmak, kalem gibi hediyeler de dağıtmadım. 
     
     7 milyar olur 
     Ziya Aktaş DSP Bu seçimde 5 - 7 milyar arası bir harcama yapacağımı sanıyorum. DSP, afişleri, bayrak ve flamaları parti olarak karşılıyor. Ancak adayların kartvizit, fotoğraf gibi kişisel işlerine yardım etmiyor. 
     
     10 milyar lazım 
     Ahmet Çakar MHP Harcamaları tek tek söylemek mümkün değil. O günün parasıyla 5 milyar harcama yaptım. Bugün de bu para olsa olsa bu seçim için en fazla 10 milyar gider. 
     
     Doğu’da fazla 
     Metin Musaoğlu DYP Güneydoğu’daki örf ve detler çerçevesinde her gün yüzlerce kişinin yemeği çıkar. Aday cebinden harcar. Batıdaki aday 10 milyar harcamışsa biz bunun 20 kat fazlasını harcamışızdır. 
     
     50 milyarı geçer 
     Mehmet Bekaroğlu SP Rize’de üç milletvekilinin asgari masrafı 120 milyar. 1999’daki seçimlerde cebimden yaptığım harcamanın miktarı 25 milyardı. Bugün 50 milyar ve bunun üzerinde bir para çıkacak demektir. 
     



 SİYASET 













</TEXT>
</DOC>
