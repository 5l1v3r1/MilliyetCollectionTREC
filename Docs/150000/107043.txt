<DOC>
<DOCNO> 107043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sontur15.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DTP'de ittifak krizi... 
</HEADLINE>
<TEXT>

     DYP ile DTP arasında dün akşam saatlerinde kabul edilen seçim işbirliği kararı, yaşanan hükümet krizi yüzünden "seçimin ertelenmesi" olasılığının belirmesi ve DTP Genel Başkanı Mehmet Ali Bayar'a ittifaka karşı çıkan muhalefetin bastırması üzerine gece saatlerinde zora girdi. 
     Edinilen bilgilere göre dün akşam saatlerinde toplanan DTP GİK'de Genel Başkan Mehmet Ali Bayar, ittifak görüşmeleri hakkında bilgi verdi. DYP ile seçim işbirliği için anlaşıldığını açıklayan Bayar, GİK'in görüşlerine başvurmak istediğini belirterek, eğilim yoklaması yaptırdı. 
     Yoklama sonucunda 28 kabul, 6 ret, 3 çekimser oy çıktı. 
     Bayar, bu kararı bu sabahki Genel İdare Kurulu toplantısında netleştirmek ve resmiyete bağlamak üzere toplantıyı bitirmek istedi. 
     Ancak, aralarında Yılmaz Hastürk, Osman Ataman, Ayşe Yeğinboy gibi isimlerin bulunduğu bir grubun DYP ile ittifakı "itibar kaybı" olarak nitelendirerek, itirazlarını dile getirdikleri öğrenildi. Böylece Bayar GİK'de ilk muhalefet ile de karşılaşmış oldu. Bayar, eleştiriler üzerine konuyu bu sabah görüşmek üzere toplantıyı kapattı. 
     
     UZUN GECE... 

     Toplantı sonrasında parti içi muhalefet ve bazı il başkanları Bayar'ı sıkıştırmaya ve ittifak kararından caydırmaya karar verdiler. Gece geç saatlere kadar kulis yapan partililer, Bayar'a DYP listesinden seçilmesi halinde 3 Kasım sonrasında DTP'de kriz yaşanacağı mesajını verdiler. 
     İttifaka karşı çıkan DTP'lilerin Bayar'a "Gidersen genel başkan olarak dönemezsin" dedikleri ve DYP Genel Başkanı Tansu Çiller'e yönelik güvensizliklerini dile getirdikleri de iddia edildi. Bunun üzerine gece geç saatlerde ittifak kararından vazgeçilmesi eğilimi ağırlık kazandı. 
     Muhalefetin DYP ile ittifaka itirazında Bayar'ın Aydın Giz, Aydın Sezgin, Pars Kutay, Ömer Külahçı gibi isimlerden oluşan kendi ekibini seçilebilecek yerlerden DYP listelerinden aday koyması, buna karşı diğer isimleri ise alt sıralara atması da etkili olduğu öğrenildi. 
     Bugün saat 10.00'da toplanması gereken DTP GİK de henüz toplanamadı. GİK'in son kararını vermek üzere parti genel merkezinde toplanması bekleniyor. Öte yandan TBMM'de saat 11.00'de toplanması gereken DYP Genel İdare Kurulu'da henüz toplanmadı. 
     
</TEXT>
</DOC>
