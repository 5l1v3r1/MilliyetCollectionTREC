<DOC>
<DOCNO> 111166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/04/son/soneko19.html </URL>
<DATE> 2002/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank'a teklif verme süresi uzatıldı... 
</HEADLINE>
<TEXT>

     Tasarruf Mevduatı Sigorta Fonu TMSF , Pamukbank için yatırımcıların inceleme yapma süresini 13 Aralık 2002, teklif verme süresini ise 20 Aralık 2002 tarihine kadar uzattı. 
     Bankacılık Düzenleme ve Denetleme Kurumu'ndan BDDK yapılan yazılı açıklamada, TMSF Yönetim Kurulu'nun bu yıl 27 Haziran tarihinde aldığı kararla hisselerinin tamamı Fon'a ait olan Pamukbank'ın satışa çıkarıldığı hatırlatılarak, Resmi Gazete'de yayımlanan duyuruya göre banka nezdinde inceleme yapmasına izin verilecek yatırımcıların teklif verme sürelerinin bugün dolduğu hatırlatıldı. 
     Ancak ilgilenen yatırımcılardan gelen taleplerin dikkate alındığı bildirilen açıklamada, şöyle denildi 
     ''TMSF'nin 04.10.2002 tarih ve 621 sayılı kararıyla, adı geçen banka için yatırımcıların Banka'da inceleme yapma süresinin 13.12.2002 tarihine, teklif verme süresinin ise 20.12.2002 tarihine kadar uzatılmasına ve BDDK tarafından uygun görülecek diğer başvuru sahiplerinin de bu sürece dahil edilmesine karar verilmiştir. 
     Bu sürece dahil edilecek Banka ile ilgilenen yeni yatırımcıların 27.06.2001 tarih ve 24446 sayılı Resmi Gazete'de yayımlanan 'Bankaların Kuruluş ve Faaliyetleri Hakkında Yönetmelik'te belirtilen belgelerle birlikte 15.10.2002 mesai bitimine kadar Kurum'a başvurmaları gerekmektedir. 
     Gerekli koşulları taşıyanlar 25.10.2002 mesai bitimine kadar belirlenerek ve ilgililere bildirilecektir.'' 
     
     TOPRAKBANK'TA DA UZATMA YAPILDI 

     Tasarruf Mevduatı Sigorta Fonu TMSF , Toprak Yatırım Bankası'nın hisselerinin satış sürecini uzatma kararı aldı. 
     Bankacılık Düzenleme ve Denetleme Kurumu'ndan BDDK yapılan yazılı açıklamada, Toprak Yatırım Bankası'nın, TMSF, Toprak Faktoring A.Ş. ve Toprak Finansal Kiralama A.Ş.'ye ait yüzde 89,925 oranındaki hissesinin 13 Eylül'de başlayan satış sürecinin uzatıldığı bildirildi. 
     Açıklamaya göre, yeterlilik için başvuru yapanlardan gerekli koşulları taşıyan yatırımcıların belirlenip ilgililere bildirilme süresi 16 Ekim 2002 günü mesai bitimine dek, tekliflerin Tasarruf Mevduatı Sigorta Fonu İştirakler Dairesi Başkanlığı'na verilmesi de 31 Ekim 2002 günü mesai bitimine dek uzatıldı. 
     Aynı şekilde, alınan tekliflerin İhale Komisyonu'nca açılma tarihi de 01.11.2002 Cuma günü saat 10.00 olarak değiştirildi. 
     





</TEXT>
</DOC>
