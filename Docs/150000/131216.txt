<DOC>
<DOCNO> 131216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sondun25.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfezde Amerikan ve İngiliz askeri yığınağı artıyor 
</HEADLINE>
<TEXT>

     Olası bir Irak savaşı tartışmaları arasında, ABD ve İngiltere'nin Irak civarındaki askeri yığınağı hızla artıyor. 
     Son bilgilere göre, bölgedeki Amerikan ve İngiliz askeri yığınağı şöyle 
     
     AMERİKAN UÇAK GEMİLERİ 
     Amerikan Deniz Kuvvetleri, 150 savaş uçağı ve onlarca Cruise füzesi taşıyan gemileri barındıran en az 2 uçak gemisi filosunu daha Körfez bölgesine doğru yola çıkarmaya hazırlandığının işaretlerini verdi. 
     Hastane gemisi ''Comfort'', geçen hafta Körfez'e hareket etmişti. 
     Irak civarındaki 6 aylık görevini tamamlayan ''Abraham Lincoln'' uçak gemisine, ABD'ye geri dönmesi yerine, açık denizde kalması emri verildi. 
     ''Constellation'' adlı uçak gemisi halen Körfez'de devriye geziyor, ''Harry S. Truman'' uçak gemisiyse Akdeniz'de bulunuyor. Körfez'den Aralık ayında Virginia'ya geri dönen ''George Washington'' adlı uçak gemisinin, Japonya'daki üste bulunan ''Kitty Hawk'' ya da ''Abraham Lincoln'' uçak gemilerinden biriyle tekrar bölgeye döneceği belirtiliyor. 
     Uçak gemileri, ortalama 75 savaş uçağı taşıyor ve her savaş gemisi yarım düzine kadar kruvazör, destroyer ve Tomahawk füzeleri taşıyan denizaltılara önderlik ediyor. 
     
     AMERİKAN KARA GÜCÜ 
     ABD, şimdiye kadar 1991 yılındaki Körfez savaşında konuşlandırdığı 250 bin askerden çok daha az sayıda askeri bölgede konuşlandırdı. 
     ABD Savunma Bakanı Donald Rumsfeld, 11 Ocak'ta daha fazla askerin bölgeye gitmesiyle ilgili emri imzaladı. Emirle, ABD'nin Körfez bölgesinde bulundurduğu 60 bin asker sayısını iki katına çıkarması öngörülüyor. 
     Rumsfeld'in imzaladığı talimatla, ABD'nin Kuzey Carolina eyaletinin Lejeune kampından 7 bin denizci, California eyaletindeki Pendleton kampından 7 bin askerin Körfez'e gideceği belirtiliyor. ABD, Georgia eyaletinden 12 bin kadar zırhlı piyadeyi ve Almanya'daki Amerikan üssünden mühendis, istihbaratçı ve askeri Körfez'e göndermeye başladı. 
     ABD, 10 bin ulusal muhafız ve yedek askeri de alarm durumuna geçirdi. Amerikan ordusu, deniz kuvvetlerinden zırhlı teçhizat ile araçlar ve diğer malzemelerle dolu 17 gemiyle çeşitli kargo gemilerini Hint Okyanusu'ndaki Diego Garcia adasında demirlemiş olarak bekletiyor. 
     
     MERKEZ KOMUTANLIĞI 
     ABD'nin Florida eyaletindeki Merkez Komutanlığı'nın başındaki General Tommy Franks, Katar'daki El Udeyd üssündeki 1000 kadar Amerikan muhabere askeri ve yüzlerce İngiliz meslektaşının, Irak'la savaş ihtimaline nedeniyle burada kalmaya devam edeceğini ve buranın komuta ve kontrol merkezi olmasının büyük olasılık olduğunu söyledi. 
     
     HAVA ÜSLERİ 
     ABD Hava Kuvvetleri, B-1B bombardıman uçaklarını Güney Dakota eyaletindeki Ellsworth hava üssünden Körfez'e göndermeye başladı. Ayrıca F-15C ve F-15E savaş uçaklarının yanı sıra insansız casus uçakları ve radar uçakları bölgeye gönderilecek. 
     Amerikalı yetkililer, Türkiye'de bulunan 200 kadar F-15, F-16, A-10 ve F-117 savaş uçağının da Körfez ülkelerine kaydırılabileceğini belirtiyorlar. 
     ABD'nin halen Kuveyt, Bahreyn, Katar, Umman, Cibuti ve Suudi Arabistan'da üsleri bulunuyor. Suudi Arabistan, olası bir Irak operasyonunda topraklarının tamamını kullandırıp kullandırmama konusunda kesin karar vermiş değil. 
     
     İNGİLİZ KUVVETLERİ 
     Irak'a savaş açılması konusunda ABD'nin en büyük destekçisi olan İngiltere, uçak gemisi Ark Royal'ı 11 Ocak'ta Körfez'e gitmek üzere Portsmouth limanından yola çıkardı. 
     İngiltere, ayrıca Kraliyet deniz komandolarının seçkin birliklerinden oluşan 2 taburu teyakkuz halinde tutuyor. 
     İngiltere, normalde Nisan ayında Körfez'deki bazı limanları ziyaret edecek 8 bin kadar denizcinin, gerekirse daha önce Süveyş Kanalı'ndan geçerek Körfez'e gidebileceğini bildirdi. 
     İngiltere Deniz Kuvvetleri'nin en büyük gemisi HMS Ocean, bugün Plymouth limanından Körfez'e doğru yola çıktı. 1050 asker, 22 amfibik savaş helikopteri ve 3 füze savunma sistemi taşıyan geminin, Doğu Akdeniz'de bir tatbikata katılacağı bildirildi. 
     İngiltere'nin, Almanya'daki Birinci Zırhlı Tümeni'ndeki askerlerini de Körfez bölgesine göndermesi bekleniyor. Tümende 15 bin askerin yanı sıra 250 kadar da tank bulunuyor. İngiltere, ayrıca çoğu tıbbi personel olmak üzere, 1500 kadar askere de hazır ol çağrısı yapmıştı. 
     





</TEXT>
</DOC>
