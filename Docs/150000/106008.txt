<DOC>
<DOCNO> 106008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/spor/spo00.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YÜREĞİMİZE KAZIDIK 
</HEADLINE>
<TEXT>

Milli Takım’ın hocası Şenol Güneş, "Savaşa giderken yine yalnızız" siteminde bulundu. Hedefi de çizerek, "Karnımızdaki Ay - Yıldızı yüreğimizin üstüne koymamız bizi olumlu etkiledi. Zirveye çıkacağız" dedi 
     NACİ YALINKILIÇ 

     "Birlik olmalıyız" 
     DÜNYA Kupası’nda üçüncü olarak tarihin en büyük zaferine ulaşan Milli Takımımız, müthiş sıçramayı Avrupa Şampiyonası’na da taşımanın hesaplarını yapıyor. Şenol Güneş, Slovakya maçı öncesi ilginç açıklamalar yaparak, "Savaşa giderken yine yalnızız. Oysa savaştan sonra etrafımızdakilerin sayısı artıyor. Biz istiyoruz ki, birlik olalım ve güç birliği oluşturalım" diye konuştu. Güneş, Avrupa Şampiyonu olmanın yolunu Slovakya’yı yenerek açmanın mümkün olduğunu ifade etti. 
     
     Güneş’in inancı tam 
     GERİYE bakmanın faydasız olduğunu hatırlatan Ay - Yıldızlı ekibimizin hocası, "Radikal değişimler yaşadık. Örneğin formamızda karnımızın üstünde yer alan Ay - Yıldızı yüreğimizin üstüne koyduk. Bu motivasyon saha sonuçlarını da olumlu etkiledi. Yükselişimiz sürecek. Buna inanıyorum" dedi. Güneş, inancının gerekçesini de, "Dünya üçüncüsü olan oyuncularımın bu sorumluluğu taşıdığını sevinçle görüyorum. Zirveye kadar gideceklerinin en belirgin göstergesi bu" diyerek, özetledi. 
     
     Hücumda zenginlik 
     ŞENOL Güneş, sistem konusunda da "Slovakya daha önce 3-5-2 oynuyordu. Şimdi dörtlü savunmaya döndüler. Serhat ile Arif forvette olacak. Nihat ikisini destekleyecek. Hücumda zenginlik yaratmaya çalışacağız" yorumunu yaptı. Maçın İspanyol hakemine de değinen tecrübeli çalıştırıcı, şöyle konuştu "Nieto’yu Lazio - Trabzon maçından kötü tanıdım. Daha sonra çok olumlu gelişmeler kaydetti. Kartını esirgemeyen, futbol oynamayı tercih edenlerden yana olduğunu kanıtladı". 
     
Ümitler’den açılış maçı      AVRUPA Şampiyonası eleme grubundaki ilk maçında Ümit Milli Takımımız bugün İstanbul’da Slovakya’yı konuk edecek. BJK İnönü Stadı’nda 19.15’te başlayacak ve Fransız Damien Ledentu’nun yöneteceği maçı TRT 1 naklen yayınlayacak. Sporseverler karşılaşmayı ücretsiz olarak izleyebilecek. Ay - Yıldızlı ekibimizin yer aldığı 7. Gruba İngiltere ve Makedonya’nın yanı sıra Liechtenstein’ın ümit milli takımı olmadığı için Portekiz de dahil edildi. 
     
Eksikler can sıktı      Hasan’ın oynaması zor, Ümit Davala takıma yeni katıldı. Kaleci Rüştü’nün rahatsızlığı sürüyor, Serhat’ın kasığında problem var 
     MEHMET DEMİRCAN 

     SLOVAKYA maçına kilitlenen A Milli Takım’da eksikler Teknik Direktör Şenol Güneş’i sıkıntıya düşürdü. Bileğinde ödem oluşan ve hafta başından bu yana takımdan ayrı çalışan Hasan Şaş’ın yarınki mücadelede büyük ihtimalle forma giyemeyeceği bildirildi. Dün ilk kez takımla çalışan Ümit Davala’nın da riske edilmemesi bekleniyor. 
     GRİP olan kaleci Rüştü takımdan ayrı çalıştı. Taktik idmanı kasığı çeken Serhat erken bıraktı. Rüştü’nün oynaması beklenirken, Şenol Güneş özellikle Serhat’ın maça yetiştirilmesini istedi. Güneş’in şu on birle sahaya çıkmayı düşündüğü öğrenildi Rüştü - Fatih, Alpay, K.Hakan - Okan, Tugay, Yıldıray, Emre, Nihat - Serhat, Arif. 
     
Slovakya geldi      AVRUPA Şampiyonası 7. Eleme Grubu’ndaki rakibimiz Slovakya dün İstanbul’a geldi ve kampa girdi. Teknik Direktör Ladislav Jurkemik, Türk futbolunun çıkışa geçtiğini, Milli Takım’ın özellikle Dünya Kupası’nda Brezilya karşısında iyi maçlar çıkardığını söyledi. As oyunculardan Gresko da, "Kazanmak zorundayız. Kazanamasak bile bir puan almamız gerekir" dedi. 
     
Şenol Güneş’in ilacı Serhat      AY - Yıldızlı ekibimizde Serhat’ın başarılı performansı teknik heyetin yüzünü güldürdü. İlhan Mansız ve Hakan Şükür’ün sakatlığı ile zor durumda kalan Şenol Güneş, Serhat’ın çalışmalardaki hırsı ve golleriyle moral buldu. Güneş’in Hakan polemiğinden sonra idmanlarda Serhat’a daha fazla eğildiği gözlendi. 
     MİLLİ Takım teknik patronu Güneş’in, "Dünya Kupası’nda forma giymemene rağmen bizimle oldun. Artık piştin. Senden çok şey bekliyorum" dediği öğrenildi. Şenol Güneş’in, forvette Arif ile birlikte oynatmak istediği genç golcünün uzun vadede Hakan Şükür’ün yerini doldurabileceğine inandığı ifade edildi. 
     
Ünal’dan rapor      YARDIMCI Antrenör Ünal Karaman, yarınki rakibimiz Slovakya’nın artılarını ve eksilerini çıkardı, bir rapor halinde Şenol Güneş’e sundu. Karaman’ın Slovakya’yı yakından takip ettiğini vurgulayan Güneş, "Ayrıca kasetlerden de rakibimizi adeta ezberledik. Her yönüyle Slovakya’yı inceleyip, stratejimizi buna göre belirledik" diye konuştu. 
     



 SPOR 



























</TEXT>
</DOC>
