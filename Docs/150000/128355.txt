<DOC>
<DOCNO> 128355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo32.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'dan basketbol... Didin'in transfer sıkıntısı... 
</HEADLINE>
<TEXT>

     Basketbolda İtalya'nın A 2 Ligi'nde bulunan VIP Rimini takımının başına geçen Murat Didin, yeni yabancı oyuncu transferi yapamamanın sıkıntısını yaşıyor. 
     Soruları yanıtlayan Murat Didin, İtalya'da çok güzel bir çalışma ortamı bulduğunu ifade ederek, ''Burada herşey çok iyi. Kadromuz da güçlü. Ancak oyun kurucu sıkıntımız var. İtalya'da yabancı oyuncu değiştirme hakkı 6 oyuncuyla sınırlandırılmış. VIP Rimini de tüm haklarını kullanmış'' diye konuştu. 
     Bu transfer hakkının, henüz kullanmayan takımdan satın alınabildiğini anlatan Didin, kulüplerin haklarını devretmek için çok yüksek paralar istediğini söyledi. 
     
     2 ZORLU MAÇ 

     Didin, 10 gün içinde çok zorlu 2 maç yapacaklarını belirterek, ''Yeni yıla 5 Ocak Pazar günü deplasmanda yapacağımız Osimo maçını kazanarak başlamak istiyoruz'' dedi. 
     Osimo takımıyla aynı sayıda galibiyet ve yenilgiye sahip olduklarını, bu nedenle karşılaşmanın kendileri için çok önem taşıdığını kaydeden Didin, 12 Ocak Pazar günü yapacakları Capo De'Orlando maçının da puan cetvelindeki yerleri açısından büyük önem taşıdığına dikkati çekti. 
     Didin, bu sezon hedeflerinin 17 maçta 12 galibiyet almak olduğunu vurgularken, gelecek sezon ise A 1 Ligi'ne yükselmeyi istediklerini söyledi. 
     
     ''İTALYANLAR SAMİMİ'' 

     İtalyanların yabancı antrenörlere sanılanın tersine kötü bakmadıklarını dile getiren Didin, ''İnsanların bana karşı yaklaşımları çok samimi'' dedi. 
     Didin, İtalya'da sporu Milli Olimpiyat Komitesi'nin yönettiğine dikkati çekerek, ''Bu komite de buradaki antrenörlük pazarını yabancılara kaptırmamak için sınırlamalar getiriyor. Tüm amatör branşlarda toplam 10 yabancı antrenör bulunabiliyor. Bunda da haklılar'' diye konuştu. 
     İtalyanca basketbol terimlerini hemen öğrendiğini anlatan Didin, yarından itibaren İtalyanca dersleri almaya başlayarak, insanlarla daha iyi iletişim kurmaya çalışcağını sözlerine ekledi. 
     





</TEXT>
</DOC>
