<DOC>
<DOCNO> 130287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/spor/aspo.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER ÇETİN CEVİZ 5-1 
</HEADLINE>
<TEXT>

Sarı - Lacivertliler, Efes Cup’ın ilk maçında Alman Werder Bremen’i gole boğdu. Yeni oyun kurgusu, arzulu futbolu ve üst düzeydeki fizik kondisyonu ile gözdoldurdu 
     FENERBAHÇE, Antalya’da düzenlenen Efes Cup Turnuvası’nın ilk maçında adeta şov yaptı, Almanya’nın güçlü takımlarından Werder Bremen’i farklı bir skorla devirdi. Rus oyuncu Bes’in kadroya alınmadığı karşılaşmada Oğuz Çetin’in yeni sistemi 4-2-3-1’i başarıyla uygulayan Sarı - Lacivertli takım kalesinde çok az pozisyon verdi, hücumda ve orta sahada bambaşka bir görüntü çizdi. 
     ALİ Güneş ile gol perdesini aralayan Fenerbahçe, genç Semih ile farkı ikiye çıkardı, Hakan Bayraktar’ın penaltısı ilk yarının skorunu belirledi. İkinci devre Ceyhun ve Semih ile iki gol daha bulan Sarı - Lacivertliler, Browski’nin 81. dakikadaki vuruşuna engel olmadı. Bu arada hakem Deda, iki sarı kart gösterdiği Lisztes’i tüm uyarılara rağmen oyundan atmadı. 
     
     Göze batanlar 
     CEYHUN Yeni sistemde santrforun arkasında oynayan genç oyuncu, her geçen gün performansını artırırken meziyetlerini de sahaya yansıtmaya başladı. 
     HAKAN BAYRAKTAR Ön liberoda ne kadar etkili olduğunu Werder Bremen maçında da gösterdi. Bu yerin değişmez ismi olduğunu kanıtladı. 
     FATİH Lig maçlarındaki form düşüklüğünü Antalya kampında üstünden atmış gözüktü. Zaman zaman pas hatası yapmasına rağmen iyi bir 90 dakika çıkardı. 
     JOHNSON Ganalı oyuncu düşüşünü Antalya kampında da sürdürdü. Çok top kaybı yaparak Fenerbahçe’nin hücum çıkışlarını engelledi. 
     



 SPOR 


























</TEXT>
</DOC>
