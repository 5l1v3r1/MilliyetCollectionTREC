<DOC>
<DOCNO> 106746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun28.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da SS-23 füzelerinin imha işlemi başladı 
</HEADLINE>
<TEXT>

     Bulgaristan silahlı kuvvetlerinin elinde bulunan SS-23, Scud ve Frog tipi uzun menzilli füzelerin imha işlemlerine başlandı. 
     Uzun zamandan beri hazırlık çalışmalarını sürdüren ve aralarında Amerikalı uzmanların da bulunduğu özel bir ekip, imha edilecek 130 füzeden ilkinin başlığını bugün başarıyla patlattı. 
     Eski Zağra'ya yakın Zmeyovo askeri poligonunda yapılan ilk imha işlmini Savunma Bakanı Nikolay Svinarov, Genelkurmay Başkanı Nikola Kolev ile yerli ve yabancı askeri temsilcilerle çok sayıda gazeteci de izledi. 
     SS-23 füzesinin başlığı, uzmanlar tarafından 60 kilo patlayıcı kullanılarak imha edildi. Savunma Bakanlığı'ndan yapılan açıklamada bu ay sonuna kadar yaklaşık 100 füze başlığının imha edileceği bildirildi. 
     Avrupa Konvansiyonel Silahların Sınırlandırılması Anlaşması çerçevesinde imha işlemine başlanan füzeler, Bulgaristan'ın gündeminde uzun süredir önemli bir tartışma konusu olarak yer alıyordu. Muhalefet ve çevreci örgütler, imha işleminin çevreye önemli ölçüde zarar vereceği görüşünü savunuyor ve Bulgaristan hükümetini bu konuda gerekli tedbirleri almamakla suçluyordu. 
     Ancak bugün yapılan ilk imha işlemi, olayın sanıldığı kadar korkutucu boyutta olmadığını ortaya koydu. Uzmanlar, SS-23 füzesinin başlığının patlayıcılarla imha edilmesi sırasında sadece 60 metre çapında bir alanın zarar gördüğünü açıkladılar. 
     





</TEXT>
</DOC>
