<DOC>
<DOCNO> 103336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/22/son/sondun12.html </URL>
<DATE> 2002/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de bir firma yakılan ölülerin küllerinden elmas yapıyor 
</HEADLINE>
<TEXT>

     ABD'nin Chicago kentinde bir firma, yakılan ölülerin küllerinden elmas yapıyor. 
     LifeGem Memorials adlı firma, yakılan ölülerin küllerini takılarda kullanılabilecek elmasa döndüren bir yöntem geliştirdiğini açıkladı. 
     Bu yöntemi geliştirmek için üzerinde 3 yıl çalışıldığını kaydeden firma yetkilileri, yakılmış insanların küllerinden geçen ay elmas yapmayı başardıklarını belirttiler. 
     Firma, bir yüksük dolusu külden 0.25 kırat elmas yapılabildiğini belirterek, 0.25 kırat elmasın fiyatının 4 bin dolar, bir kıratın da 22 bin dolar olduğunu bildirdi. 
     Firmanın başkanı Greg Hero, ''elmasların ebedi olduğunu'' belirterek, ölenlerin de artık, çok sevdikleri yakınları için bir mücevher olarak ebedi kalacaklarını söyledi. 
     Tüm canlıların da, elmasın da karbon olduğu gerçeğinden yola çıktıklarını anlatan Herro, bir mezar taşının ya da kül dolu vazonun yeteri kadar kişisel olmadığını düşünenlere bu yöntemi tavsiye ettiklerini kaydetti. 
     





</TEXT>
</DOC>
