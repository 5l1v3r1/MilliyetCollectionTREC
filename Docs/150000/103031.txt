<DOC>
<DOCNO> 103031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/guncel/gun02.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Evcil erken çıktı 
</HEADLINE>
<TEXT>

Nesim Malki cinayetinin azmettiricisi olduğu iddiasıyla yargılanan Erol Evcil, 26 Ağustos’ta cezaevinden çıkması beklenirken, dün tahliye edildi 
     SEMRA PELEK, BELMA AKÇURA İstanbul 

     İşadamı Nesim Malki cinayetinin azmettiricisi olduğu iddiasıyla yargılanan Erol Evcil, tutuklu bulunduğu Kartal Özel Tip Kapalı Cezaevi’nden tahliye edildi. 
     Pendik Cumhuriyet Savcısı Hasan Dikmen, Evcil’in tahliye süresinin 5 gün önce dolduğunu belirterek, bakaya suçundan Kuzey Deniz Saha Komutanlığı Askeri Mahkemesi’nden verilen cezadan kalan 5 günlük süresinin de mahsup edildiğini söyledi. 
     Dikmen, bu 5 günlük cezanın da dün dolduğunu, tahliye yazısının Kartal Özel Tip Kapalı Cezaevi’ne gönderildiğini belirtti. 
     Daha önce 26 Ağustos’ta cezaevinden çıkması beklenen Evcil’in avukatlarından Erol Durukan, "Davadaki tutukluluk halinin kaldırılmasıyla, tutukluluk süresi göz önünde bulundurulduğu için çıkartıldı" dedi. 
     
     Karakola götürüldü 
     Evcil, işlemlerinin tamamlanmasının ardından, bir polis minibüsüyle cezaevinden çıkarılarak Pendik Şehit Ali Yaşar Günaydın Karakolu’na götürüldü. 
     Evcil, buradan, bedelli askerlik başvurusu olduğu için Pendik Askerlik Şubesi’ne getirildi. Pendik Devlet Hastanesi’nde sağlık kontrolünden geçirilen Evcil, daha sonra hakkındaki bir arama kararı nedeniyle tekrar karakola götürüldü. 
     
     Başsavcı’dan itiraz yok 
     Bursa Cumhuriyet Başsavcısı Emin Özel, Evcil’in Bursa 2. Ağır Ceza Mahkemesi’nce tahliye edilmesine itirazda bulunmadığını belirterek, "Bazı hukukçular tahliye kararına itirazda bulunabileceğim yönünde bir değerlendirmede bulunmuşlar, ancak böyle bir itiraz yapmadım" dedi. 
     



 GÜNCEL 




















</TEXT>
</DOC>
