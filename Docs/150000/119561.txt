<DOC>
<DOCNO> 119561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sonspo11.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ı 22 günde 7 zorlu maç bekliyor... 
</HEADLINE>
<TEXT>

     Deplasmanda Altay'ı yenerek haftayı 3 puanla kapayan Beşiktaş'ı zor günler bekliyor. 
     Siyah-beyazlılar, bu haftadan itibaren yoğun bir maç trafiğine girerken, 3 kulvarda 22 günde toplam 7 zorlu maç yapacak. 
     İlk olarak 23 Kasım Cumartesi günü ligde Adanaspor'u konuk edecek Beşiktaş, 28 Kasım Perşembe günü de UEFA Kupası'nda İstanbul'da Ukrayna'nın Dinamo Kiev takımıyla mücadele edecek. 
     Siyah-beyazlılar, UEFA Kupası maçının ardından 1 Aralık Pazar günü BJK İnönü Stadı'nda Gençlerbirliği ile karşılaştıktan sonra, 4 Aralık Çarşamba günü de Türkiye Kupası'nda deplasmanda Elazığspor ile karşı karşıya gelecek. 
     Beşiktaş, kendisi için büyük önem taşıyan Galatasaray derbisini 8 Aralık Pazar günü oynadıktan sonra, 12 Aralık Perşembe günü de Ukrayna'da Dinamo Kiev ile UEFA Kupası 3. tur rövanş maçına çıkacak. 
     Bu süre içinde yaklaşık 3 günde 1 maç yapacak siyah-beyazlılar, Kiev'den döndükten sonra bu kez ligde Samsunspor'u konuk edecek. Futbol Federasyonu'nun henüz tarihini belirlemediği bu maç da büyük olasılıkla 15 Aralık Pazar günü yapılacak. 
     





</TEXT>
</DOC>
