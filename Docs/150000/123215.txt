<DOC>
<DOCNO> 123215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/dunya/dun01.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Umudumuz İngiltere 
</HEADLINE>
<TEXT>

AB’nin beş büyükleri’ Kopenhag Zirvesi öncesi Türkiye konusunda ikiye bölündü. Alman- Fransız planına sıcak bakmayan Londra yönetimine İspanya ve İtalya’nın da katılması bekleniyor 
     BRÜKSEL Milliyet 

     Almanya ve Fransa’nın Türkiye konusunda uzlaşmaya vardıkları ikili plan, Kopenhag Zirvesi’ne günler kala eteklerdeki tüm taşların dökülmesini sağladı. "Beş büyükler"in ikiye ayrılmış olmaları zirvede gerilimin en üst düzeyde yaşanacağının ilk göstergesi. Kilit ülke ise İngiltere olacak. 
     İngiltere, başından bu yana Türkiye’ye tarih verilmesinden yana tavır koyuyor ve Londra’dan gelen ilk sinyaller Alman - Fransız planına tam anlamıyla sıcak bakılmadığı yönünde. İngiltere’nin ekim ayında düzenlenen Brüksel Zirvesi’nde de Alman - Fransız "oldubittisiyle" karşı karşıya kalması, bu ülkenin vereceği tepkiyi daha önemli kılıyor. 
     "Beş büyükler"in diğer iki üyesi İspanya ve İtalya da uzlaşıya karşı pozisyon aldılar. Bu iki ülkenin İngiltere’yle hareket etme olasılıkları çok yüksek. Bu çekim merkezine İrlanda, Portekiz ve Yunanistan’ın da katılabileceğini söylemek yanlış olmaz. Kıbrıs ve AGSP’yi şart olarak gündeme getiren ancak 2003’e sıcak bakan Belçika’nın son dakikaya kadar beklemesi gündemde olsa da bu gruba daha yakın olduğu biliniyor. 
     Kuzey ülkeleri sıcak değil Alman - Fransız ekseni etrafında ise Türkiye’ye şu dönemde pek de sıcak bakmayan Avusturya, Hollanda, Lüksemburg gibi ülkelerin yer alması bekleniyor. Kuzey ülkeleri İsveç ve Finlandiya’nın da tarih konusuna sıcak bakmamaları, bu iki ülkenin de bu hatta yer almalarını sağlayacaktır. 
     Dönem Başkanı Danimarka ise "zirveyi kurtarma" amacında olacağı için iki grup arasında uzlaştırıcı rolünü üstlenmeye çalışacak. İngiltere’nin önderliğindeki grubun gerçekten ağırlığını koyması halinde ikili planda belirli oynamalar gündeme gelebilir. Ancak bunun Türkiye’nin "Selanik beklentisi"ni karşılamayacağına ve "şartlı yaklaşım"ı ortadan kaldırmayacağına kesin gözüyle bakılıyor. 
     



 DÜNYA 













</TEXT>
</DOC>
