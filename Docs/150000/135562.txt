<DOC>
<DOCNO> 135562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur30.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mecliste, Irak için kapalı oturum ve tartışmalar... 
</HEADLINE>
<TEXT>

     Türkiye'deki askeri üs ve tesisler ile limanlarda gerekli yenileştirme, geliştirme, inşaat ve tevsi çalışmaları ile altyapı faaliyetlerinde bulunmak amacıyla ABD'ye mensup teknik ve askeri personelin 3 ay süreyle Türkiye'de bulunmasına izin verilmesine ilişkin Başbakanlık Tezkeresi'nin görüşüleceği TBMM Genel kurulu'nda kapalı oturuma geçildi. 
     TBMM Başkanı Bülent Arınç başkanlığında toplanan Genel Kurul'da 20 AK Parti'li milletvekili kapalı oturum istedi. Bunun üzerine, İçtüzük gereği saat 15.20'de kapalı oturuma geçildi. 
     Kapalı oturuma geçilmesine CHP'li milletvekilleri karşı çıktı. CHP'liler "halktan utanıyorsunuz", "halktan kaçıyorsunuz" diye bağırarak sıra kapaklarına vurmaya başladı. Bunun üzerine oturuma yöneten TBMM Başkanı Bülent Arınç ile CHP'liler arasında tartışmalar yaşandı. 
     Arınç, "sıra kapalarına vurarak düşüncenizi ifade edemezsiniz" deyince protestolar daha da arttı. 
     Savaş kararı konusunda kendi kamuoyu karşısında büyük sıkıntıya düşen Ak Partili milletvekillerinin ise sessiz ve düşünceli olduğu görüldü. 
     
     İÇTÜZÜĞE GÖRE KAPALI OTURUM 

     TBMM Genel Kurulu'nun kapalı oturumu nasıl yapacağı Meclis İçtüzüğü'nün 70. maddesinde düzenleniyor. 
     Buna göre TBMM Genel Kurulu, Başbakanın veya bir bakanın veya bir siyasi parti grubunun yahut 20 milletvekilinin istemi üzerine kapalı oturum yapabiliyor. 
     Kapalı oturum önergesi verilince, kapalı oturumda bulunabilecek şahıslar dışında herkes toplantı salonundan çıkarılıyor. Salon boşaldıktan sonra kapalı oturum önergesinin gerekçesi dinleniyor. Bu gerekçe hükümet adına Başbakan veya bir bakan veya siyasi parti grubu sözcüsü veya önergedeki birinci imza sahibi milletvekili yahut onun göstereceği bir diğer imza sahibi milletvekili tarafından açıklanıyor. 
     Genel Kurul, işari oyla karar veriyor. 
     Kapalı oturumda Genel Kurul'un tutanakları katip üyelerce tutuluyor. Ancak Genel Kurul uygun görürse, yeminli stenolar bu görevi yerine getirebiliyor. 
     Bakanlar ve dinleyici olarak Cumhurbaşkanı kapalı oturumlarda bulunabiliyor. 
     Kapalı oturum sırasındaki görüşmeler hakkında, kapalı oturumda bulunanlar ve bulunma hakkına sahip olanlar tarafından hiçbir açıklama yapılamıyor. Bunlar ''Devlet sırrı'' olarak saklanıyor. 
     Kapalı oturumu gerektirmiş olan sebep ortadan kalkınca Başkan, açık oturuma geçilmesini teklif ediyor. Genel Kurul, işaret oyuyla karar veriyor. 
     
     KAPALI OTURUMUN TUTANAKLARI 

     TBMM İçtüzüğü'nün 71. maddesine göre, kapalı oturumun tutanaklarının birleştirilmesinden sonra, kapalı bir oturum akdedilerek eski tutanak özeti okunuyor. Özetle birlikte tutanak bir zarfa konarak hazır bulunan katip üyeler tarafından hemen mumla mühürleniyor ve Meclis arşivine veriliyor. 
     Kapalı oturum tutanakları ve özetleri, kapalı oturum tarihinden itibaren 10 yıl geçtikten sonra yayımlanabiliyor. Bunların daha önce ya da sonra yayımlanması hususunda Genel Kurul, Danışma Kurulu'nun teklifi üzerine işaret oyuyla karar veriyor. 
     





</TEXT>
</DOC>
