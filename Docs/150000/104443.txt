<DOC>
<DOCNO> 104443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo17.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 100'üncü golü UEFA Kupası'nda arayacak... 
</HEADLINE>
<TEXT>

     Geçen sezon kendi sahasında yaptığı maçlarda farklı skorlu galibiyetler elde ederek, taraftarına büyük bir coşku yaşatan Fenerbahçe, bu sezon düş kırıklığı yaratıyor. 
     Deplasmanlarda elde ettiği skorlara oranla Fenerbahçe Şükrü Saracoğlu Stadı'nda daha başarılı bir grafik çizen sarı-lacivertli takım, yeni sezonda 2 resmi maçında rakiplerinin filelerine yalnızca 1 gol atabildi. 
     Yeni sezon hazırlık döneminde kendi sahasında Kızılyıldız Belgrad ile yaptığı hazırlık maçını 6-2 kazanan sarı-lacivertli takım, Birinci Süper Futbol Ligi'nin 2. haftasında Ankaragücü'nü 1-0 yendi. Fenerbahçe, dün akşam Feyenoord Rotterdam ile yaptığı Avrupa Şampiyonlar Ligi 3. ön eleme turu rövanş maçında da 2-0 yenilerek, taraftarlarına büyük bir düş kırıklığı yaşattı. 
     Fenerbahçe, geçen sezon Birinci Süper Lig'de 27. haftada kendi sahasında 2-2 berabere kaldığı karşılaşmadan sonra evinde sırasıyla yaptığı maçlarda Gaziantepspor'u 4-1, Göztepe ve Trabzonspor'u 3-0, Diyarbakırspor'u da 3-1 yenmişti. 
     
     GOLCÜLER DE SUSKUN 

     Büyük umutlarla transfer edilen Washington'un sezonun başında ortaya koyduğu performans, gerek yöneticiler, gerek teknik heyet, gerekse taraftarları endişelendiriyor. 
     Birinci Süper Lig'de 2. haftada Ankaragücü maçında bulduğu pozisyonları cömertçe harcayıp, takımı adına 1 gol kaydeden ve Feyenoord Rotterdam maçında da taraftarların gol beklentisine yanıt veremeyen Washington'un yanı sıra Fenerbahçe'nin gol yollarında etkili diğer futbolcuları Serhat ve Revivo'nun da henüz golle buluşamamaları sıkıntı yarattı. Geçen sezonun en golcü futbolcuları olan Serhat 16, Revivo da 13 gol atmıştı. 
     
     100. GOL STRESİ 

     Feyenoord Rotterdam ile yaptığı 2 maça dek Avrupa kupalarında 99 golü bulunan Fenerbahçe, 100. golle henüz buluşamadı. 
     Avrupa Şampiyonlar Ligi 3. ön eleme turunun ilk maçında deplasmanda Hollandalı ekibe 1-0 yenilen Fenerbahçe, ''Dalya'' fırsatını Kadıköy'e bırakırken, dün akşamki maçta da rakibine 2-0 yenilmekten kurtulamayınca, 100. gole bir türlü ulaşamadı. Avrupa'da UEFA Kupası'nda mücadele edecek sarı-lacivertli futbolcular, 100. gol şansını burada arayacak. 
     





</TEXT>
</DOC>
