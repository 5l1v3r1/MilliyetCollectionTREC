<DOC>
<DOCNO> 145557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo21.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili Demirören ile aramızda ihtilaf yok... 
</HEADLINE>
<TEXT>

     Beşiktaş Kulübü Başkanı Serdar Bilgili, kulüp asbaşkanı Yıldırım Demirören ile hem uzun yıllara dayanan kişisel, hem de Beşiktaşlılık'tan kaynaklanan dava arkadaşlığı bulunduğunu vurgulayarak, ''Kendisiyle aramızda kulüp başkanlığı görevi konusunda herhangi bir ihtilaf söz konusu değildir'' dedi. 
     Serdar Bilgili, bugünkü bir gazetede yer alan haberle ilgili yaptığı yazılı açıklamada, 2000 yılında yaptıkları idari yapılanma çerçevesinde kurulmuş olan futbol komitesine, yönetim kurulundan bir üyenin başkanlık ettiğini vurgulayarak, şu ifadeleri kullandı 
     ''Şu anda Yıldırım Demirören'in başarıyla yürüttüğü bu görev, benim başkanlığım süresince devam edecektir. Sayın Demirören ile hem uzun yıllara dayanan şahsi, hem de Beşiktaşlılık'tan kaynaklanan dava arkadaşlığımız bulunmaktadır. Kendisiyle aramızda kulüp başkanlığı görevi konusunda herhangi bir ihtilaf söz konusu değildir.'' Kulüp asbaşkanı Yıldırım Demirören de, yaptığı yazılı açıklamada, iddiaların tamamıyle gerçek dışı olduğunu vurgulayarak, ''İddia edildiği gibi sezon sonunda görevimden istifa ederek, 2004 yılında yapılacak seçim kongresinde başkanlık için aday olmam söz konusu değildir'' dedi. 
     Demirören de açıklamasında şu ifadeleri kullandı 
     ''Biz sayın Serdar Bilgili ile Beşiktaş'ı zirveye taşımak ve orada tutabilmek için gönül birliği ettik ve bu yola başkoyduk. Bu aşamada şahsi bir girişimimin olması etik değerlerime ters düşecektir. 
     Görev aldığımız ilk günden beri birlik ve beraberlik içinde Beşiktaşımız'a hizmet etmeyi görev bildik ve buna da çizgimizi değiştirmeden devam etme kararı içindeyiz.'' 
     




</TEXT>
</DOC>
