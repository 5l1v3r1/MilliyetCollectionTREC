<DOC>
<DOCNO> 139429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko29.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB ABD kredisi, borçların çevrilmesini kolaylaştırır 
</HEADLINE>
<TEXT>

     TOBB Başkanı Rıfat Hisarcıklıoğlu, ABD'den sağlanacak kredinin iç ve dış borçların rahatlatılmasında kullanılmasının çok önemli olduğunu belirterek, ''Eğer Türkiye iç ve dış borçlarının çevrilmesindeki sıkıntıyı atlatırsa ekonomisi rahatlar'' dedi. 
     Hisarcıklıoğlu, MTE 2003-Akdeniz Turizm Fuarı'nın açılışında basın mensuplarının, olası Irak operasyonunun ekonomiye etkileri konusundaki sorularını yanıtladı. 
     Bir gazetecinin ''Türkiye'ye ne kadar kredi gelmesini bekliyorsunuz '' şeklindeki sorusu üzerine kredi miktarının ne kadar olduğunu bilmediğini kaydeden Hisarcıklıoğlu, şöyle devam etti 
     ''Irak operasyonu olmasa dahi Türk ekonomisi menfi yönde etkilenmiştir. Harekatın başlamasıyla birlikte süresi ve zamanına bağlı olarak Türkiye'nin ekonomik olarak bir sıkıntıya gireceği açıktır. Bunu inkar etmek imkansız. Türkiye bu işin içinde olmasa dahi yaklaşık 16.2 milyar dolarlık bir zararı söz konusu. Tabii yapılan görüşmelerin hangi noktaya geldiğini bilmiyoruz. 
     Esas olan gelecek imkanın, paranın Türkiye'nin iç ve dış borçlarının rahatlatılmasında kullanılmasıdır. Bu çok önemli. Eğer Türkiye iç ve dış borçlarının çevrilmesindeki sıkıntıyı atlatırsa ekonomisi rahatlar.'' Bugün bankaların mevduatlarının ancak yüzde 25'ini krediye dönüştürebildiğine dikkat çeken Hisarcıklıoğlu, 3 sene öncesine bakıldığında yüzde 50 civarında olan krediye dönüşme oranının yüzde 25'lere gerilediğini kaydetti. 
     Hisarcıklıoğlu, iç ve dış borçların rahatlatılmasıyla beraber iç piyasa ve üretim sektörünün de rahatlayacağını ifade ederek, bunun dışında bir yere paranın kullanılmasının uygun olmadığını bildirdi. 
     
     REZERVASYON İPTALLERİ YOK, AMA YENİ KAYITLAR DURDU 
     TÜRSAB Başkanı Başaran Ulusoy da, olası Irak operasyonuna ilişkin sorular üzerine, şu anda turizmde rezervasyon iptallerinin olmadığını ancak yeni kayıtların durduğunu dile getirdi. 
     Olası Irak operasyonundan en fazla zarar gören sektörlerin başında turizmin geleceğini kaydeden Ulusoy, Körfez Krizi'nin ardından 8 yılda sektörün kaybının 22 milyar dolar olduğunu bildirdi. Ulusoy, kayıtların durmasının devam etmesi halinde, bu yıl da 4.5-5 milyar dolarlık bir sıkıntının olacağına işaret etti. 
     





</TEXT>
</DOC>
