<DOC>
<DOCNO> 100762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/soneko24.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'ya IMF'den 30 milyar dolar... 
</HEADLINE>
<TEXT>

     Uluslararası Para Fonu IMF, büyük bir ekonomik krizin eşiğindeki en büyük Latin Amerika ekonomisi olan Brezilya'ya 30 milyar dolarlık dev bir kredi planını açıkladı. 
     Bu yardım, IMF'nin tarihinde herhangi bir ülke için kabul ettiği en büyük kurtarma planı niteliğini taşıyor. IMF Başkanı Horst Köhler'in açıkladığı bu planın, IMF'nin karar makamı olan İcra Direktörleri Kurulu tarafından, Eylül ayında onaylanarak yürürlüğe girmesi bekleniyor. 
     1997 yılındaki ekonomik krizinden IMF'nin desteğiyle başarılı şekilde sıyrılan Brezilya, bu yıl Ekim ayında yapılacak başkanlık seçiminde IMF karşıtı bir adayın zafer kazanması ihtimalinin ortaya çıkması üzerine, finans kuruluşları tarafından riskli ülke ilan edildi. Bunun üzerine, para birimi Real'in büyük ölçüde değer kaybettiği Brezilya, derin bir ekonomik krizin eşiğine gelerek tüm Latin Amerika ülkelerini beraberinde götürme ihtimalini ortaya çıkardı. 
     IMF Başkanı Köhler, 30 milyar dolarlık destek planı karşılığında Brezilya hükümetinden, halen yürürlükteki ekonomik programın en sıkı şekilde uygulanması çağrısında bulundu. Arjantin'de ortaya çıkan krizin ardından, IMF destekli programı o sırada başarıyla uygulayan Brezilya'ya, geçen Eylül'de 15 milyar dolarlık bir kredi daha açılmıştı. 
     Yeni IMF planının Eylül'de kesinleşmesiyle birlikte, Brezilya, IMF'den en çok kredi alan ülke ünvanını, Türkiye'den devralacak. 
     





</TEXT>
</DOC>
