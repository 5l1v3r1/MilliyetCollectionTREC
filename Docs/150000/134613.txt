<DOC>
<DOCNO> 134613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko04.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, bu hafta, 3 bono ihalesi birden düzenliyor... 
</HEADLINE>
<TEXT>

     Hazine, bu hafta 3 bono ihalesi birden düzenliyor. 
     Hazine, yarın 98 gün vadeli referans bono ihalesi, 4 Şubat Salı günü ise biri 161 gün ve diğeri de 357 gün vadeli bono ihaleleri gerçekleştirecek. 
     Hazine, yarın, değişken faiz ödemeli senetlerin kupon faizlerinin belirlenmesi amacıyla, ihraç tarihi 5 Şubat olan, geri ödemesi 14 Mayıs 2003 olarak belirlenen 98 günlük referans bono ihalesi düzenleyecek. 
     Söz konusu ihalede net 955 trilyon liralık ihraç yapılacak olup bu miktar Şubat ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışların geri ödeme tutarları toplamının 15'i kadarını oluşturuyor. 
     Bu ihalede ROT ve ihale sonrası teklif yoluyla satış yapılmayacak. 
     Söz konusu bono ihalesinde oluşacak dönem faizi 14 Mayıs 2003 tarihli değişken faizli devlet tahvillerinin kupon hesaplamasına esas teşkil edecek olup kupon süreleri 91 gün olduğundan kupon ödemesinde dikkate alınacak faizi belirlemek için ihalede 98 gün için oluşan dönem faizi 91 güne çekilecek. 
     Daha önce, 13 Kasım 2002 ihraç tarihli referans bono ihalesi itfa tarihinin resmi tatile denk gelmesi nedeniyle 84 gün vadeli olarak yapılmış ve kuponlara uygulanacak faiz oranı aynı yöntemle 91 güne çekilmişti. 
     Kuponlara uygulanacak faiz oranına ilişkin duyuru ihale sonrasında yapılacak. 
     
     161 VE 357 GÜN VADELİ BONO İHALELERİ 
     Hazine, 4 Şubat Salı günü biri 161 gün, diğeri de 357 gün vadeli 2 bono ihalesi düzenleyecek. 
     161 gün vadeli bono ihalesinde ihraç tarihi 5 Şubat ve geri ödeme tarihi 16 Temmuz 2003 olarak belirlendi. 
     357 gün vadeli bono ihalesinde ihraç tarihi 5 Şubat, geri ödeme tarihi ise 28 Ocak 2004 olarak öngörüldü. 
     





</TEXT>
</DOC>
