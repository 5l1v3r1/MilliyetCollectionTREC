<DOC>
<DOCNO> 112923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo13.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Bayan Basketbol Takımı'nda galibiyet sevinci... 
</HEADLINE>
<TEXT>

     Türkiye Bayanlar Basketbol Ligi'nin ilk haftasında kendi sahasında ligin güçlü takımlarından BOTAŞ Spor'u 72-67 yenen Beşiktaş'ta galibiyet sevinci yaşanıyor. 
     Sezon öncesinde uzun süre lige devam edip etmeyeceği belli olmayan ve son anda devam kararı alan Beşiktaş Bayan Basketbol Takımı, kendi sahasındaki ilk maçta, sezon başında Cumhurbaşkanlığı Kupası'nı müzesine götüren BOTAŞ Spor'u yenerek, lige iyi bir başlangıç yaptı. 
     Beşiktaş Bayan Takımı Antrenörü Aziz Akkaya, BOTAŞ Spor gibi güçlü bir takımı yenme başarısı gösterdiklerini, bu nedenle mutlu olduklarını söyledi. 
     Akkaya, lige sorunlu başladıklarını, ancak buna rağmen güçlü rakiplerini yenmeyi bildiklerini kaydederek, ''Genç bir kadromuz var. BOTAŞ Spor da bizi küçümsedi. Oyuncularım da hırslı oynadı. Ligde ilk haftalarda iddialı takımlarla karşılaşıyoruz. Bu haftaları en az hasarla çıkmak istiyoruz'' diye konuştu. 
     Kadroda yer alan bütün oyuncuların çeşitli milli takımlarda oynadığını vurgulayan antrenör Akkaya, ''Biz geleceğin takımını kurduk. Bu şekilde milli takımlara da büyük hizmetimiz oluyor'' dedi. 
     





</TEXT>
</DOC>
