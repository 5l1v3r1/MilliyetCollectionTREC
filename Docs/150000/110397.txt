<DOC>
<DOCNO> 110397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur07.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir binada 4 okul... 
</HEADLINE>
<TEXT>

     Şanlıurfa'nın Siverek İlçesi'nde, İmam Hatip, Ticaret ve Siverek Lisesi ile İsmet Paşa İlköğretim Okulu aynı binada bulunuyor. 
     Haliliye Mahallesi Muhtarı Hasan Demirkapı, A.A muhabirine yaptığı açıklamada, mahallelerinde bulunan 2 katlı binada, İmam Hatip, Ticaret ve Siverek Lisesi'nin yanı sıra İsmet Paşa İlköğretim Okulu'nun eğitim ve öğretim verdiğini söyledi. 
     Bu durumun öğretmen, öğrenci ve diğer yöneticilerin psikolojisini olumsuz yönde etkileyeceğini öne süren Demirkapı, söz konusu durumun düzeltilmesi gerektiğini kaydetti. 
     Siverek Milli Eğitim Müdürlüğü yetkilileri, Ticaret ve İmam Hatip Lisesi'ne kimsenin kayıt yaptırmadığını, 2 okulun kapanma noktasına geldiğini belirterek, şöyle konuştu 
     ''Ticaret ve İmam Hatip Lisesi'ne 2 yıldır kayıt yaptırılmıyor. Her iki okulun 3'ncü sınıflarında 2'şer öğrenci bulunuyor. Boş kalan sınıfları değerlendirmek için Siverek Lisesi ve İsmet Paşa İlköğretim Okulu aynı binada eğitim ve öğretim veriyor.'' Veliler ise lise ve ilköğretim okulu öğrencilerinin bir arada bulunmasından rahatsızlık duyduklarını ve bu okulların birbirinden ayrılması gerektiğini ifade ettiler. 
     





</TEXT>
</DOC>
