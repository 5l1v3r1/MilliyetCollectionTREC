<DOC>
<DOCNO> 130283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/siyaset/siy04.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet zikzak çiziyor 
</HEADLINE>
<TEXT>

CHP Lideri hükümetin güven vermediğini belirterek, kısa sürede hayal kırıklığı yarattığını söyledi 
     ANKARA Milliyet 

     CHP Genel Başkanı Deniz Baykal, hükümetin güven vermediğini ve kısa sürede hayal kırıklığı yarattığını savunarak, "Hükümet zikzaklar içinde sık sık 'U’ dönüşleri yapıyor" dedi. 
     CHP Parti Meclisi toplantısı öncesinde gazetecilerin sorularını yanıtlayan Baykal, ekonomik hedeflerden giderek uzaklaşıldığını ve dış politikada sıkıntı verici çelişki ve gerginliklerin ortaya çıktığını öne sürdü. Baykal, anayasal düzenin temelleri ile ilgili konulardaki dikkat ihtiyacının bir kez daha ortaya çıktığını ve bu konuda hükümetin özensiz davrandığını söyledi. 
     İktidarın yolsuzluklar konusundaki tavrının da güven verici olmadığını belirten Baykal, "Getirilen mali düzenlemelerin kendilerini içeren düzenlemeler olması büyük skandaldır. Anlaşılıyor ki fırsat buldukça bunları yapacaklardır. Bunlar hükümetin itibar kaybına yol açıyor" diye konuştu. 
     Önümüzdeki yıl için hedeflerin enflasyonun yüzde 20, bir yıl sonrasına yönelik Hazine borçlanmalarına ilişkin faizin ise yüzde 60’lar düzeyinde bulunduğunu vurgulayan Baykal, "Bu demektir ki yüzde 40 civarında bir reel faiz söz konusu. Türkiye gibi 200 milyar doların üzerinde borcu olan bir ülkenin yüzde 40 reel faizi taşıması mümkün değildir" dedi. 
     



 SİYASET 













</TEXT>
</DOC>
