<DOC>
<DOCNO> 124247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sontur05.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş için Ankara'da sağlık alarmı... 
</HEADLINE>
<TEXT>

     KKTC Cumhurbaşkanı Rauf Denktaş, sağlık kontrolünden geçmek üzere Ankara Üniversitesi İbni Sina Hastanesi'ne geldi. 
     Ankara'daki tüm Kardiyoloji Ana Bilim Dalı başkanlarının Denktaş'a ortak bir konsültasyon yapmaları kararlıştırıldı. 
     Cumhurbaşkanı Denktaş, İbni Sina Hastanesi'ne gelişinde Ankara Üniversitesi Tıp Fakültesi Dekanı Prof. Dr. Tümer Çorapçıoğlu, İbni Sina Hastanesi Başhekimi Prof. Dr. Mehmet Demirtaş ve Ankara Üniversitesi Tıp Fakültesi Kardiyoloji Anabilim Dalı Başkanı Prof. Dr. Derviş Oral tarafından karşılandı. 
     Hastaneye ailesi, Devlet Bakanı ve Başbakan Yardımcısı Mehmet Ali Şahin ile gelen Denktaş, asansöre bininceye kadar Şahin'in koluna girdi. 
     Cumhurbaşkanı Denktaş'ın hastaneye gelişinden önce gazetecilere açıklamalarda bulunan Dekan Prof. Dr. Çorapçıoğlu, Denktaş'ın sağlığı ile ilgili rektör Prof. Dr. Nusret Aras başkanlığında konuyla ilgili anabilim dalı başkanlarının saat 11.00'de değerlendirme toplantısı yapacağını söyledi. 
     Prof. Dr. Çorapçıoğlu, bu geniş katılımlı endikasyonun ardından Denktaş için gerekli tetkiklerin neler olduğuna karar verileceğini ve sonuçların Denktaş'a sunulacağını ifade ederek, oluru alındıktan sonra bu konuda basına açıklama yapılacağını bildirdi. 
     Devlet Bakanı ve Başbakan Yardımcısı Mehmet Ali Şahin, hastaneden ayrılırken, gazetecilerin soruları üzerine, Cumhurbaşkanı Denktaş'ın göğsünde su toplandığı için biraz rahatsız olduğunu belirterek, ''Ama şimdi çok rahatladı, Türk doktorlarına çok güveniyor'' dedi. 
     Cumhurbaşkanı Denktaş, önce Kardiyoloji Anabilim Dalı'nda kontrolden geçirilecek, daha sonra radyoloji ve tomografi bölümlerinde tetkikler yapılacak. 
     Rauf Denktaş'ın ne zaman taburcu olacağı yapılacak tetkiklerden sonra belli olacak. 
     
</TEXT>
</DOC>
