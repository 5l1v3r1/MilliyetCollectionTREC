<DOC>
<DOCNO> 112918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo08.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fifa, Futbolcuların yıpranmasını istemiyor 
</HEADLINE>
<TEXT>

     Uluslararası Futbol Federasyonları Birliği FIFA , futbolcuların, bir sezonda oynadıkları maç sayısının artmasından kaynaklanan sakatlıklara çözüm aramaya başladı. 
     FIFA Sağlık Komisyon Başkanı, Belçika eski Futbol Federasyonu Başkanı Michel D'Hooghe, futbolcuların yılda yaklaşık 80 maç yapmaya başladığını, eskiden bu rakamın 30 ile 40 arasında olduğunu ve futbolun kalitesinin düşmeye başladığını belirterek, ''FIFA, bu sayıyı eski seviyesine çekmek için girişimlere başladı'' dedi. 
     FIFA Sağlık Komisyonu'na gelen son raporlarda, çok sayıda futbolcunun aşırı yüklenmeden kaynaklanan kıkırdak problemlerinin bulunduğunu ifade eden D'Hooghe, yapılan bir araştırmada, 1998-2002 yılları arasında ikili mücadele olmadan meydana gelen sakatlıkların yüzde 12 arttığını, Şampiyonlar Ligi'ne katılan 13 kulübün doktorunun bu sakatlıkları FIFA'ya bildirdiğini açıkladı. 
     Profesyonel futbolun, bu devirde oyuncudan çok fazla şey beklediğine dikkati çeken D'Hooghe, ''Son Dünya Şampiyonası, yorgunluk turnuvasıydı. Senegal maçında Fransa mahalle takımı gibiydi. Yıldız futbolcuların ateşi sönmüştü. Zidane'nin sakatlığı buna en güzel örnektir. İspanyol Raul ve Brezilyalı Roberto Carlos, geçen sezon 70 maç oynayıp Dünya Şampiyonası Finalleri'ne gittiler'' diye konuştu. 
     FIFA'nın, konuyla ilgili tıbbi çalışmaların ikinci kısmına 30 Ekim tarihinden itibaren başlayacağını açıklayan D'Hooghe, ileride, oyuncuların bir sezonda maksimum 60 maçta forma giymesine izin verilmesinin düşünüldüğünü vurguladı. 
     
     İLK TEPKİ İSPANYA'DAN 
     Sağlık komisyonunda hazırlanacak raporun, uygulama komitesinde incelemeye alınacağını belirten D'Hooghe, uygulamanın tepkilere neden olacağını bildiklerini, şimdiden İspanyol kulüpleri ve basınının konuyla ilgili memnuniyetsizliklerini ifade etmeye başladığını belirtti. 
     Uygulamanın hayata geçmemesi halinde, oyuncuların çok erken sakatlık geçirerek, futbol kariyerlerinin biteceğine inandıklarını belirten D'Hooghe, dünya futbolunda kalitenin düşmesini istemediklerini sözlerine ekledi. 
     





</TEXT>
</DOC>
