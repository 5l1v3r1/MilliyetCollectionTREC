<DOC>
<DOCNO> 144597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/son/sontur08.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Yıldırım "Türk askeri Kuzey Irak'a girdi" 
</HEADLINE>
<TEXT>

     Ulaştırma Bakanı Binali Yıldırım, Türk askerinin Kuzey Irak'a girdiğini söyledi. 
     Yıldırım, Türk hava sahasının ABD uçaklarına açılmasına ilişkin olarak ise "Koridor sınırları içindeki uçuşlar, Türk Silahlı Kuvvetleri, Hava Kuvvetleri'nin kontrolünde yapılacak" dedi. 
     Yıldırım, Su Vakfı tarafından Topkapı Eresin Otel'de düzenlenen panelde, gazetecilerin sorularını yanıtladı. 
     "Türk askerlerinin Kuzey Irak'a girip girmediğinin" sorulması üzerine Yıldırım, "Tabii, Türk askeri de girdi. Hava koridoru belirlendi. Ama şu ana kadar herhangi bir uçuş gerçekleşmedi" diye konuştu. 
     "Hava koridorunun Türk uçaklarına kapatılacağı" yönünde haberler çıktığının sorulması üzerine Yıldırım, "Öyle bir şey yok. Koridor sınırları içinde uçuşlar Türk Silahlı Kuvvetleri, Hava Kuvvetleri'nin kontrolünde yapılacak" cevabını verdi. 
     Yıldırım, "güzergaha ilişkin" bir soru üzerine de, güzergahın çok detaylı koordinatlarının bulunduğunu ancak asıl hatlarıyla Güneydoğu Anadolu'yu kapsayan bir koridor olduğunu söyledi. 
     Hava sahasının kullanımı konusunda Irak'tan bir tepki gelmediğini de ifade eden Yıldırım, "Irak kendi derdine düşmüş vaziyette" diye konuştu. 
     "Hava sahasının ne zaman kullanılacağına" yönelik bir başka soru üzerine de Yıldırım, "Onlara bağlı. Bir sorun yok. Kullanmaya başladıkları zaman kullanabilirler" dedi. 
     Yıldırım, "ABD'li yetkililerin Kuzey Irak'ta Türk askeri bulunmasından rahatsızlık duyduklarının" hatırlatılması üzerine de, bu konuda herhangi bir sorun olmadığını, anlaşma sağlandığını ve Kuzey Irak'ta olası gelişmeler, mülteci akını gibi gelişmelere karşı Türkiye'nin, bölgede gerekli güvenlik tedbirlerinin alınması için hazırlıklarını sürdürdüğünü bildirdi. 
     Bir başka soru üzerine de Bakan Yıldırım, "Kuzey Irak'ta, ihtiyaç duyulan sayıda Türk askeri bulundurulduğunu" söyledi. 
     "Üçüncü tezkerenin gündemde olup olmadığına" ilişkin olarak da Yıldırım, "gündemde böyle bir şeyin olmadığını" ifade etti. 
     Ulaştırma Bakanı Binali Yıldırım, "bölgeye sivil uçuşların devam edip etmediği" konusunda da, "Tabii ki... Ancak bazı illerimizin, örneğin Diyarbakır'a yapılan uçuşlar tabii ki kontrollü olarak yapılıyor" yanıtını verdi. 
     





</TEXT>
</DOC>
