<DOC>
<DOCNO> 114742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/ekonomi/eko05.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Laura Ashley izdihamı 
</HEADLINE>
<TEXT>

Sabancı Grubu’na bağlı Demsa, Laura Ashley, Mexx gibi ithal giyim markalarında yüzde 70 indirim yapınca izdiham oldu. Nişantaşı’nda 120 milyonluk trikolar kapış kapış gitti 
     ŞULE YÜCEBIYIK 

     Laura Ashley, Mothercare, San Marino ve Mexx gibi ünlü yabancı giyim markalarını ithal eden Sabancı Grubu şirketlerinden Demsa’nın, Nişantaşı mağazası, yüzde 70’lere varan indirimle depo satış günleri’ başlatınca tam bir alışveriş çılgınlığına sahne oldu. Daha çok üst gelir grubunun tercih ettiği bu markaların müşterileri, ne ekonomik kriz ne de Irak savaşı tehdidi demeden alışverişe koştular ve Türkiye’nin gerçek bir çelişkiler ülkesi olduğunu bir kez daha kanıtladılar. 
     Kampanyanın resmi olarak duyurulmamasına rağmen, adı geçen markaların, geçtiğimiz yaz ve önceki sezonlara ait ürünleri özellikle bayanlar tarafından adeta kapışıldı. Mağaza yetkilileri, ilk günde bini aşkın tüketicinin geldiğini ve tahminen 300 milyarlık alışveriş yaptığını belirterek "Bazı alışveriş kartlarına altı taksit uygulanması ilgiyi artırdı. Tüketicilerin çoğu nakit para vermek yerine taksitli kredi kartlarını kullanıyorlar" dediler. 
     
     İndirimli fiyatlar el yakıyor 
     Ancak indirime rağmen fiyatlar, orta gelirli kesimin pek yanaşamayacağı türden. Örneğin, Laura Ashley markalı bir triko kazağın fiyatı 65 - 120 milyon lira arasında. Bayan gömlekler ortalama 35 - 95 milyon arasında alıcı bulurken, pantolonlar 120 milyon, ceketler 150 - 250 milyon arasında değişiyor. "Depo Satış Günleri"nin, stoklardaki ürünler tamamen tükenene kadar süreceği belirtiliyor. 
     



 EKONOMİ 



















</TEXT>
</DOC>
