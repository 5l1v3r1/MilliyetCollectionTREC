<DOC>
<DOCNO> 112920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/son/sonspo10.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 Avrupa Ümitler Futbol Şampiyonası elemeleri... 
</HEADLINE>
<TEXT>

     Ümit Milli Futbol Takımı, 2004 Avrupa Şampiyonası Eleme Grubu'ndaki 3. maçında yarın İstanbul'da Portekiz ile karşılaşacak. 
     BJK İnönü Stadı'nda saat 19.00'da başlayacak ve TRT-1'den naklen yayınlanacak maçı İtalyan hakem Roberto Rosetti yönetecek. Sporseverler karşılaşmayı ücretsiz olarak izleyebilecek. 
     Grubunda yaptığı ilk 2 maçta Slovakya'yı 2-1, Makedonya'yı da 4-0 yenerek 6 puan toplayan ümit milliler, Liechtenstein'ın ümit milli takımlar düzeyinde takımı olmaması nedeniyle gruba dahil edilen Portekiz'i de yenerek, galibiyet serisini sürdürmeyi amaçlıyor. 
     Portekiz Ümit Milli Takımı ise grupta şimdiye dek yaptığı tek maçta Makedonya'yı 1-0 yendi. 
     Hazırlıklarını bu akşam Şenlikköy Stadı'nda yapacağı idmanla tamamlayacak ümit millilerde sarı kart cezalısı Gençlerbirliği'nden Okan Koç, yarınki maçta forma giyemeyecek. 
     





</TEXT>
</DOC>
