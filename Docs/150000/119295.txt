<DOC>
<DOCNO> 119295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/ekonomi/eko01.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Plan güzel icraat hemen başlasın 
</HEADLINE>
<TEXT>

İş dünyası AKP lideri Erdoğan’ın açıkladığı Acil Eylem Planı’nı doğru bir başlangıç olarak değerlendirdi ve bir an önce uygulamaya geçilmesini istedi 
     EKONOMİ SERVİSİ 

     Türk Sanayicileri ve İşadamları Derneği TÜSİAD Başkanı Tuncay Özilhan, AKP lideri Recep Tayip Erdoğan’ın açıkladığı Acil Eylem Planı’nı doğru bir başlangıç olarak değerlendirerek, "Piyasalara bir güven verildi" dedi. 
     Özilhan, Anadolu Ajansı’na yaptığı açıklamada, planda Türkiye’nin gündemindeki bütün konuların yer aldığını belirterek, "İyi hazırlanmış bir çalışma. Bir an evvel uygulanmasında fayda var" dedi. Büyümeye geçmek için bir an önce bazı adımların atılması gerektiğini belirten Özilhan, "Bunlarla ilgili konular da IMF ile görüşülebilir, tartışılabilir" diye konuştu. 
     Özilhan, ekonomiden sorumlu bir bakanın olmasının doğru adım olduğunu belirtirken, geçmiş hükümette bu sorunun yaşandığını ve dağınıklık olduğunu kaydetti. 
     Verginin tabana yayılmasıyla önemli tasarruflar sağlanabileceğini söyleyen Özilhan, şöyle devam etti "Faizlerin düşmesiyle, Hazine’de önemli bir fazlalık yaratılabilir. 
     Faiz düşüklüğünün getirdiği birtakım birikimlerin ekonominin büyümesi için kullanılması fayda getirir. Faizin, enerjinin, işçiliğin üstünde çok yoğun yükler var. Türkiye’nin büyümesi, yaratacağı değerin sağlayacağı vergiyle olacaktır. Türkiye büyüdükçe iç ve dış borcu çevirme kabiliyeti de artacaktır." 
     Erdoğan’ın enflasyon hedeflemesinde bir rakam vermemesini de doğru bulduğunu kaydeden Özilhan, "Enflasyon hedeflemesi için erken. Faizin ve enflasyonun biraz daha düşmesiyle dengeye gelecek rakamlarla enflasyon hedeflemesi uygun olur" dedi. 
     
     Gül iyi bir lider’ 
     TUSİAD Başkanı Özilhan, Cumhurbaşkanı’nın Başbakanlık görevini verdiği Abdullah Gül ile ilgili olarak da "Çeşitli bakanlıklar yapmış olan Gül’ün uzlaşmacı kişiliği ve güleryüzü ile iyi bir lider olacağına inanıyorum" diye konuştu. 
     
İddialı ve olumlu’      Ankara Sanayi Odası ASO Başkanı Zafer Çağlayan, Acil Eylem Planı’nı "iddialı ve olumlu" bir plan olarak niteledi ve "Ama aslolan icraat" dedi. 
     Çağlayan, AKP’nin vaatleri takvime bağlanmasının son derece doğru ve iyi bir gelişme olduğunu, hükümetin ilk 100 günlük icraatını gördükten sonra daha iyi bir değerlendirme yapma olanağı bulacaklarını vurguladı. AKP’nin iş dünyasının önerileri iyi değerlendirdiğini belirten Çağlayan, yapılacakların yerine getirilmesinde kaynağın da çok önemli olduğunu söyledi. 
     
Ekonomi düze çıkacak’      Türkiye İhracatçılar Meclisi Başkanı Oğuz Satıcı Acil Eylem Planı’nın, AKP’nin ortaya koyduğu iradeyi ekonominin düze çıkması için kullanacağını gösterdiğini söyledi. 
     Satıcı, "3 Kasım sonrası oluşan siyasi irade bunları yapabilecek güçte" dedi. Satıcı, Başbakanlık görevinin Abdulah Gül’e verilmesinin, koordinasyonla ilgili görevin tam anlamıyla yapılacağını gösterdiğini belirterek, "Erdoğan da özellikle yurtdışında gerekli destek turuna devam ediyor. Bu, Erdoğan ve Gül ikilisinden daha büyük sinerjiler çıkmasını sağlayacak" diye konuştu. 
     
Yoğun bakım planı’      Ankara Ticaret Odası Başkanı Sinan Aygün, AKP’nin Acil Eylem Planı’nı, yoğun bakım planı olarak nitelendirdi. 
     Aygün, üç yıldır komada bulunan Türkiye ekonomisinin, ancak böyle halkın beklentilerine yanıt verecek bir yaklaşımla iyileştirilebileceğini vurguladı. 
     Zamanlama açısından bağlayıcı hükümler içeren, detay açısından ise tatmin edici buldukları planla halka doyurucu mesajlar verildiğini kaydeden Aygün, Türkiye’nin kaynak sorununun çözülmesi halinde, bu planla bir yıl içinde yürümeye başlayacağını belirtti. 
     
Türk-İş Uygulaması zor      Acil Eylem Planı" iş dünyası ve işveren örgütlerinden tam puan alırken, Türk - İş programın uygulamasının zor olduğunu kaydetti. 
     Türk - İş Genel Eğitim Sekreteri Salih Kılıç, "Planın güçlükle uygulanabileceğine inanıyorum. Türkiye’nin hem fiziki hem de sosyal yapısı bu plana yanıt verecek düzeyde değil" dedi. 
     Hak - İş Genel Başkanı Salim Uslu da "Akılcı görünen plan daha öncekilerden farklı. IMF ile yapılacak görüşmelerde gelir ve ücret politikaları bakımından uygulanan ekonomik programa kitlesel boyut kazandırma yaklaşımını da son derece yerinde görüyorum" diye konuştu. 
     



 EKONOMİ 














</TEXT>
</DOC>
