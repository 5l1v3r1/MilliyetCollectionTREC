<DOC>
<DOCNO> 110599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/son/sonspo21.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Adası devredildi... 
</HEADLINE>
<TEXT>

     Galatasaray Adası işletmesinin 20 yıllığına Unit Group'a devri ile ilgili anlaşma bugün imzalandı. 
     Galatasaray Adası'nda gerçekleştirilen imza törenine, Galatasaray Kulübü Başkanı Özhan Canaydın, yönetim kurulu üyeleri, projeyi ortaya koyan eski kulüp başkanı Mehmet Cansun, eski yöneticiler, Unit Group Başkanı Ünal Aysal ile federe yapılı Belçika'nın Brüksel Hükümeti'nin Dış Ticaret Bakanı Didier Gosuin katıldı. 
     Canaydın, Aysal ve Gosuin anlaşmayı imzalarken, Aysal, Galatasaray Adası'nı emanetçi olarak teslim aldıklarını, buranın Galatasaray'ın evi olduğunu söyledi. 
     Canaydın da adanın kısa bir sürede Galatasaray'a yakışır bir hale geleceğini ifade ederek, ''Bu anlaşmayla adayı Ünal Aysal'a emanet ediyoruz'' dedi. 
     Didier Gosuin ise Galatasaray ve Unit Group'un başarılarının devamını dileyerek, böyle bir tesisi yapmalarından dolayı kendilerini kutladı. Gosuin'in anlaşmaya şahit olarak imza attığı bildirildi. 
     
     İNŞAAT 1 ARALIK'TA BAŞLAYACAK- 
     Galatasaray Adası'nın restorasyonunun inşasının 1 Aralık 2002 tarihinde başlayacağı açıklandı. 
     İtalyan bir inşaat grubunun üstleneceği proje sonrasında, tesiste çeşitli restoranların ve eğlence mekanlarının bulunacağı belirtildi. 
     Galatasaray ile Unit Group arasında yapılan sözleşmenin 10 yıllık olduğu, ancak şirketin istemesi ve karşılıklı yapılacak anlaşmayla, sözleşmenin 10 yıl daha uzatılabileceği kaydedildi. 
     Bu arada imza törenine katılanlar, daha sonra Unit Group'un Galatasaray Adası'nın hemen karşısında yaptırdığı ve inşaatının halen sürdüğü Les Ottoman isimli oteline teknelerle geçti. Başkan Canaydın ve beraberindekiler burada baret takıp, inşaatı kısa bir süre gezdi. 
     -ESKİ VE YENİ YÖNETİM ARASINDAKİ BUZLAR ÇÖZÜLDÜ- Galatasaray'da geçen günlerde kulüp başkanı Özhan Canaydın'ın açıklamaları ile başlayan eski ve yeni yönetim arasındaki gerginlik, imza töreninde sona erdi. 
     Başkan Canaydın'ın açıklamalarına sert karşılık veren eski yönetici Yiğit Şardan'ın da törene katılması, aralarındaki buzların çözüldüğü yorumlarına neden oldu. Ayrıca eski başkan Mehmet Cansun ile Canaydın arasında tören sonrasında oldukça neşeli ve samimi bir sohbet gerçekleşti. 
     Galatasaray Kulübü İkinci Başkanı Ali Dürüst, sarı-kırmızılı kulüpte herkesin zaman zaman fikirlerini yüksek sesle söyleyebildiğini ifade ederek, ''Galatasaray camiasında herkes kulübün menfaatini düşünür. Bizlerin Galatasaray Lisesi'nden gelmemiz, bu tür sıkıntıları aşmamızda büyük fayda sağlar'' diye konuştu. 
     





</TEXT>
</DOC>
