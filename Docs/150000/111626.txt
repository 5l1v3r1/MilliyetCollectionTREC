<DOC>
<DOCNO> 111626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/07/son/soneko16.html </URL>
<DATE> 2002/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Yeni istihdam yaratılmasına sınırsız destek verilmeli" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, üretime, yeni istihdam yaratılmasına ''ancaksız, amasız'' sınırsız destek verilmesi gerektiğini söyledi. 
     Ankara Sanayi Odası'nın ASO siyasi parti liderlerine çeşitli soruların yöneltildiği genişletilmiş yönetim kurulu toplantılarının ikincisine YTP Genel Başkanı Cem, konuk oldu. 
     Konuşmasında Türkiye'de ekonomide ağaçlara bakmaktan ormanın gözden kaçırıldığını belirten Cem, son yıllarda ekonominin siyasetten de, toplumdan da, insandan da soyutlandığını vurguladı. 
     Türkiye'de halen büyük bir üretimsizlik, işsizlik ve eşitsizlik sorunu yaşandığını kaydeden İsmail Cem, bugünkü durum aynen sürerse Türk tarımının 10 yıl sonra tamamen biteceğine dikkat çekti. Halen yüzde 60 düzeyindeki faizlerle yatırım yapmaya çalışan Türk sanayicisinin yüzde 6-8 faizle kredi kullanan rakipleriyle nasıl başa çıkacağını soran Cem, yüzde 18 KDV'ye tabi turizmcinin de yüzde 8 KDV ödenen Yunanistan'la rekabet etmesinini zor olduğunu dile getirdi. 
     ''Türkiye, son 2-3 yıla kadar hiç bu kadar eşitsiz toplum olmadı'' diyen YTP Lideri, '' 3 ayda herşeyi halledeceğiz. 5 ayda düzlüğe çıkacağız. Bunlar bazı parti liderlerinin ağzında ama ben bunları ciddiye almıyorum'' diye konuştu. 
     
     5 SENE VERGİ KOLAYLIĞI 

     YTP Genel Başkanı Cem, bu ortamdan çıkmak için ne yapıp edip üretimin artırılması gerektiğini de belirterek, üretim artmadan işsizliğe de, eşitsizliğe de çözüm bulunamayacağını ifade etti. 
     Türkiye'de taş üstüne taş koyan herkese sahip çıkılması zorunluluğu bulunduğunu da söyleyen Cem, şöyle devam etti 
     ''Biz, insanımızı, sanayicimizi, çiftçimizi, esnaf sanatkarımızı hep vergi matrahı olarak görürüz. Halbuki, onları üretim faktörü olarak görmek lazım. Üretimin büyümesi, yeni istihdam yaratılması konularına sınırsız destek vermemiz lazım. Şu lazım ancak, ama deriz. Bu ancaksız, amasız olmalı. 
     YTP olarak, yeni yatırım yapana, işini büyütene, 5 kişi istihdam ederken, bu sayıyı 10'a çıkarana 5 sene için her türlü vergi bağışıklığı düşünüyoruz. 49 yıllık karşılıksız kamu arazisi tahsisi planlıyoruz. Belli koşulları sağlaması halinde yabancı yatırımcıya da bunların sağlanmasını öngörüyoruz. Clinton, başkanlığının ilk döneminde böyle bir model uyguladı. Son olarak Macaristan, Polonya, Bulgaristan, Romanya ve Suriye'de bu uygulanıyor. Üretmeden yaşayamazsınız.'' İhracatta kendi ayağımızı kendimizin bağladığını anlatan Cem, KDV iadelerinin hemen ödenmesi ve elektronik imza sorununun çözümlenmesi gereğine işaret etti. 
     
     AB İLE İLİŞKİLER 

     Son aylarda Avrupa Birliği AB ile ilişkilerin iyi götürülmediğini de ileri süren Cem, ''2-2.5 aydır AB ilişkilerinin düzeni sarsıldı açıkçası. Bunu son aylarda biraz yanlış götürüyoruz. Dışişleri Bakanı, AB ilişkilerinden kendisini geri çekti. Oysa AB ile ilişkileri Dışişleri Bakanlığı yürütmeli. AB ile ilgili Türkiye içinde yapılacak düzenlemeler ise belli Devlet Bakanlığı'na verilmeli. Benim Dışişleri Bakanlığı'mda bu yapılmıştı'' açıklamasında bulundu. 
     Uluslararası Para Fonu IMF ile ilişkiler konusuna da değinen YTP Genel Başkanı, IMF ile oturup konuşacaklarını ve programda ince ayara gideceklerini yineledi. Cem, Brezilya'ya üretimin artırılması ve sosyal programların uygulanması için verilen 4.6 milyar dolarlık kaynak benzeri desteklerin Türkiye'ye de sağlanmasını isteyeceklerini bildirdi. 
     Geçmişte tekstil ve turizmde yapıldığı gibi yeni öncü sektörler belirlenmesi gerektiğini kaydeden Cem, tarıma dayalı sanayinin bu sektörler içinde bulunması zorunluluğunun altını çizdi. Cem, inşaat, yurtdışı müteahhitlik, otomotiv ve yan sanayii, beyaz eşya, bilgisayar ve yazılımı ile ihracat gibi alanların da bu çerçevede ele alınabileceğini vurguladı. 
     
     KREDİLERİ KULLANMADIK 

     Bazı partilerin ''Biz iktidara geldiğimizde öyle bir güven ortamı olacak ki, faizler düşecek. Biz iktidar olduğumuzda hemen yatırımlar başlayacak, ekonomi canlanacak'' dediğini belirten Cem, ''Aman ne güzel. Keşke herşey bu kadar kolay olsa'' diye konuştu. 
     Cem, Türkiye'nin projesizlik yüzünden aldığı kredileri bile kullanamadığını vurgulayarak, şunları söyledi 
     ''Dünya Bankası'nda 2.5 milyar dolara yakın proje kredisi bekliyor. Yine başka bir olay. Deprem oldu. Bakanlar Kurulu'nda kaynak arıyoruz. Ben de devreye girdim. Kuveyt, Suudi Arabistan dışişleri bakanları ile konuştum. Bu iki ülkenin yanı sıra Katar ve Bahreyn'in de desteğiyle 600 milyon dolar kredi sağlandı. İspanya'dan da bankalar düzeyinde 300 milyon dolar kredi temin edildi. Aradan aylar geçti, yıl geçti. Ne zaman Suudi Arabistan ve Kuveyt dışişleri bakanları ile karşılaşsam, yüzüm yere bakıyor. Çünkü, Sayın Cem, o kadar konuştuk, uğraşıldı, kredi temin ettik. Ama hiç kullanılmadı sözüne muhatap oldum. Proje yok, talep yok. İspanya'dan da sanıyorum 28 milyon dolar kullanıldı.'' 
     
     KIDEM TAZMİNATI 

     Daha sonra ASO Başkanı Zafer Çağlayan'ın oda adına kendisine yönelttiği çeşitli soruları yanıtlayan YTP Genel Başkanı, işçi, memur sayısını azaltmak yerine etkin devlet istediklerini, kur politikası ile oynamayacaklarını, SSK prim oranlarının düşürülmesinin de şu ortamda mümkün olmadığını ifade etti. 
     Cem, sosyal güvenlik kuruluşlarını 3 yıl sonra tek çatı altında toplama sözü verirken, kıdem tazminatının tek başına ele alınamayacağını söyledi. İsmail Cem, mali milat konusunda da Türkiye Odalar ve Borsalar Birliği'nin TOBB yaklaşımını akılcı bulduklarını kaydetti. 
     YTP Genel Başkanı Cem, AB'de sanayiciler, çiftçiler, esnaf ve sanatkar için ne tür uygulamalar varsa, Türkiye'de de aynısını istediklerini belirtti. 
     Cem, konuşmasının son bölümünde milletvekili dokunulmazlığına değinerek, ''Eğer Meclis çalışmaya devam etseydi, o dokunulmazlıklar ancak böyle bir dönemde kalkardı. Ama biz, yeni dönemde de bunu gündeme getireceğiz'' dedi. 
     





</TEXT>
</DOC>
