<DOC>
<DOCNO> 107848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/yasam/yas06.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Radarsavar’ dediler Hasan’a ceza kestiler 
</HEADLINE>
<TEXT>

Karşıdan gelen araçlara radar var’ diye selektörle uyarıda bulunan sürücü, 20 milyon lira ceza ödedi 
     YALÇIN ATA Aydın DHA 

     Aydınlı iş adamı Hasan Salman, belki de eşi görülmemiş bir trafik cezasına çarptırıldı. 37 yaşındaki Salman, önceki gün saat 10.30 sıralarında, otomobiliyle Çine’den Aydın’a giderken, kontrol yapan trafik ekibi tarafından durduruldu. Trafik suçu işlemediğinden emin olan işadamı, görevli polis memuruna suçunun ne olduğunu sorunca enteresan bir yanıt aldı "Selektör yaparak karşıdan gelen araçları yolda radar var diyerek’ uyardınız." 
     Hasan Salman, karşıdan gelen aracın sürücüsünün kendisine selektör yaparak karşılık verdiğini dile getirdiyse de polisi ikna edemedi. 
     
     Ceza değil tuzak 
     Tartışmalardan sonra Salman hakkında, 2918 sayılı Karayolları Trafik Kanunu’nun "Trafik güvenliği ve düzeniyle ilgili diğer kural, yasak, zorunluluk veya yükümlülüklere uymayanlara verilecek para cezasını" düzenleyen 47 1 maddesinin "d" bendi uyarınca tutanak tanzim edildi ve kendisine 20 milyon lira ceza yazıldı. 
     Ne var ki Salman itiraz da kararlıydı. Polis tutanağına, "Karşıdan gelen araçlara radar var’ diye selektörle ikaz ettiğinden bu ceza tanzim edilmiştir" diye bir not da yazdırdı. Bu notu, cezaya itiraz etmek için kullanacağını belirten Salman, "Trafik kontrolleri eğitici ve caydırıcı amaçlı. Oysa polis ceza yazmak için bahane arıyor. Gündüz selektör suçsa, bunu kanunlaştırsınlar" diye yakındı. 
     
Amaç ceza yazmak olmamalı      Hasan Salman’a kesilen ve tartışmalara neden olan ceza için Aydın Emniyet Müdürlüğü yetkilileri, hız kontrolü dahil her türlü trafik kontrolünün levhalarla sürücülere bildirildiğini dile getirerek şunları söylediler "Amaç ceza yazmak değil, sürücüleri eğitmek. Aslında sürücülerin gerekli durumlarda birbirlerini selektörle uyarmalarını da istiyoruz. Ancak ışıkla haberleşme karşıdan gelenin paniklemesine neden olmayacak biçimde yapılmalı." 
     Aydın Şoförler ve Otomobilciler Odası Başkanı Alaaddin Tuncer ise cezaya anlam veremiyor. "Yeni yasayla birlikte radar kontrolü tuzak olmaktan çıkarıldı" diyen Tuncer, "Sürücüyü muhbirlikle suçlayıp ceza kesmek çağdışı" diye konuştu. 
     



 YAŞAM 
















</TEXT>
</DOC>
