<DOC>
<DOCNO> 115035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/sondun11.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB terörizmi değerlendirecek 
</HEADLINE>
<TEXT>

     AB Konseyi, "terörizm konusunda kapsamlı bir analiz başlatmakla" görevlendirmek üzere, "Terörizmi Değerlendirme Grubu" oluşturmayı kararlaştırdı. 
     Belçika Dışişleri Bakanı Louis Michel, söz konusu çalışma grubunun, her ülkeden bir temsilcinin katılımıyla oluşacağını belirterek "Bu, çalışmalarımızın en somut kararıdır" dedi. Michel, çalışma grubunun terörizm olayının siyasi ve kültürel çehresini ele alacağını söyledi. 
     "ABD'nin 11 Eylül olaylarına tek yanıtı askeri oldu. Hiçbir siyasi yanıt olmadı" diyen Michel, "Amerikalıların tüm dünyaya karşı şüpheli bir yaklaşım sergilediklerini, AB'nin yaklaşımının ise güvene dayalı olduğunu" ileri sürdü. 
     Atlantik Okyanusu'nun iki tarafı arasındaki kültürel uçurumun zamanla derinleştiğini söyleyen Belçikalı Bakan, siyasi ve kültürel diyalogun acilen canlandırılması gerektiğini vurgulayarak "Çünkü AB tek başına asla terörizmle baş edemez" dedi. 
     AB Dönem Başkanı Danimarka'nın Dışişleri Bakanı Per Stig Möller, dün gece yaptığı basın toplantısında, AB dışişleri bakanlarının zirve çerçevesinde gerçekleşen toplantısında, terörizm konusunun ayrıntılı olarak ele alındığını açıklamış ve özellikle "aşırı dinci Müslümanlardan kaynaklanan terörizm tehdidi" üzerinde durulduğunu bildirmişti. 
     Batı medeniyetlerini tehdit eden terörizmin önümüzdeki yıllarda gelişebileceğini ve yayılabileceğini söyleyen Möller, özellikle Müslüman ülkelerle diyalog ve polisiye işbirliği arayışlarının artırılması gereği üzerinde durmuştu. 
     AB'nin oluşturduğu "Terörizmi Değerlendirme Grubu"nun derhal göreve başlayarak en kısa zamanda AB Konseyi'ne bir rapor sunacağı belirtildi. 
     





</TEXT>
</DOC>
