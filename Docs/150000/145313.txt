<DOC>
<DOCNO> 145313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sonspo01.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon Başkanı "Gönlüm Hakan Şükür'ün gol atmasını istiyor" 
</HEADLINE>
<TEXT>

     Futbol Federasyonu Başkanı Haluk Ulusoy, A Milli Futbol Takımı'nın, İngiltere ile oynayacağı ve iki taraf için de zor geçecek karşılaşmaya, kazanmak için çıkacağını söyledi. 
     Rakiplerin, Türk Milli Takımı'nı yenmek için büyük mücadele verdiğini kaydeden Ulusoy, ''İngiltere'nin bizden çekindiği doğru. Yenebilmek için her türlü yolu deneyecekler. Ancak biz de çok güçlü bir ekibiz'' dedi. 
     Milli Takım'ın, oyuncuları birbirine bağlı ve inandığı zaman dünyada her takımı yenebilecek bir ekip olduğunu vurgulayan Ulusoy, ''İnançlıyız. Futbolcularımızla her zaman konuşuyorum. Bana, 'Türk halkını sokağa dökeceğiz' diyorlar. Onlara benim ve Türkiye'nin güveni sonsuz. Yenmek, bu da olmazsa en azından berabere kalmak istiyoruz'' diye konuştu. 
     Haluk Ulusoy, ilkleri başaran bir ekibe sahip olduklarını da kaydederek, şunları söyledi 
     ''Umarım İngiltere'de de yine bir ilki başarıp galip geliriz. Bizde o inanç ve güç var. Önemli olan ülkemizi ve bayrağımızı en iyi şekilde temsil etmek. Lider gidip, lider dönmek istiyoruz. Ayrıca bu kez finallere baraj oynamadan gitmek en büyük hedefimiz.'' Milli Takım'daki tüm oyuncuların gol atmasını arzuladığını dile getiren Ulusoy, ''Ancak Hakan Şükür ve Tugay, İngiltere Ligi'nde oynuyor. Bu nedenle gönlüm, Hakan ve Tugay'ın gol atmasını istiyor'' diyerek sözlerini tamamladı. 
     




</TEXT>
</DOC>
