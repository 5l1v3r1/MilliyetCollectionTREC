<DOC>
<DOCNO> 108060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/17/son/sondun09.html </URL>
<DATE> 2002/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da kaçırılan yönetici için 6 milyon dolar fidye istendi 
</HEADLINE>
<TEXT>

     Rusya'nın en büyük petrol şirketi Lukoil'in geçen hafta kaçırılan başkan yardımcısı ve baş mali yetkilisi Sergey Kukura için 6 milyon dolar fidye istendiği bildirildi. 
     Kommersant gazetesinin haberinde, kimliği belirsiz bir kişinin, şirketin özel telefonlarından birini arayarak, Kukura'nın hayatta ve durumunun iyi olduğunu ve şirket yöneticisini paranın ödenmesinden sonra serbest bırakacaklarını söylediği belirtildi. 
     Fidyecilerin, paranın yarısını dolar, yarısını ruble olarak talep ettikleri kaydedildi. 
     Ancak haberde, arayan kişinin Kukura'nın ellerinde olduğuna dair kanıt sunmadığı belirtilerek, bunun bir oyun olabileceği ifade edildi. 
     Lukoil'den yapılan açıklamada, Kukura'nın, geçen Perşembe işe gelirken, makam otomobili Moskova'da bir kavşakta durduğu sırada maskeli ve silahlı bir grubun saldırısına uğradığı bildirilmişti. 
     Koruma görevlisini ve şoförü otomobile kelepçeleyen grubun, Kukura'yı, genellikle polisin kullandığı mavi plakalı bir araca bindirerek, olay yerinden uzaklaştığı belirtilmişti. 
     





</TEXT>
</DOC>
