<DOC>
<DOCNO> 142959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/yasam/yas03.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Jale’nin bir ayı kaldı 
</HEADLINE>
<TEXT>

11 bini aşkın Rum ve Türk’ün kanla destek verdiği Jale için zaman azalıyor bir ay içinde uygun iliğin bulunması şart... 
     ŞÜKRAN PAKKAN İstanbul 

     Kamuoyu, 5 yaşındaki lösemi hastası Jale Sakaoğlu’nu, Kıbrıs’ta başlatılan ilik arama’ kampanyasıyla tanımıştı. 
     Binlerce Rum ve Türk’ün kan örneği vererek destek verdiği kampanyadan bir sonuç çıkmazsa, Jale’nin en fazla bir ay yaşayabileceği belirtiliyor. Yetkililer ise, uygun iliğin bulunma şansının 50 binde 1 olduğunu açıklıyor. 
     
     Çok mücadele etti’ 
     Oysa, annesinin "O kadar güçlü ki, başka bir çocuk olsa, bu kadar acıyı kaldırabilir miydi bilmiyorum" dediği Jale, 24 Şubat’ta 5’inci yaş gününü hastaneden izinli gittiği Kıbrıs’taki evinde kutlarken hastalığı yendiğini düşünürek dans ediyordu... İstanbul Üniversitesi Tıp Fakültesi’nde iki yıldır tedavi gören Jale’nin annesi Oya 28 ve babası Kemal 32 Sakaoğlu, şimdi Kocamustafapaşa’da kiraladıkları eski bir apartman dairesinde kızlarının sağlığı için mücadele veriyor. 
     Her gün kızının sevdiği yemekleri pişirmek için gittiği evinde sorularımızı yanıtlayan anne Sakaoğlu, "Doktorlar, önümüzde bir ayımız olduğunu söylüyor ama biz Jale’nin yaşayacağını biliyoruz. Bu zamana kadar mücadele etti, hastalığı yenecek" diyor. 
     Sakaoğlu, Jale’nin hastalığına rağmen son derece canlı ve enerjik bir çocuk olduğunu söyleyerek, "Bu kampanya, iki halk arasında sorun olmadığını da gösterdi. Bir Rum’un çocuğu da olsa, ben koşup kanımı verirdim" diyor. 
     



 YAŞAM 

















</TEXT>
</DOC>
