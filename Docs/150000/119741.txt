<DOC>
<DOCNO> 119741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko19.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
McDonald's, Türkiye'de yeniden yapılanıyor... 
</HEADLINE>
<TEXT>

     McDonald's Corporation, Türkiye'deki faaliyetine daha güçlü ve verimli bir şekilde devam edebilmek ve ülkeyle daha entegre bir biçimde gelişebilmek amacıyla, McDonald's markasının işletme hakkını 11 yıl sonra yeniden yerel bir geliştirici lisansöre devretme kararı aldı. 
     McDonald's Corporation genel merkezi tarafından 8 Kasım'da dünya çapında yapılan basın açıklamasında sözedilen yeniden yapılanma planının Türkiye ile ilgili bölümü netlik kazandı. 
     McDonald's Türkiye Genel Müdürü Sadi Fansa, yaptığı yazılı açıklamada, McDonald's'ın, Türkiye pazarının potansiyeline inandığını, bu nedenle marka olarak Türkiye'deki varlığını sürdürmeye kararlı olduğunu belirtti. Fansa, ''Şirketin Türkiye'deki varlığını sürdürme kararındaki diğer önemli kriter ise Türk halkının McDonald's'a duyduğu büyük sevgi ve güvendir'' dedi. 
     Şu anda yerel geliştirici lisansör için netleşmiş bir aday olmadığını bildiren Fansa, adayların McDonald's Corporation ile müzakere halinde olduklarını ve bu sürecin de minimum 6 ay gibi bir zaman alabileceğini kaydetti. 
     Fansa, ''Yerel geliştirici lisansörün faaliyete başlamasına kadar geçecek süre içerisinde şirketimizin daha sağlıklı bir yapıya kavuşması için, geçen sene başlattığımız yeniden yapılandırma çalışmalarını sürdüreceğiz'' dedi. 
     Yerel geliştirici lisansör uygulamasının Türkiye için dizayn edilmiş yeni bir model olmadığına dikkat çeken Fansa, şunları kaydetti 
     ''McDonald's dünya çapında 25 ülkede daha uzun süreden beri yerel geliştirici lisansör sistemi ile faaliyetlerini sürdürmektedir. Ülke şartları nedeniyle bu model ile çalışmayı tercih ettiği ülkelerde de son derece başarılı sonuçlar alınmaktadır.'' 1986 yılından beri Türkiye'de faaliyet gösteren McDonald's, ilk yıllarda da bir yerel geliştirici lisansör ile çalışmaya başlamış, 1991 yılında McDonald's Corporation, Türkiye operasyonunu yerel geliştirici lisansörden devralmıştı. 
     





</TEXT>
</DOC>
