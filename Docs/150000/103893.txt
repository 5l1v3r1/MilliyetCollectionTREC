<DOC>
<DOCNO> 103893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sontur21.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tantan, Yurt Partisi'nde Genel Başkan seçildi 
</HEADLINE>
<TEXT>

     Yurt Partisi'nin bugün yapılan olağanüstü genel kongresinde, eski İçişleri Bakanı Sadettin Tantan Genel Başkanlığa seçildi. 
     Bağımsız milletvekilleri Arif Sezer ve Ersoy Özcan'ın da, Yurt Partisi'ne katıldıkları açıklandı. 
     Yurt Partisi'nin bugün Şeker-İş Sendikası Genel Merkezi'nde yapılan olağanüstü genel kongresinde Genel Başkan seçilen Saadettin Tantan, Sheraton Oteli'nde basın toplantısı düzenledi. 
     Türkiye'nin iyi yönetilmediğini savunan Tantan, ülkede köklü bir değişime ihtiyaç duyulduğunu söyledi. Yurt Partisi olarak, ''özgür birey, sorumlu toplum ve şeffaf devlet'' anlayışını benimsediklerini belirten Tantan, ''Türkiye'de farklı bir siyaset yapısını yaşama geçirmeye hazırız'' dedi. 
     Tantan, parti olarak en büyük önceliklerinin yolsuzluğu ve savurganlığı ortadan kaldırmak olduğunu ifade ederek, şöyle konuştu 
     ''Türkiye'nin yeniden büyümesi adına uygulanan IMF politikalarının değişmesinin gerekliliğine inanıyoruz. Ulusal egemenliğin IMF denetimine bırakılmasına karşıyız. Kuşkusuz Türkiye taahhütlerini yerine getirecek ve IMF ile ilişkilerini kesmeyecektir. Ancak, kendi ürettiği büyüme ve üretme politikaları için IMF'den destek alabilir.'' Tantan, Avrupa Birliği'nin eşit ve onurlu bir üyesi olmak için Kopenhag Kriterleri'nin bir bütün olarak yerine getirilmesinden yana olduklarını da kaydetti Siyasette bir ''kurtuluş savaşına'' ihtiyaç bulunduğunu anlatan Tantan, bugün bu savaşı başlattıklarını söyledi. 
     Bir gazetecinin, Başbakan Bülent Ecevit ile daha önce yaptığı görüşmeyi anımsatarak, ''Elinizde yolsuzluklarla ilgili dosyalar bulunduğu ve bunları Başbakan Ecevit'e ilettiğiniz söyleniyor'' demesi üzerine Tantan, ''Elimizde dosya yok. Tüm dosyalar devletin elinde. Sayın Başbakan'ın dosyalar için bize ihtiyacı yok'' dedi. 
     Saadettin Tantan, Adana Bağımsız Milletvekili Arif Sezer ile Bolu Bağımsız Milletvekili Ersoy Özcan'ın da Yurt Partisi'ne katıldığını açıkladı. 
     





</TEXT>
</DOC>
