<DOC>
<DOCNO> 135219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sondun19.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da işsiz sayısı son 5 yılın en yüksek düzeyine çıktı 
</HEADLINE>
<TEXT>

     Almanya'da işsiz sayısının, 2003 yılının Ocak ayında, son 5 yılın aynı aylarındaki en yüksek seviyeye çıktığı bildirildi. 
     Nürnberg kentinde bulunan Federal Çalışma Dairesi Yönetim Kurulu Başkanı Florian Gerster, 2003 yılının Ocak ayında işsiz sayısının, 2002 yılının Aralık ayına göre 398 bin artarak 4 milyon 623 bin 100 olduğunu açıkladı. 
     Gerster, Almanya'nın batısındaki eyaletlerde işsiz sayısının aynı dönemde 250 bin 800 artışla 2 milyon 898 bin 100, doğudaki eyaletlerde 147 bin 200 artışla 1 milyon 725 bin olduğunu söyledi. 
     İşsizlik oranının aynı dönemde yüzde 1 artarak yüzde 11,1'e ulaştığını ifade eden Gerster, bu yılın Ocak ayında işsiz sayısının, 2002 yılının Ocak ayına göre de 333 bin 200 arttığını kaydetti. 
     Gerster, Ocak ayında alınan sonuçların özellikle endişe verici olduğunu, henüz ekonomide canlanma görülmediğini söyledi. 
     Federal Çalışma ve Ekonomi Bakanı Wolfgang Clement de işsiz sayısındaki artışın çok fazla olduğunu belirterek, ''Bu rakamlar, konjonktürel zorlukların ve Almanya'daki yapısal sorunların hala istihdam piyasasına yansıdığını gösteriyor'' dedi. 
     Bu nedenle Federal hükümet tarafından öngörülen yapısal reformlarının bir an önce uygulamaya konulması gerektiğini savunan Clement, ''Ülkemizdeki sorunları çözmek için birlikte yoğun çaba harcamamız gerekiyor. Bu kaçınılmaz'' diye konuştu. 
     





</TEXT>
</DOC>
