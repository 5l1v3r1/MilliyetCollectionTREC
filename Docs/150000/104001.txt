<DOC>
<DOCNO> 104001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/26/son/sondun27.html </URL>
<DATE> 2002/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Iraklı Kürtler bağımsızlık istemez" 
</HEADLINE>
<TEXT>

     New York Times gazetesinin köşe yazarı William Safire, ''Saddam devrildikten sonra oluşturulacak federal Irak devleti içinde özgürlüklerine kavuşacak Kürtlerin bağımsızlık istemeyeceklerini'' öne sürdü. 
     Bugünkü yazısında konuyu işleyen Safire, ''Türkler, Saddam devrildikten sonra Iraklı Kürtlerin bağımsız bir devlet kurmalarından kaygı duyuyorlar. Fakat bu, her türlü mantık kuralına aykırı. Federal Irak devleti içinde özgür olacak Kürtler hiç bölgede süper güç olan bir ülkeye karşı savaş başlatırlar mı '' dedi. 
     Irak konusunda diplomatik ve askeri açıdan anahtar sorunun, ''Irak'ı kurtarmak için, 70 bin peşmergeyi nasıl teçhiz ederiz ve aynı zamanda, modern İsrail teknolojisine sahip güçlü Türk ordusunu nasıl harekete geçirebiliriz '' olduğunu yazan Safire, ''hava saldırılarından sonra Amerikan, İngiliz, Türk, Kürt ve Şiiler her yandan Bağdat üzerine yürüyünce, Iraklı Sünnilerin, Saddam'ı Rusya'ya sığınmaya zorlayacaklarını'' iddialarına ekledi. 
     Safire, köşesinde ''Irak'ın kurtarılmasından ve reformların yapılmasından sonra, anahtar askeri müttefik konumundaki Türkiye'ye, Amerikan garantisindeki petrol yatırımları çerçevesinde alacağının ödenmesine başlanması gerektiğini'' de ifade etti. 
     





</TEXT>
</DOC>
