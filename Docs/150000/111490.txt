<DOC>
<DOCNO> 111490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur09.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala polise teslim oldu... 
</HEADLINE>
<TEXT>

     İzmir'de dün gece, bir restoranda görüntülerini almak isteyen ve röportaj yapmak isteyen gazetecilere iki kişiyle saldırıp dövdüğü iddiasıyla aranan Galatasaraylı futbolcu Ümit Davala, karakola teslim oldu. İfadesinde suçlamayı kabul etmeyen futbolcu, serbest bırakıldı. 
     Emniyet yetkililerinden alınan bilgiye göre, Borsa Restaurant'ta meydana gelen olayda, Akşam Gazetesi muhabiri Serhan Şarman, Yeni TV kameramanı Ercan Akgün, İzmir TV muhabiri Ünal Gümüştekin ve İzmir TV kameramanı Gönen Güvenç, Ümit Davala'nın görüntüsünü almak ve röportaj yapmak istedi. 
     Ümit Davala, gazetecilerin görüntü aldığını fark edince basın mensuplarıyla tartışmaya başladı. Olay daha sonra restoran dışına taştı. Ümit Davala ve yanındakilerle, basın mensupları arasında kavga çıktı. Kavga sırasında kamera ve fotoğraf makineleri kırılırken, gazeteciler de darbe aldı. 
     Davala ve yanındaki 2 kişi, daha sonra, 35 AD 1739 plakalı otomobille olay yerinden uzaklaşırken, dayak yediklerini öne süren gazeteciler Kantar Polis Karakolu'na giderek, şikayetçi oldu. 
     
     DAVALA TESLİM OLDU 

     Gazetecilerin şikayeti üzerine, İzmir Emniyet Müdürlüğü ekipleri ünlü futbolcuyu aramaya başlarken, yanındaki iki kişinin de kimliği belirledi. Davala'nın yanındakilerin, dayısı Muhittin Sekman ile arkadaşı eski futbolcu Metin Altınay olduğu tespit edildi. 
     Ümit Davala, sabah Konak İlçe Emniyet Müdürlüğü'ne bağlı Kantar Polis Karakolu'na gelerek, teslim oldu. 
     İfadesi alınan Davala, restoranda yemek yediklerini, gazetecilerin içeri girdiğini, görüntü almaya başladıklarını, uyarınca da kısa süreli itişme yaşandığını, ancak saldırmadığını öne sürdü. Davala, ''arandığını öğrenince'' karakola gelerek teslim olduğunu belirtti. 
     Hakkında ''Darp'' suçlamasıyla işlem yapılan Ümit Davala, serbest bırakıldı. Dayısı ile arkadaşının ise halen arandığı bildirildi. 
     Emniyet yetkilileri, hazırlanacak soruşturma dosyasının savcılığa gönderileceğini kaydettiler. 

     
</TEXT>
</DOC>
