<DOC>
<DOCNO> 134664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/sontur28.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin Kıbrıs Temsilcisi Ankara'da... 
</HEADLINE>
<TEXT>

     İngiltere'nin Kıbrıs Özel Temsilcisi Lord David Hannay, Kıbrıs konusunda ''artık karar verme zamanının'' geldiğini söyledi. 
     Ankara'ya temaslarda bulunmak için gelen Hannay, Esenboğa Havalimanı'nda, bir soru üzerine, İngiliz hükümetinden Türkiye'ye özel bir mesaj getirmediğini, Türk hükümeti yetkilileriyle Kıbrıs konusunda görüş alışverişinde bulunmayı amaçladığını söyledi. 
     Kıbrıs konusunda çok önemli son bir aya girildiğini ifade eden Hannay, ''Çok uzun ve karmaşık bir süreç ilerledi, şimdi karar zamanı'' diye konuştu. 
     Yunanistan Dışişleri Bakanı Yorgo Papandreu'nun garantörlük ve bazı diğer konuları Türkiye ve Yunanistan'ın ikili görüşmeler yoluyla ele alması önerisine ilişkin bir soru üzerine Hannay, Türk ve Yunan askerlerinin hangi sayılarda ve ne kadar süre için adada kalacaklarının, BM Genel Sekreteri Kofi Annan'ın planı uyarınca, bir şekilde belirlenmesi gerektiğini söyledi. 
     Hannay, bunun nasıl yapılacağına Türkiye ve Yunanistan'ın karar vereceklerini kaydederek, tarafların arzu ederlerse ikili görüşmeler yoluyla ya da BM'nin gözetiminde bu konuyu ele alabileceklerini söyledi. Hannay, ''28 Şubat'a kadar bir anlaşma olacağına inanıyor musunuz'' sorusuna ''İnanıyorum'' yanıtını verdi. 
     İngiltere'nin Kıbrıs Özel Temsilcisi, yarın Ankara'da temaslarda bulunacak. 
     





</TEXT>
</DOC>
