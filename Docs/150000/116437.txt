<DOC>
<DOCNO> 116437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur20.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkbank emeklileri, 3 aylık maaşları için şubelerde toplandılar 
</HEADLINE>
<TEXT>

     Türk Ticaret Bankası emeklileri, Kasım ayında almaları gereken 3 aylık emekli maaşları için bankanın şubelerine müracaat etti. 
     Vakıf tüzüğünün teminatı altındaki maaşlarının banka tarafından ödenmeyeceğini gazete duyurularından öğrenen Türkbank emeklileri, sabah saatlerinden itibaren bankanın Bahçekapı, Bakırköy ve Kadıköy şubelerinde toplanmaya başladılar. 
     Türk Ticaret Bankası Munzam Vakfı Başkanı Celal Balabanlı, Emeklilik Sandığı Vakfı'nın emekliye ödediği maaşların alınamadığını belirterek, ''Bu konuda merkez şubeden şubelere ödeme talimatı ve havale gelmedi'' dedi. 
     Balabanlı, Munzam Vakfı'nın vermiş olduğu aylık 200-300 milyon lira arasında değişen sosyal yardımın, bankanın İstanbul Şubesi'ne yatırıldığını bildirerek, şunları kaydetti 
     ''Sosyal yardımın toplam tutarı olan 3 trilyon 200 milyon lira, diğer bir devlet bankasındaki hesaptan Türkbank'ın İstanbul'daki hesabına virman edildi ve şubelerdeki emekli hesaplarına havale talimatı verildi. Ancak talimat verildiği halde, birçok şubede henüz bu sosyal yardımlar hesaplara geçmedi ve emekliler sosyal yardım alabilmek için beklemektedirler. Kadıköy şubesine havale geldi, ödemeler başladı.'' Emeklilik Sandığı'nın, hesaptaki parasının yetersiz olduğunu 25 gün önce bankaya bildirerek, bankanın taahhüdü olan parayı ödemesini talep ettiğini anlatan Balabanlı, ''Banka bu taahhüdü yerine getirmedi'' dedi. 
     
     3 AYLIK MAAŞLARIN TOPLAM TUTARI 7.5 TRİLYON LİRA 
     Balabanlı, Türkbank'ın gazete ilanlarıyla Emeklilik Sandığı parasının yeterli olduğunu bildirdiğini ve Kasım maaşlarını ödeyecek durumda olduğunu söylediğini anlatırken, şöyle dedi 
     ''Emeklilik Sandığı İstanbul Şubesi'nin emekli hesaplarına emekli maaşlarını yatırması için İstanbul Şubesi'ne bordro ve talimat verdi ama emeklilerin şubelerdeki hesapları, maaşları yatmadı. Emekliler maaşlarını alamadıklarını şubelerde tespit ettiriyorlar. Para olduğu halde ödenmeyen maaşlarını ödemeyenler hakkında dava açacaklar.'' Türkbank tasfiye olduktan sonra emeklilerin SSK'ya devrinin mümkün olacağını kaydeden Balabanlı, ''Bunu bilen banka yönetimi, tasfiyeyi hızlandırmak için emekli maaşlarını ödememeyi tercih etmiştir'' dedi. 
     Bu arada bazı emekliler de, bankanın Gayrettepe'deki merkez şubesine giderek, maaşlarını alamadıklarını söyleyeceklerini bildirdiler. 
     





</TEXT>
</DOC>
