<DOC>
<DOCNO> 132874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sondun12.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiat, Ferrari ve Juventus'un efsanevi lideri Agnelli öldü... 
</HEADLINE>
<TEXT>

     İtalya'nın otomobil devi Fiat, en fazla kupa kazanan futbol takımı FC Juventus ve Ferrari'nin onursal başkanı, ömür boyu senatör unvanına sahip 81 yaşındaki Avukat Giovanni Agnelli, öldü. 
     Yakalandığı prostat kanserinden dolayı uzun süredir tedavi gören Agnelli'nin bu sabah Torino'daki evinde öldüğü açıklandı. 
     Agnelli'nin ölüm haberi İtalya'da gündemi değiştirdi. Ölüm haberini yayınlarını yarıda keserek duyuran televizyonlar, ''İtalyan tarihinde bir devir kapanıyor'' ve ''İtalya'nın kralı öldü'' ifadelerini kullandılar. 
     Giovanni Agnelli'nin Corriere della Sera ile birlikte sahibi olduğu La Stampa gazetesi, öğle saatlerinde ''Agnelli özel'' sayısını çıkaracağını açıkladı. 
     Cumhurbaşkanı Carlo Azeglio Ciampi ve Başbakan Silvio Berlusconi ile siyaset, ekonomi ve futbol dünyasından birçok isim, Agnelli ailesine baş sağlığı mesajı yolladı. 
     Fiat'ın kurucusu olan dedesi Giovanni Agnelli ile aynı adı taşıyan Avukat Agnelli, Fiat'ı yurtdışına taşıyarak İtalya'nın ''büyükelçisi'' olarak da anıldı. 1921 Torino doğumlu olan Giovanni Agnelli, Hukuk Fakültesi'nden mezun olduktan sonra, İkinci Dünya Savaşı'nda Rus sınırında savaşmış ve 1943 yılında başkan yardımcısı olarak Fiat'a girmişti. 1966-1996 yılları arasında Fiat'ın başkanı olarak görev yapan Agnelli, İtalya'da şu anda başbakan olan Silvio Berlusconi'den sonra ülkenin en zengin işadamı olarak biliniyor. 
     Onursal başkanlığını yaptığı FC Juventus'un aşığı olan Agnelli, 1922 yılında babası Edorado Agnelli'nin Juventus'u satın almasıyla ''yaşlı kadın'' lakaplı bu kulüple tanışmış, daha sonra da siyah beyazlı renklerin sembolü haline gelmişti. 
     





</TEXT>
</DOC>
