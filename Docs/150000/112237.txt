<DOC>
<DOCNO> 112237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/soneko21.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türker "9 ayda gerekli büyüme sağlanmıştır" 
</HEADLINE>
<TEXT>

     Devlet Bakanı Masum Türker, ''9 aylık süre içinde gerekli büyüme sağlanmıştır, enflasyonda da hedeflenen rakam yakalanacak'' dedi. 
     Başbakan Ecevit'in kurmaylarıyla katıldığı, Ankara Sanayi Odası ASO Genişletilmiş Yönetim Kurulu Toplantısı'nda konuşan Devlet Bakanı Masum Türker, büyümede, devletin bu yıl kaynaklara başvurmaması, üretimin stoka yönelik olması ve ihracata yönelinmesinin etkili olduğunu bildirdi. 
     Enflasyon kontrol altına alınırken, büyümenin de sağlanabileceğini ifade eden Bakan Türker, şöyle konuştu 
     ''Kaynakları sağlıklı harekete geçirirken de, enflasyonda kontrol altına alınarak büyüme yaratılabilir. Reel sektörü harekete geçiren en önemli konulardan biri de İstanbul yaklaşımıdır. Bu çerçevede yanlızca büyük işletmeler değil, KOBİ'ler içinde benzer davranışlar ortaya konulmalıdır. Yabancı sermayenin bugünkü ortamda rahat gelmesi beklenilmemelidir. Uygun ortam sağlanmalıdır. Aynı ortam yerli sermaye içinde kullanılmalı. Dünyada dış satım arttırılarak, büyüme yerine iç ticaretin arttırılması yönünde yeni bir yaklaşım ortaya çıktı. Biz de enflasyonu yükseltmeden, iç talebi dengeli şekilde sürdürerek büyümeyi yaratmayı hedefliyoruz.'' 
     
     DALGALI KUR 
     İstikrar için, dalgalı kur ile devam etmek gerektiğini vurgulayan Türker, ''son iki ayda dalgalı kur uygulanması nedeniyle, dövizde büyük bir artış yok. İniş ve çıkışlar dengeli oldu'' dedi. 
     Enflasyon muhasebesi uygulamasının iş alemi içinde de tartışıldığına işaret eden Türker, ''enflasyon muhasebesi, dolarizasyon sonucuna götürür'' diye konuştu. 
     Türker, Mali milat konusunda da, Mali milatın sağlıklı işletilmesi ile birlikte vergi oranlarının üç yıl içinde yüzde 5'e düşebileceğini söyledi. Servetten vergi alınmasının programlarında olmadığını anlatan Türker, DSP olarak vergi oranlarının kademeli olarak düşürülmesinden yana olduklarını vurguladı. 
     Türker, temel hedeflerinin enflasyonu sıfırlamak olduğunu belirterek, ''Bir noktada enflasyonf sıfırlayıp bu noktadan sonra enflasyon muhasebesine geçilmeli. Bu konudaki görüşlerimizi yakında sizin tartışmanıza da açacağız'' dedi. 
     
     ORMAN BAKANI ÇAĞAN 
     Orman Bakanı Nami Çağan ise geçici orman işçilerinin kadroya alınması konusunda 2000 yılında bir protokol imzalandığını, o dönemde söz konusu protokolün çerçevesinin dar tutulduğunu bildirdi. 
     Çağan, bu nedenle Orman Genel Müdürlüğü'nde çalışan geçici işçilerin kadroya geçirilmesinin söz konusu olduğunu, bunun içinde herhangi bir popülizm aranmaması gerektiğini söyledi. Çağan, sosyal güvenlik kuruluşlarının açıklarının 7.5 katrilyon lira olarak öngörüldüğünü, ancak bunun 10 katrilyon lira düzeyinde gerçekleşeceğini kaydetti. 
     
     ZEKERİYA TEMİZEL 
     Maliye Eski Bakanı Zekeriya Temizel de, dünyada ithal kaynakla büyüme gerçekleştiren bir ülke bulunmadığını anlatırken, ülkelerin kendi sermayelerini kullanarak büyümelerini gerçekleştirdiklerini söyledi. 
     Temizel, Türkiye'nin yeni vergi mükellefleri yaratmak zorunda olduğunu, ayrıca 2003 yılında borcunu ödememe durumu ile karşı karşıya kalmayacağını, bu borcun önemli bir kısmının faiz dışı fazla ile karşılanabileceğini bildirdi. 
     Devlet Eski Bakanı Hikmet Uluğbay da, yabancı sermayenin önemine dikkati çekti. Uluğbay, Çin'in bugüne kadar 660 milyar dolarlık yabancı sermaye taahhüdü aldığını, bunun 330 milyar dolarının doğrudan yabancı sermayeye dönüştüğünü, aynı dönemde Türkiye'nin 9 milyar dolarlık bir rakama ulaştığını kaydetti. 
     





</TEXT>
</DOC>
