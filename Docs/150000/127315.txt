<DOC>
<DOCNO> 127315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sontur18.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural AB sürecinde geldiğimiz nokta bence bir mucizedir... 
</HEADLINE>
<TEXT>

     AB Genel Sekreteri Büyükelçi Volkan Vural, Türkiye'nin AB sürecinde 3 yılda geldiği noktayı mucize olarak nitelendirdi. 
     Türkiye'nin Madrid Büyükelçiliği'ne atanan Vural, AB Genel Sekreterliği'nde ABGS düzenlediği basın toplantısıyla basın mensuplarına veda etti. 
     ABGS'nin Türkiye'nin AB'ye üyelik sürecinde çok önemli işlevler gördüğünü belirten Vural, sekreterliğin Türkiye'nin AB ile bütünleşme davasına önemli hizmetler sunduğunu söyledi. Büyükelçi Vural, bu çerçevede sekreterliğin kurulmasına yardımcı olan 57. hükümet yetkilileri ile AK Parti Genel Başkanı Recep Tayyip Erdoğan ve Başbakan Abdullah Gül'e teşekkür etti. 
     Türkiye'nin AB süreci temellerinin Helsinki'de atıldığını hatırlatan Vural, ''3 yıl içinde geldiğimiz nokta, kimileri yadırgasa da bence bir mucizedir. Çünkü bu 3 yıl içinde Türkiye, bugün tarihte ilk kez AB'ye üyelik yolunda kesin, açık bir perspektif, tarih alarak yoluna devam etmektedir'' diye konuştu. 
     Türkiye'nin bu süreçte bugüne kadar pek çok önemli adım attığını ifade eden Vural, Kopenhag'da Türkiye'yle ilgili alınan kararla bir ''evrenin tamamlanmış'' olduğunu belirterek, karanın Türkiye'nin AB yolunda ilerlemesinde ''yeni bir dönüm, yeni bir kazanım'' olduğunu kaydetti. 
     
     ''TARTIŞMALAR SONA ERDİ'' 
     Vural, kararla birlikte, Türkiye'nin AB'ye üye olamayacağı ya da Türkiye'nin yerinin Avrupa olup olmadığı tartışmalarının sona erdiğini belirterek, bundan sonra kimsenin Türkiye'nin AB'ye üye olmasını sorgulayamayacağını ifade etti. 
     Bundan sonra da Türkiye'nin önünde ciddi ve yoğun bir dönem olacağını ifade eden Vural, ''Bu dönemin de başarıyla tamamlanması durumunda, inanıyorum ki en geç Aralık 2004'de, belki daha önce Türkiye üyelik müzakerelerine başlayacaktır'' diye konuştu. 
     Türkiye'nin makul bir tarihte, genişleme dalgalarının dışına çok taşmadan AB'deki yerini alacağına inancını ifade eden Vural, 2002 yılında insan hakları ve demokrasinin güçlendirilmesi açısından dünyada en fazla atılım sağlayan ülkenin Türkiye olduğunu belirtti. 
     ''Türkiye, bugün Kopenhag siyasi kriterlerini karşılaması açısından sorunu olmayan bir ülke konumundadır'' diyen Vural, uygulamaya ilişkin tereddütler olabileceğini, ancak bunların, Türkiye'nin Kopenhag siyasi kriterlerini karşılama yolunda en ufak bir çekincesi ve gecikmesi olmayan bir ülke konumunda olduğu gerçeğini dışlayamayacağını kaydetti. 
     Bundan sonra teknik uyum çalışmalarına ağırlık vereceklerini de belirten Vural, ABGS'nin çalışmalarına ilişkin ''faaliyet raporunu'' da hükümete sunduklarını kaydetti. 
     





</TEXT>
</DOC>
