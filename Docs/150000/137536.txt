<DOC>
<DOCNO> 137536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sonspo05.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un hakeme tepkisi sürüyor... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, 4-0 yenildikleri Galatasaray maçında hakem İsmet Arzuman'ın çok kötü bir yönetim gösterdiğini belirterek, ''Galatasaray'ın hakem desteğine ihtiyacı yoktu'' dedi. 
     Karayaka, pazar akşamı yapılan maçta, ilk dakikalarda yedikleri golün ardından bir dönem bocaladıklarını, tam toparlandıkları ve oyuna ortak oldukları dönemde de inanılmaz bir kararla Brezilyalı oyuncuları Glauber'in kırmızı kartla oyun dışı bırakıldığını söyledi. 
     Glauber'in yaptığı haraketin ceza gerektirdiğini, ancak kırmızı kartın çok ağır olduğunu öne süren Karayaka, ''Aynı hakem, Beşiktaş maçında Ronaldo'nun, futbolcumuz Murat Sözkesen'e yaptığı benzer bir haraketi neden kart göstermeden geçiştirdi. Hakemlerin, takdir haklarını büyük takımlardan yana kullanması, Türk futboluna zarar veriyor. Biz ayrıcalık değil, adil yönetim istiyoruz'' diye konuştu. 
     Karayaka, hakemin Galatasaraylı futboluların etkisi altında kaldığını, sol kanatta mücadele eden Hakan Ünsal'ın her itirazının hakem tarafından kabul edildiğini iddia ederek, şunları söyledi 
     ''Hakan Ünsal'ın faul dediği, faul oldu. Sanki yardımcı hakemdi. Bizim oyuncuların yaptığı itirazlarda ise hakem hep 'sus' işaretini yaptı. Galatasaray gibi güçlü bir takımın hakem desteğine ihtiyacı yok, zaten kadro olarak zengin. 
     Futbolda dünya üçüncüsü olan bir ülkede böylesine olayların yaşanması üzücü. Glauber'in neden kırmızı kart gördüğünü hala anlayabilmiş değilim. Eğer atılmasaydı, maçı 11 kişi bitirebilseydik, skor daha farklı olabilirdi.'' 
     
     ''GALATASARAYLI TARAFTARLARA YER AYIRMADIK'' 
     Bursasporlu taraftarların, Galatasaraylı taraftarlara çok fazla yer ayrıldığı yönündeki eleştirilerine de değinen Karayaka, ''Galatasaraylı taraftarlara yer ayırmadık'' dedi. 
     Karayaka, sezon başından beri hiçbir kulübe yer ayırmadıklarını, Galatasaray Yönetimi'nin de kendilerinden böyle bir talebinin olmadığını belirterek, ''İstanbul'dan 4 otobüs taraftar geldi. Rakip takım taraftarlarının büyük çoğunluğu, Bursalı Galatasaray sempatizanlarıydı. Konuk takım tarfatarlarının oraya oturduklarını bildikleri için, açık kale arkasına oturmuşlar. Hatta bunu bildiğimiz için, bu tribün biletlerini 12 milyon 500 bin olarak belirledik. Kapalı kale arkası tribün biletleri 5 milyon liradan satıldı'' diye konuştu. 
     





</TEXT>
</DOC>
