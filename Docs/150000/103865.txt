<DOC>
<DOCNO> 103865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/25/son/sonspo04.html </URL>
<DATE> 2002/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Menajeri "Şans Beşiktaş'tan yanaydı" 
</HEADLINE>
<TEXT>

     İstanbulspor Menajeri Sinan Dinler, Beşiktaş'a karşı iyi oynadıklarını belirterek, ''Kaçan gollere ve puanlara yanıyoruz'' dedi. 
     Sinan Dinler, ilk 2 haftaya oranla dünkü maçta daha iyi mücadele ettiklerini ifade ederek, ''Oyun disiplininden kopmadık. Duran toplardan olmayacak goller yedik. İbrahim, sağ ayağıyla ortaladı, Sergen sağ ayağıyla gol attı. Sergen oradan 150 tane vursa, gol olmazdı. Şans Beşiktaş'tan yanaydı'' diye konuştu. 
     Takımın iyi sinyaller verdiğini kaydeden Dinler, Samsunspor maçıyla kötü gidişe ''dur'' diyeceklerini söyledi. 
     
     ''NOUMA, 5 DAKİKADA YAPTI YAPACAĞINI" 
     Dinler, dünkü karşılaşmada güzel giden oyunu Nouma'nın çirkinleştirdiğini ileri sürerek, ''Maç dostane bir şekilde başlamıştı. Nouma, oyunu çığrından çıkardı. Fransız futbolcu, 5 dakikada yaptı yapacağını'' dedi. 
     Nouma'nın Niyazi'ye yaptığı hareketten sonra kırmızı kart görmesi gerektiğini vurgulayan Dinler, şöyle konuştu 
     ''Kırmızı kart görmesi için ille de futbolcunun ayağının mı kırılması lazım. Pozisyon bizim gözümüzün önünde oldu. O pozisyonda Nouma'ya kırmızı kart göstermeyen Ali Aydın, Cenk ve Deniz Uygar'a sarı kart gösterdi. Golden sonra da Nouma gidip Selçuk'a hareket yapınca atıldı. Fransız futbolcu, 5 dakikada oyunun tansiyonunu yükseltti.'' 
     
     KONA, YARIN İSTANBUL'A GELİYOR 
     Geçen sezon Diyarbakırspor'da oynayan Andre Kona, yarın İstanbulspor ile görüşmek için İstanbul'a geliyor. 
     Dinler, transfer etmeyi düşündükleri Andre Kona ile yarın görüşeceklerini, anlaşırlarsa Kongolu futbolcuyla sözleşme imzalayacaklarını söyledi. 
     Bugünü izinli geçiren İstanbulsporlu futbolcular, yarın akşam yapacakları antrenmanla Samsunspor maçı hazırlıklarına başlayacak. 
     





</TEXT>
</DOC>
