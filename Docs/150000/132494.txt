<DOC>
<DOCNO> 132494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur30.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç ABD Büyükelçisi'nin davetini reddetti 
</HEADLINE>
<TEXT>

     TBMM Başkanı Bülent Arınç, ABD Büyükelçisi Robert Person'ın öğle yemeği davetini geri çevirerek, "Önce beni tebriğe gelsin" dedi. 
     Irak konusunda brifing vermek için TBMM'deki partilerin grup başkanvekillerini çaya davet eden, ardından da bu daveti komisyon başkanlarına yapınca, "Biz Büyükelçiliğe gelemeyiz, siz Meclis'e gelip bilgi verin" yanıtı alan Pearson'a bir "ret" de Arınç'dan geldi. Arınç, kendisini büyükelçilikte öğle yemeğine davet eden Pearson'a, "seçildikten sonra kendisini tebrik etmeye gelmediği" gerekçesiyle olumsuz yanıt verdi. 
     Arınç, dün Türkiye Ziraat Odaları Birliği Yönetim Kurulu üyelerini kabulünde TBMM'deki komisyon başkanlarının ABD Büyükelçisi'nin davetini reddetmeleriyle ilgili yorumu sorulunca şunları söyledi 
     "Arkadaşlarımız ne yaptıklarının bilincindedirler. Ama benimle ilgili bir konu var. Başkalarının işine çok fazla karışmayalım. Büyükelçi geçtiğimiz günlerde beni büyükelçilik konutunda bir öğle yemeğine davet etmişti. Sanıyorum bu davetinde de gündemle ilgili konuları görüşmek istiyordu. Kendisine ret cevabı verdim. Meclis Başkanlığı'na seçildiğim günden bu yana Büyükelçi beni tebrik etmeye henüz teşrif etmediler. Dolayısıyla TBMM'nin Başkanı bir büyükelçinin yemek davetine önce gitmez. Önce Büyükelçi bu ülkenin Meclis Başkanı'nı tebrik etmeye gelir." 
     





</TEXT>
</DOC>
