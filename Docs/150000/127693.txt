<DOC>
<DOCNO> 127693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/siyaset/siy02.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet 21 Aralık’ta yazmıştı 
</HEADLINE>
<TEXT>
Sezer, Anayasa değişikliğini imzalıyor 
Sezer, paketi referanduma götürme yetkisi olduğu halde kullanmayarak barış mesajı vermiş olacak. 
     ANKARA Milliyet 

     Cumhurbaşkanı Ahmet Necet Sezer’in, AKP Genel Başkanı Tayyip Erdoğan’a milletvekilliği ve başbakanlık yolunu açan Anayasa değişikliğini referanduma göndermeyip imzalamaya hazırlandığı öğrenildi. Milliyet, Sezer’in, paketi ikinci kez önüne geldiğinde imzalayacağını 21 Aralık’ta duyurmuştu. 
     Anayasa değişikliği paketini, "kişisel" olduğu gerekçesiyle geri çeviren Sezer, milletvekili seçilme yeterliliğini düzenleyen 76’ncı maddeden "ideolojik ve anarşik eylemler" ifadesini çıkarıp "terör eylemleri" ifadesini yerleştiren hükümle, bir ilin tüm üyelikleri boşaldığında ara seçim yapmaya olanak sağlayan hükmün, doğrudan "kişiye dönük bir düzenleme" olduğunu vurguladı. Bu gerekçelere rağmen CHP’nin desteğinin sürmesiyle, yeniden görüşülmek üzere Meclis’e iade edilen paket, "aynen" kabul edilerek Köşk’e gönderildi. 
     Sezer’in de, paketi, referanduma gönderme hakkı bulunmasına rağmen, "toplumda yeni bir kamplaşma ve gerginlik yaratmamak ve yüksek destek alması ihtimaline meydan vermemek için" imzalayacağı öğrenildi. 
     Sezer, böylece hem iktidar ve muhalefete, "kişisel yasalar çıkarmayın" uyarısı yapmış olacak, hem de Meclis’in 437 oyla kabul ettiği bir yasayı referanduma gönderebilme hakkı olmasına rağmen bunu kullanmayarak "barış mesajı" verecek. 
     



 SİYASET 

















</TEXT>
</DOC>
