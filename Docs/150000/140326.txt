<DOC>
<DOCNO> 140326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko43.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergilerin ilk taksidi Mayıs'ta... 
</HEADLINE>
<TEXT>

     Gelirler Genel Müdürü Osman Arıoğlu, ek motorlu taşıt ve ek emlak vergisinin ilk taksidini, Mayıs ayında almayı düşündüklerini söyledi. 
     Maliye Bakanı Kemal Unakıtan'ın düzenlediği basın toplantısının ardından, gazetecilerin ek vergilerle ilgili sorularını yanıtlayan Arıoğlu, 2003 yılına ait emlak vergisi birinci taksidinin Mayıs ayı içinde ödendiğine dikkati çekti. 
     Arıoğlu, ek emlak ile ek motorlu taşıt vergisinin birinci taksidinin de bu dönemde ödenmesinin vatandaş açısından da daha kolay olacağını vurguladı. 
     Arıoğlu, belediyelerin ek emlak vergisi olarak topladığı parayı Hazine'ye aktarmasında sıkıntı yaşandığını da belirtti ve bu nedenle aktarma yerine ek verginin, belediyelerin bütçeden aldıkları paylardan mahsubunun planlandığını kaydetti. 
     Arıoğlu, kurumların geçici vergi oranının da, yeni düzenlemeler çerçevesinde yüzde 25'den 30'a yükseltileceğini ifade etti. 
     Arıoğlu, ek vergilerle, geçici vergiye ilişkin düzenlemeleri vergi reform paketinden ayrı olarak hemen sevketmeyi planladıklarını, vergi istisnalarının daraltılmasının ise vergi reform paketinde yeralacağını söyledi. Arıoğlu, ancak bu konudaki nihai kararı hükümetin vereceğini de sözlerine ekledi. 
     
     MECLİS LOJMANLARI 
     Bu arada Milli Emlak Genel Müdürü Halit Demir de, toplantı çıkışında TBMM Lojmanlarının satışına ilişkin çalışmaların sürdürüldüğünü bildirdi. 
     Lojmanların bulunduğu alanda parseli olan Çankaya Belediyesi ile takas yapıldığını kaydeden Demir, lojmanlarla ilgili alanın mülkiyet, imar ve kat mülkiyeti sorunları bulunduğunu, bunların çözümünün de zaman aldığını belirtti. 
     Demir, lojmanların satışından 150 milyon dolarlık bir gelir beklendiğini de ifade etti. 
     





</TEXT>
</DOC>
