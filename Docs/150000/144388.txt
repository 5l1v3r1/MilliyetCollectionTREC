<DOC>
<DOCNO> 144388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/22/ekonomi/eko07.html </URL>
<DATE> 2003/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Restleşmenin faturası piyasalara çıktı 
</HEADLINE>
<TEXT>

ABD ile ilişkilerde yaşanan gerginlik tansiyonu yükseltti. Faiz yüzde 69’a yükseldi. Dolar 26 bin lira artışla 1 milyon 740 binli seviyelere dayandı 
     SONGÜL HATISARU 

     ABD ile ilişkilerde piyasanın beklediği cevapların gelmemesi tansiyonu yeniden yükseltti. Tezkere çıkmasına rağmen hava sahasının kullanım koşullarında mutabakat sağlanamaması ve Kuzey Irak’a Türk askerlerinin girişiyle ilgili olarak ABD cephesinden gelen açıklamalar tedirginlik yarattı. Gösterge faizi bir gün öncesine göre 2 puan yükselirken, bankalararası piyasada dolar pazartesi valörlü işlemlerde 1 milyon 740 bin seviyesine yükseldi. 
     
     Piyasada yumuşama bekleniyor 
     ABD Dışişleri Bakanı Colin Powell’ın "Türk hükümetine Kuzey Irak’a geçmemelerinin en iyisi olacağını düşündüğümüzü net şekilde söyledik" sözleri doları valörlü işlemlerde yükseltti. Önceki gün yüzde 66.65 seviyesinde bulunan 3 Mart 2004 vadeli bononun faizi de yüzde 69 bileşiklere yükseldi. Piyasanın bono portföyü ve yüksek iç borçlanma ihtiyacı nedeniyle özellikle faizdeki yükseliş tedirgin ediyor. 
     Eurobond piyasasında ki olumsuz havanın etkisi dün de devam etti. 30 yıl vadeli dolar cinsinden Türk tahvillerinin 89 dolar seviyesinde bulunan değeri 86 dolara geriledi. Ancak, hava sahasının kullanımı konusunda akşam saatlerinde ABD ile anlaşmaya varılmasına karşın piyasalar kapalı olduğu için etkisi gözlenemedi. Pazartesi günü piyasaların daha ılımlı bir psikolojiyle güne başlaması bekleniyor. 
     



 EKONOMİ 






















</TEXT>
</DOC>
