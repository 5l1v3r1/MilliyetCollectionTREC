<DOC>
<DOCNO> 100952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/son/sondun16.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermenistan - Rusya ortak askeri tatbikatı başladı. 
</HEADLINE>
<TEXT>

     Ermenistan ordusu ile bu ülkede konuşlanmış Rus askeri birliklerinin hava ve topçu birimlerinin katıldığı tatbikatlar, Armavir bölgesindeki Marşal Bağramyan üssünde başladı. 
     Merkezi Erivan'da bulunan Mediamax'ın haberine göre, tatbikatlara Ermeni ordusunun 5. kolordusu ile 102. Rus askeri üssü personeli katılıyor. 
     Komutasını Ermenistan Savunma Bakan Yardımcısı Tuğgeneral Manvel Pogosyan'ın üstlendiği tatbikatlar, Savunma Bakanı Serzh Sarkisyan ile Erivan'daki büyükelçiliklerin askeri ateşeleri tarafından da izleniyor. 
     Ermenistan'da son Ermeni-Rus ortak askeri tatbikatı 1998 yılında yapılmıştı. 
     Bu arada, Azerbaycan gazetelerinde söz konusu tatbikatla ilgili haberlerde, Azerbaycan Cumhurbaşkanı Haydar Aliyev ile Ermenistan Cumhurbaşkanı Robert Koçaryan'ın 14 Ağustos'ta Nahcivan'ın Sederek bölgesinde görüşecekleri hatırlatılarak, Koçaryan'ın da izlemesinin beklendiği tatbikatların ''Bakü'ye gözdağı verme girişimi'' olduğu savunuldu. 
     





</TEXT>
</DOC>
