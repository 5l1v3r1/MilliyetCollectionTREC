<DOC>
<DOCNO> 142035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/soneko33.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC, "petrol sıkıntısı olmayacak" garantisini verdi... 
</HEADLINE>
<TEXT>

     Irak'a yönelik olası bir saldırı sırasında uygulanacak "acil eylem planını" görüşmek üzere bugün Viyana'da biraraya gelen OPEC Petrol Bakanları, dünya piyasalarının ham petrol ihtiyacını karşılayabilecek kapasiteye sahip olduklarını bildirdiler. 
     Petrol İhraç Eden Ülkeler Teşkilatı OPEC Petrol Bakanları toplantısı nedeniyle bir açıklama yapan Suudi Arabistan Petrol Bakanı Ali Naimi, ABD'nin Irak'a yönelik olası bir saldırısının petrol piyasası için bir tehlike arzetmediğini belirterek, "olası bir savaş sırasında piyasada ham petrol darlığı olmayacak, savaş nedeniyle Irak'ın üretemeyeceği günlük 2.4 milyon varil petrol açığını kapatabilecek kapasiteye sahibiz. Bu konuda OPEC'e güvenebilirsiniz" diye konuştu. 
     OPEC Petrol Bakanları olası bir savaş sırasında uygulanacak "acil eylem planını", "piyasada istikrarı sağlamak ve olası bir sıkıntıya meydan vermemek için alınacak önlemler" olarak açıklarken planın detayları hakkında bir açıklama yapmadılar. 
     OPEC Başkanı Abdullah bin Hamad Al-Attiyah, "olası bir savaş sırasında günlük üretim kapasitesini 3 milyon varil artırabilecek kapasiteye sahip olduklarını" söyledi. Kartel üyesi ülkelerin günlük üretim kapasitelerini artırıp artırmayacakları yolundaki bir soruya ise OPEC Başkanı Al-Attiyah, "Olası bir Irak savaşında eğer piyasada bir petrol sıkıntısı olursa bunu giderecek güçteyiz ve hazırlıklıyız" yanıtını verdi. OPEC Başkanı Abdullah bin Hamad Al-Attiyah, "Şu anda OPEC üyesi ülkelerin günlük üretim kotaları üzerindeki sınırlamayı kaldırma gereği duyulmadığını, petrol piyasasının ihtiyacı altında üretim yapıldığının anlaşılması halinde gerekli girişimlerde bulunacaklarını" kaydetti. 
     Dünya petrol ihtiyacının üçte birini karşılayan OPEC üyesi ülkeler halen geçerli olan resmi kotalara göre günde toplam 24,5 milyon varil ham petrol üretiyorlar. 
     





</TEXT>
</DOC>
