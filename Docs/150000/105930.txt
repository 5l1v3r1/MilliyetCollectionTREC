<DOC>
<DOCNO> 105930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/sonspo09.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray gol çalıştı... 
</HEADLINE>
<TEXT>

     Galatasaray, Kocaelispor ile yapacağı lig maçının hazırlıklarını, eksik kadrosuyla yaptığı antrenmanla sürdürdü. 
     UEFA'nın, İsviçre'nin Nyon kentinde düzenlediği 4. Seçkin Teknik Direktörler Forumu'na katılan ve bu sabah İstanbul'a gelen Fatih Terim'in yer almadığı antrenmana, 13 futbolcu katıldı. 
     Antrenörler Müfit Erkasap ve Ahmet Ceyhan yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren idmanda futbolcular, gol çalışması yaptı. 
     Sarı-kırmızılı futbolcular, koşunun ardından önce Mondragon, Kerem ve Mehmet Bölükbaşı'nın koruda kaleye şut çekti. Baliç'in bu çalışmada isabetli vuruşları göze çarptı. 
     
     CHRISTIAN'IN 2 VURUŞU 
     Futbolcular daha sonra, kanatlardan yapılan ortalara gol çalışması gerçekleştirdi. 
     Bu çalışmada Vedat, isabetli kafa vuruşlarıyla gollerini atarken, yeni transfer Christian'ın üst üste 2 değişik vuruş yapması dikkati çekti. 
     Yapılan bir ortaya gelişine çok kötü vuran ve topu yakındaki basketbol salonuna doğru gönderen Brezilyalı futbolcu, hemen ardından yaptığı vuruşla güzel bir attı. 
     Sakatlıkları bulunan Ergün ve Berkant'ın katılmadığı antrenmanda, özellikle Mondragon neşesiyle dikkati çekti. 
     
     MEHMET POLAT, KOCAELİSPOR MAÇINDA OYNAYABİLİR 
     Galatasaray'ın, Gaziantepspor'dan Murat Erdoğan ile takas yoluyla kiraladığı Mehmet Polat, ilk antrenmanına çıktı. 
     Takım idmanına katılmayan Mehmet Polat, fizyoterapist Cevat Güler ile birlikte yan sahada güçlendirme çalışması yaptı. Kulüp doktoru Serhan Kurtulmuş, bu futbolcunun sakatlığının abartıldığı kadar önemli olmadığını belirterek, ''Kendisini Kocaelispor ile yapılacak karşılaşmaya kadar hazır hale getirmeye çalışıyoruz. Bu maçta yer alma şansı var'' dedi. 
     





</TEXT>
</DOC>
