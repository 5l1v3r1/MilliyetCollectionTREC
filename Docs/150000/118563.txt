<DOC>
<DOCNO> 118563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/spor/spo02.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR MAÇ CEZA 
</HEADLINE>
<TEXT>

Ceza Kurulu, Galatasaray maçında sahaya atılan maddeler nedeniyle Fenerbahçe-Bursa maçını Ankara’ya aldı, 1,5 milyar lira para cezası verdi 
     CEMAL ERSEN 

     Derbi faturası 
     GÜNLERDİR gündemin birinci maddesini oluşturan Fenerbahçe - Galatasaray maçı sırasındaki tribün olaylarını, Profesyonel Futbol Disiplin Komitesi dün tartıştı. Komite hakem, gözlemci ve temsilci raporlarını inceledikten sonra sahaya atılan yabancı maddeler nedeniyle Fenerbahçe’nin sahasını bir maç kapatırken, 1,5 milyar lira da para cezası verilmesini kararlaştırdı. 
     
     Taraftar yaktı 
     RAPORLARDA yer alan bilgiler ışığında seyircilerinin çıkardığı olaylar nedeniyle de Galatasaray’a 2,5 milyar para cezası verildi. Ayrıca Sarı - Kırmızılı taraftarların Saracoğlu Stadı’nda yaptıkları hasarın da Galatasaray tarafından tazmin edileceği belirtildi. Fenerbahçe bu hafta sonu Bursaspor ile oynayacağı karşılaşmayı Ankara’da yapacak. 
     
Tahkime gidiyorlar      FENERBAHÇE Yönetimi, bir maçlık saha kapatma cezasını ağır bularak, kuralların uygulandığı tek kulüp durumuna düşürüldüklerini belirtti. Açıklamada hafifletici nedenlerin kararda rol oynamadığı iddia edilerek, "Yöneticilerimin gayreti ve rakip taraftarların provakasyonu dikkate alınmalı, bazılarının adliyeye sevk edildiği bilinmelidir. Ortega’nın hareketi ise kasıtlı değildir. Hakkımızı Tahkim Kurulu’nda arayacağız" denildi. 
     
Eyyamcı karar’      GALATASARAY Futbol Şubesi Sorumlularından Burak Elmas, Fenerbahçe’ye verilen cezaya tepki gösterdi. Disiplin Kurulu "eyyam" yaptığı iddia eden Elmas, "Demek ki, taraftarın bu kadar yaptığı, attığı şeylerin karşılığı bir maç tarafsız sahada oynatmak. Felipe’ye video görüntülerinden bakıp, üç maç ceza vermesini biliyorlar. Fatih’e sıra gelince buna gerek duymuyorlar. Orada olanları gözlemcilerde mi görmüyor. Demek ki gözlemciye de bir gözetmen gerek" dedi. 
     
ORTEGA Ankara’da yok      TARİHE geçen derbide kırmızı kart gören Fenerbahçeli Ortega ile Galatasaraylı Emre Aşık da Disiplin Kurulu’ndan haklarına düşeni aldılar. Kurul "Rakibi sakatlayabilecek hareket" nedeniyle Ortega’ya iki maç ceza verdi. Arjantinli futbolcu bu hafta Ankara’da oynanacak Bursaspor maçında da yer alamayacak. "Kasıtlı" hareketten işlem gören Emre Aşık’a ise 3 maç ceza verildi. Emre de Trabzonspor ve Gençlerbirliği karşılaşmalarında oynayamayacak. 
     
Yarı acık seyahatAtina Emniyeti taraftarların güvenliğini garanti edemeyince Fenerbahçe Kulübü biletleri istemedi. Kafilenin ve futbolcuların otel dışına polissiz çıkmasına bile göz yumulmayacak 
     YORGO KİRBAKİ ATİNA 

     Gündem maç 
     YUNAN Kamuoyu, Fenerbahçe’nin Panathinaikos ile oynayacağı rövanş maçına kilitlendi. Atina’da gündemin birinci maddesine Birleşmiş Milletler Genel Sekreteri Kofi Annan’ın sunacağı Kıbrıs planı otururken, ikinci planda UEFA Kupası maçının gerilimi yer alıyor. Atina Emniyeti üst düzeyde alarma geçerken, Fenerbahçeli taraftarların maça gelmeyeceğinin açıklanması polisi rahatlattı. 
     
     Sadece 150 kişi 
     AMERİKAN Başkanlarına uygulanan "üst düzey" koruma planı ile karşılanacağı açıklanan Fenerbahçe kafilesinin, havalanından otele götürüldükten sonra, sokağa çıkmasına şartlı izin verileceği belirtildi. Gazeteler taraftar getirmeme kararını "Fenerbahçe’nin jesti" olarak yorumladılar ve olayların önlendiğini yazdılar. Panathinaikos maçında tribünde sadece kafile ile gelen 150 Vip konuk yer alabilecek. 
     
     Biletler pahalı 
     PANATHİNAİKOS Kulübü Başkanı Angelos Filipidis "Türk - Yunan ilişkileri son derece kritik bir dönemde ve işte bu dönemde kritik bir maç oynanacak" dedi. Fenerbahçeli futbolcular sadece maçın oynanacağı statda antrenman yapmak için otelden çıkabilecek. Türk spor yazarlarına ise Yunan Spor Yazarları Derneği bir yemek verecek. 80 - 100 euroluk biletleri pahalı bulan Yunanlıların maça rağbet etmedikleri de belirtildi. 
     
Turu geç parayı kap      FENERBAHÇE, Panathinaikos maçı için bugün özel uçakla Atina’ya gidecek. Samandıra Tesisleri’nde basına kapalı yaptığı çalışmayla hazırlıklarını sürdüren Sarı - Lacivertli takımda Hakan Bayraktar ve Washington’un tedavileri devam ediyor. Antrenör Oğuz Çetin’in önceki gün bekarlarla birlikte kampa girmesi ve oyuncuların beynini yıkaması da dikkati çekti. 
     YÖNETİM Kurulu, Galatasaray ve Samsunspor galibiyetlerinin ardından, turu geçmeleri halinde Fenerbahçeli futbolculara 40’ar milyar lira prim ödeyecek. Menajer Kemal Dinçer, futbolculara moral olması açısından 25 milyarlık bölümün seyahat öncesinde ödenmesini istedi. İskeçeli Türkler’den 100 kişilik bir grubun da maç için bilet aldığı öğrenildi. 
     
Fener’e iyi haberPanathinaikos’un hocası Markaryan, en iyi oyuncusu Konstantinou’yu yedeğe çekerek ilk onbirde Polonyalı Olisadebe’ye şans verecek 
     İSTANBUL’DA yakaladığı 1 - 1’lik avantajı değerlendirmek isteyen Panathinaikos Teknik Direktörü Markaryan, Polonyalı forvet oyuncusu Olisadebe’yi ilk on birde oynatmaya karar verdi. Siyahi futbolcunun süratinden faydalanmak isteyen Uruguaylı teknik adamın, böylece defansif bir taktikle takımını sahaya çıkartacağı kesinleşti. 
     OLİSADEBE’Yİ oynatmak için Kıbrıslı Rum Konstantinou’yu yedekler arasında almayı planlayan Markaryan’ın bu kararı çok stratejik olarak değerlendirildi. Takımın en teknik ve golcü oyuncularından olmasına rağmen sezon başından beri form tutamayan ve performansını yükseltemeyen Konstantinou’nun bu karardan hiç memnun olmadığı öğrenildi. 
     
Yıldırım ceza kesti      SARACOĞLU’NDAKİ ilk karşılaşmada "İstanbul, since 1453" yazılı pankart açan Kil for you grubunun bilet isteğini, Başkan Aziz Yıldırım kabul etmedi. "Ne olursa olsun biz gidip, takımı orada desteklemek, yalnız olmadıklarını hissettirmek istiyoruz" diyerek 70 bilet isteyen taraftar grubuna, gerginliğe neden olmamaları için izin verilmedi. 
     
Apo evde kaldı      FENERBAHÇE Teknik Direktörü Lorant, kafile ile birlikte Atina’ya gelmek isteyen Abdullah’a "hayır" dedi. Önceki gün tecrübeli futbolcuyla toplantı yaparak geri dönebileceğini açıklayan Alman hoca, Abdullah’ın "Beni de kafileye al" isteğini olumlu karşılaşamadı. Lorant yönetim kurulunun Atina’da yapacağı toplantıda af isteğini iletecek. 
     
Samsun’dan özür      SAMSUNSPOR Yönetim Kurulu, Rüştü ve eşi aleyhine taraftarlarının yaptığı uygunsuz tezahürat nedeniyle üzüntülerini bildirdi. Yönetim Kurulu tarafından Rüştü’ye gönderilen faks mesajında, "Şehrimizde oynanan müsabaka sırasında bir grup taraftarın şahsınıza ve eşinize karşı yaptığı uygunsuz tezahürattan camiamız adına büyük üzüntü duyduk. Bu çirkin davranış asla camiamızın size olan düşüncesinin ve tavrının göstergesi değildir. Tüm camiamızın sizi çok sevdiğini bildiririz" denildi. 
     



 SPOR 























</TEXT>
</DOC>
