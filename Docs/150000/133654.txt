<DOC>
<DOCNO> 133654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/soneko29.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon bankalarının temerrüt faizine açıklık getirildi... 
</HEADLINE>
<TEXT>

     Tasarruf Mevduatı Sigorta Fonu'na TMSF devrolunan bankaların kredi kartı faizlerine uygulanan temerrüt faizlerine, açıklık getirildi. 
     TMSF'den yapılan yazılı açıklamada, son günlerde basın yayın organlarında, söz konusu bankaların kredi kartı faizlerine çok yüksek temerrüt faizleri uygulandığına yönelik bazı haberler yer aldığı belirtildi. 
     Açıklamada, BDDK ve TMSF'nin, Bankalar Kanunu ve ilgili diğer mevzuatla kendilerine verilen görev ve yetkiler çerçevesinde gerekli düzenlemeleri yaparak, gerek reel sektörü gerek bireysel tüketicileri koruyucu tedbirler aldığı ifade edildi. 
     Açıklamada, şöyle denildi 
     ''Günün ekonomik koşulları göz önünde bulundurularak belirlenen, TMSF bünyesinde bulunan bankalardan devralınan ve tutarı 200 milyar liraya kadar olan bireysel kredi, kredi kartı ve zirai kredi alacakları ile ilgili ödeme anlaşmalarındaki faiz oranları ve uygulama esaslarına göre, Türk parası üzerinden keşide edilmiş hesap kat ihtarnamelerinde, ihtarname tutarına, hesap kat ihtar tarihinden itibaren 31 Ocak 2002 tarihine kadar, yıllık yüzde 72 basit yabancı para hesaplar için yüzde 12 , 1 Şubat 2002 tarihinden tahsil tarihine kadar yıllık yüzde 60 basit yabancı hesaplar için yüzde 10 oranında temerrüt faizi hesaplanmaktadır.'' Ayrıca, borçlunun talebi halinde, hesap kat ihtarnamesi tutarı 20 milyar liradan düşük dosyalarda en fazla 12 aya kadar, 20 milyar ile 200 milyar lira arası dosyalarda 24 aya kadar varan taksitlendirme yapılabildiği de belirtilen açıklamada, taksitlendirme halinde, taksitlendirilen alacağın temerrüt faizinden oluşan kısmına faiz uygulanmadığı da kaydedildi. 
     





</TEXT>
</DOC>
