<DOC>
<DOCNO> 120485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/sontur03.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan ''Seçimde millet milli görüşe oy verdi'' 
</HEADLINE>
<TEXT>

     Kapatılan RP'nin Genel Başkanı Necmettin Erbakan, ''Yeni işe başlayan ve başarı için her türlü krediye, şartlara sahip olan yeni hükümete başarılar diliyoruz'' dedi. 
     Mercek Holding tarafından Çırağan Sarayı'nda verilen iftar yemeğinin ardından konuşan Erbakan, yeni bir seçim geçirildiğini ve bir dönüm noktasında bulunulduğunu söyledi. 
     Erbakan, ''Yeni işe başlayan ve başarı için her türlü krediye, şartlara sahip olan yeni hükümete başarılar diliyoruz. Bu başarıyı bir an evvel tesis etmelerine yardımcı olmak hepimiz için bir görevdir'' diye konuştu. 
     Halkın yıllardır ızdırap çektiğini söyleyen Erbakan, şöyle devam etti 
     ''Milletin kararıyla geçtiğimiz dönemdeki ızdıraplar adeta bir öfke, bir isyana dönüştü sandıkta. Seçim yaptıysak da milletin dertleri, feryatları şu anda yine mevcuttur. Temennimiz millet bu ızdıraplardan kurtulsun, saadet içinde yaşasın. Bunun için de hükümetimizin başarılı olması gerekmektedir.'' Erbakan, geçirdiği tecrübelere dayanarak önümüzdeki günlerde 2 saatlik bir televizyon programıyla yeni işe başlayan hükümete yapılması gerekenleri, bu konudaki tavsiyelerini dile getireceğini kaydetti. 
     
     MİLLİ GÖRÜŞ 

     Türkiye'nin kısa zamanda problemlerini çözmesi, güçlü bir ülke haline gelmesinin mümkün olduğunu ifade eden Erbakan, 1996 yılında iktidara gelen 54. Hükümet'in ''milli görüşle'' meseleleri nasıl çözdüğünü anlatarak, yeni hükümete tavsiyelerde bulundu. 
     Erbakan, yeni hükümetin önünde ''ya IMF ya da milli görüş zihniyetiyle milli potansiyeli harekete geçirme'' şeklinde 2 yol bulunduğunu belirterek, şöyle dedi 
     ''Her ne kadar ilk yaptıkları açıklamalarda, 'biz IMF ile yapılan anlaşmaların çatısını muhafaza edeceğiz' diyorlarsa da kendilerine tavsiye ediyorum ki hayır. O çatıyı muhafaza ettiğiniz takdirde, ne millete hizmet edebilir, ne de ekonomiyi düzeltebilirsiniz.'' Türkiye'nin durumunu görüntüler eşliğinde aktaran Erbakan, en önemli meselelerin işsizlik ve yoksulluk olduğunu, ülkede 15 milyon işsiz bulunduğunu ve son 1 yılda 400 bin işyerinin kapandığını kaydetti. 
     Erbakan, 2003'te 85 milyar dolarlık borç ve faiz ödemesi yapılacağına işaret ederek, ''İnim inim inleyen milletin sesini kesebilmesi için, bugünkü mevcut bütçeye en az 100 milyar dolar ilave etme mecburiyeti var'' dedi. 
     
     KIBRIS 

     Milli görüşü, haklılığı, kendi milletini üstün tutmak demek olarak niteleyen Erbakan, bunun için hidayet, feraset ve dirayet sahibi olmak gerektiğini belirterek, şöyle konuştu 
     ''Bunları yeni hükümete nasihat olsun diye söylüyorum. Biz de milli görüşçüyüz diyebilirsiniz ama bu yetmez. Hidayet, feraset ve dirayet sahibi olmanız lazım. 
     Mesela, şimdi Kıbrıs meselesi önlerine geldi. Kıbrıs meselesinde müzakere edelim, hemen reddetmeyelim. Bunlar politik tabirler olabilir. Ama, adamların getirdikleri teklif ortada. Adayı, Türkiye'den alıp Yunanistan'a vermek istiyorlar. Şimdi, böyle bir noktada orada 200 tane camiyi minaresini yıkıp kilise yapacaklar. Onlar tekrar Türk bölgelerine gelecekmiş, toprak tavizi verilecekmiş. Bunların müzakeresi olur mu Bu müzakere, bu şartlar altında olmaz. Bu Kıbrıs anlaşmasından hayır gelmez. 
     Orada, kazanılmış olan hakları korumak mecburiyeti var. Milli görüş budur. Kıbrıs, milli görüşle alındı. Allah vermesin, Kıbrıs'taki hakları kaybederseniz, yeniden bir barış harekatı yapmak isterseniz bugün o şartları bulamazsınız. Çünkü, orası AB'ye girmiş olacak. Bütünü ile karşınıza AB dikilecek.'' Seçimlere de değinen Erbakan, milletin sandıkta patladığını kaydetti. 
     Erbakan, seçimde milletin milli görüşe oy verdiğini belirterek, ''Halk, kurtuluşun milli görüşte olduğunu idrak etti. Millet görevini yaptı. Kurtuluş, milli görüşte. Yeni hükümetin, milli görüşü gerçekten uygulama mecburiyeti var. Uygulamazsa millet nasıl ki DSP'yi yüzde 22'den yüzde 1'e indirdi, sizi de yüzde 34'ten yüzde 1'e indirir'' dedi. 
     





</TEXT>
</DOC>
