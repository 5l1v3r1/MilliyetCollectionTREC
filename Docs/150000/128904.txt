<DOC>
<DOCNO> 128904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/soneko06.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu bölgesine Alman kredisi... 
</HEADLINE>
<TEXT>

     Güneydoğu Anadolu bölgesindeki bazı belediyelerin gerçekleştireceği altyapı projeleri, yurtdışından sağlanan kredilerden finanse edilecek. 
     Bu kapsamda Batman belediyesinin geçen yıllarda programına aldığı Atıksu Arıtma Tesisi projesi de, Alman KFW ve Avrupa Yatırım Bankası'ndan sağlanan 32.5 milyon Euro'luk krediden karşılanacak. Söz konusu kredinin kullanımına ilişkin Devlet Planlama Teşkilatı onayı da geçtiğimiz günlerde alındı. 
     Özellikle Güneydoğu Anadolu bölgesindeki bazı belediyelerin altyapı çalışmalarını finanse eden Alman KFW, Batman atıksu arıtma tesisi projesinin bir bölümünü de finanse edecek. 
     32.5 milyon euro'luk kredinin 20.5 milyon euro'luk bölümü Alman KFW tarafından, 12 milyon euro'luk kısmı ise Avrupa Yatırım Bankası tarafından karşılanacak. 
     Batman belediyesinin atıksu arıtma tesisi için sağlanan kredinin bir bölümü müşavirlik hizmetleri için, bir bölümü ise 2004 yılında yapılacak atıksu arıtma tesisinin ''anahtar teslimi'' için gerekli olan yatırımlarda kullanılacak. 
     





</TEXT>
</DOC>
