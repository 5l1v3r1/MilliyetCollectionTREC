<DOC>
<DOCNO> 145136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/guncel/gun05.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıdığım El Sahaf 
</HEADLINE>
<TEXT>

Derya Sazak, 1992’deki Ecevit - Saddam görüşmesinde tanıdığı, sık sık ekranda Umm Kasr düşmana mezar olacak’ diyen El Sahaf’ı anlattı 
     Derya Sazak 

     İkinci Körfez Savaşı’nın öne çıkardığı isimlerden Irak Enformasyon Bakanı Muhammed El Sahaf’ı, ekrandaki sert görünümünün aksine, Körfez Savaşı döneminde Saddam’ın çevresindeki en ılımlı isimlerden biri olarak anımsıyoruz. 
     1990 - 91 yıllarındaki Körfez Krizi ve Savaşı döneminde Bülent Ecevit’le birlikte Bağdat’a giderek Irak lideri Saddam Hüseyin’le üç kez görüştük. Saddam’ın çevresindeki en dar ve güvenilir kadro olan Devrim Komuta Konseyi üyeleri hiç değişmez. Makam koltukları değişir, ama Irak liderine olan bağlılıkları nedeniyle iç kabine’deki yerlerini korurlar. İzzet İbrahim, Taha Yasin Ramazan, Tarık Aziz, dünya kamuoyunun da tanıdığı güçlü isimlerdir. 
     ABD’nin Irak’a saldırısı üzerine askeri üniforması ve beresiyle ekranlara çıkan ve Amerikan ve İngiliz savaş suçluları için Umm Kasr mezar olacaktır’ diyen Muhammed El Sahaf ortaya çıktı. 
     El Sahaf’ı 1992’de Bağdat’a yaptığımız geziden tanıyoruz. Saddam’la bu üçüncü röportajımızda şimdi bombalanan Cumhuriyet Sarayı’nda, Irak liderinin yanında Dışişleri Bakanı olarak El Sahaf bulunuyordu. Sessiz, kendi halinde ve son derece nazik biriydi. Savaştan önce Dışişleri Bakanı olan Tarık Aziz’in yerine geçmişti. 
     
Ecevit Türkmen’ deyince...      Görüşme başladı. 
     Sessizce dinliyordu. Saddam Hüseyin bizim sorularımıza yanıt verirken bazen görüşmeye katılan bakanlara da sözlerini onaylatmak istercesine tebessüm ediyordu. 10 - 15 dakika geçmişti. 
     Ecevit, Kerkük’te Türkmenlerin sayısının Kürtlerden fazla olduğunu söyleyip Irak’ın bölünmemesi için "Kürtlere tanınan özerklik gibi Türkmenlere de özerklik düşünmez misiniz " diye sorunca Saray’a bomba düşmüş gibi oldu. 
     Saddam Hüseyin ayağa kalktı, Muhammed El Sahaf’a bir şey söyledi ve arkasını döndü gitti. Korumalar fırladı, Saray’da bir koşuşturma başladı. 
     Ecevit’i ve beni salonun dışına aldılar. 
     Dışişleri Bakanı El Sahaf’ın yüzü kül gibiydi. 
     Ne olduğunu anlamaya çalışırken birkaç dakika sonra yanımıza geldi, "Başkan sizinle görüşmeye devam edecek" dedi. Beş on dakika bekledik. 
     Salona girdiğimizde Saddam hiçbir şey olmamış gibi oturuyordu, saatine bakıp "Namaz vaktiydi" demekle yetindi. Türkmenlerle ilgili soruya öfkelendiği kesindi. 
     El Sahaf’ın bugünkü görünümüyle o zamanki halini kıyaslamak olası değil. Enformasyon Bakanlığı ve savaş şartları değiştirmiş olmalı. Bombardıman altındaki bir kentte propaganda savaşı’nda ABD ile baş etmek zor. Yine de sert, fakat soğukkanlı bakan, Beyaz Saray’ın cool’ sözcüsü Ari Flescher’den de, Savunma Bakanı Rumsfeld’den de etkili görünüyor. 
     


GÜNCEL 

























</TEXT>
</DOC>
