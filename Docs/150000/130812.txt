<DOC>
<DOCNO> 130812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sontur01.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Saddam'dan sadece selam geldi 
</HEADLINE>
<TEXT>

     AK Parti Genel Başkanı Recep Tayyip Erdoğan, Irak Devlet Başkanı Saddam Hüseyin'den Devlet Bakanı Kürşad Tüzmen aracılığıyla kendisine ''selam'' geldiğini ifade ederek, ''Selamın yanında, Irak konusuyla ilgili gösterdiğimiz hassasiyetten ötürü bir şükran geldi'' dedi. 
     Erdoğan, Pekin'e gelişinde uçakta gazetecilerle bir süre sohbet etti. Bir gazetecinin, ''Irak'a ne zaman girilecek '' şeklindeki sorusu üzerine Erdoğan, ''Biz Çin'e gidiyoruz, şu an'' karşılığını verdi. Birleşmiş Milletler silah denetçilerinin raporunun görülmesi gerektiğini kaydeden Erdoğan, bu raporla ilgili yeni bir gelişmenin olduğunu, bir yıl ek süre istendiğini belirterek, ''Durumun değişebileceğini'' dile getirdi. 
     Erdoğan, Devlet Bakanı Kürşad Tüzmen'in Irak'taki temaslarına ilişkin bir soruyu yanıtlarken de, Saddam Hüseyin'den kendisine bir mesaj değil, selam geldiğini söyledi. Erdoğan, selamın yanısıra, bu konuya gösterilen hassasiyetten ötürü de şükran ifadesinin kendisine ulaştığını belirtti. Erdoğan, ''Herhangi bir tehdit var mı '' sorusuna ise, bu tür şeyleri doğru bulmadığını, Bakan Tüzmen'in olayları bire bir yaşayan bir insan olarak basın toplantısında açıkladığını söyledi. 
     
     KIBRIS KONUSU 
     CHP Genel Başkanı Deniz Baykal'ın hükümetin, Kıbrıs politikalarına yönelik eleştirilerinin anımsatılması üzerine Erdoğan, partisinin Kıbrıs'la ilgili başından beri aynı çizgiyi koruduğunu, bir sapmanın sözkonusu olmadığını söyledi. 
     Kuzey Kıbrıs'a zarar getirecek herhangi bir düşünceyi desteklemeyeceklerini kaydeden Erdoğan, ''Güya oranın yegane savunucusu olarak ifade edilen bazı adamlar var. Onlar bugüne kadar ne yapmış, diye adama sorarlar. Denktaş ile bizi çatışma ortamına sokmak kimsenin yararına değil'' diye konuştu. 
     BM Genel Sekreteri Kofi Annan ile bu konuya ilişkin yaptığı görüşmede, Kıbrıs'la ilgili bir harita sunulduğunu anımsatan Erdoğan, ''Bu olmaz'' dediklerini kaydetti. Bu konuların hepsini CHP Lideri Baykal ile görüştüğünü ve konuları müzakere ettiklerini ifade eden Erdoğan şöyle konuştu 
     ''Kaldı ki, burada atılması gereken adım, ortada sorun var mı, var. Yani siz burada çözümsüzlüğü savunmakla çözemezsiniz, ortada kalırsınız. Siyaset sorun üretme değil, çözüm üretme sanatıdır. Siz müzakere masasından kaçarsanız, hem kendi ülkenize hem de dünyaya karşı mağlup durumda kalırsınız. Müzakereden kaçan taraf olmamalısınız. Kuzey Kıbrıs'ı savunduğunu iddia edenlerden bizim çok daha fazla Kuzey Kıbrıslı vatandaşlarımıza sevgimiz, saygımız ve onları sahiplenme duygumuz var.'' Erdoğan, Çinlilerin Türkiye'de enerji sektörüne girmek istediklerini, demiryolu ve raylı sistem taşımacığılında adım atmak istediklerini, Türkiye'yi demir ağlarla örmek istediklerini belirten raylı taşımada kaza riskinin çok daha az olduğunu vurguladı. 
     Erdoğan, Avrupa'ya yaptığı seferlerde Avrupa Birliği'nin ön plana çıktığını, Orta Asya ülkelerine yaptığı gezide ise, ekonomi, kültür ve kısmen de siyasetin ele alınacağını bildirdi. 
     Erdoğan, bugüne kadar ekonomik ilişkileri geliştirmek için yapılan ziyaretlerden sonra işadamlarının Türkiye'ye gelmeye başladığını anlatarak ''Neticeleri almaya başlıyoruz. Türkmenistan'da ufak da olsa bir adım atılıyor. İran'ın Türkmenistan sınırında ufak da olsa bir açığı var. Bizim sınırımızda da fazlası var. Elektrikte bize verilen rakam iyi bir rakam. Doğalgazda fiyatın düşmesini bekliyoruz. Doğalgaz yatırımına şebeke olarak başlanacak'' diye konuştu. 
     





</TEXT>
</DOC>
