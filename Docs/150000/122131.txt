<DOC>
<DOCNO> 122131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/soneko09.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyutu küçük ama fiyatı büyük, kabak ve patlıcanlar... 
</HEADLINE>
<TEXT>

     Antalya'da bir firma tarafından 5 yıldızlı oteller için özel olarak yetiştirilen minyatür kabak ve patlıcanlar marketlerde de yerini almaya başladı. 
     Alınan bilgiye göre, Konya'da ilk kez Afra Alışveriş Merkezleri'nde satılmaya başlanan minyatür kabak ve patlıcanlar boyutu küçük olmasına rağmen, normallerinden daha yüksek fiyatlara satılıyor. 
     Pahalı olduğu için kilo yerine gramla paketlerle satılan minyatür ürünlerden kabağın 250 gramı ve patlıcan 200 gramı 3 milyon 250'şer bin liradan alıcı buluyor. 
     Alışveriş merkezi yetkilileri, minyatür sebzelerin Antalya'da bir firma tarafından yetiştirildiğini belirterek, ''Önceden 5 yıldızlı oteller için özel olarak yetiştirilen küçük kabak ve patlıcanları biz de deneme amaçlı olarak manav reyonlarında satmaya başladık'' dedi. 
     Yetkililer, minyatür kabak ve patlıcanların yüksek fiyatına rağmen yoğun ilgi gördüğünü vurgulayarak, vatandaşların önemli bir kısmının ürünleri meraktan aldığını sözlerine ekledi. 
     





</TEXT>
</DOC>
