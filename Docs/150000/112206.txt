<DOC>
<DOCNO> 112206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sondun17.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika güzeli ünvanını kaybedebilir... 
</HEADLINE>
<TEXT>

     Nijeryalı Emine Laval'ın bir şeriat mahkemesi tarafından kocasını aldattığı gerekçesiyle taşlanarak idama mahkum edilmesini protesto etmek amacıyla, Nijerya'da yapılacak Dünya Güzellik Yarışması'na katılmayacağını açıklayan Belçika Güzellik Kraliçesi Ann Van Elsen'in, tavır değiştirmediği takdirde unvanını kaybedeceği bildirildi. 
     Van Elsen 21 , 2002 Belçika Güzellik Kraliçesi sıfatıyla, 9 Kasım ile 1 Aralık tarihleri arasında yapılacak Dünya Güzellik Yarışması'nda Belçika'yı temsil edecekti. 
     Belçika Güzellik Kraliçesi'nin Nijerya'yı protesto girişiminde bulunabilmesi için, sözleşme ile bağlı olduğu Belçika Güzellik Komitesi'nin onayını alması gerekiyordu. Komite Başkanı Cecile Muller, Laval'ın idam edilmeyeceğinin anlaşıldığını, yarışmaya katılmamak için hiçbir gerekçe bulunmadığını, Van Elsen'i tavır değiştirmeye ikna etmeye çalışacağını, Nijerya'ya gitmediği takdirde unvanını kaybedeceğini açıkladı. 
     Van Elsen, geçen hafta yaptığı bir açıklamada, kararından dönmeyeceğini duyurmuştu. 
     Avrupa ve Afrika'nın diğer bazı ülkelerindeki güzellik kraliçelerinin de, Laval'e destek amacıyla aynı boykot girişiminde bulundukları biliniyor. 
     Dünya Güzellik Yarışması'nda, geçen yıl Nijeryalı Agbani Darego, Dünya Güzeli seçilen ilk Afrikalı olmuştu. 
     





</TEXT>
</DOC>
