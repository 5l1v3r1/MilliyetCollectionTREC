<DOC>
<DOCNO> 143006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/16/son/sondun27.html </URL>
<DATE> 2003/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post ABD yanlış adımlar atmıştır 
</HEADLINE>
<TEXT>

     ABD'de yayımlanan The Washington Post gazetesi, Irak'a savaşa hazırlanan ABD'nin yanlış adımlar attığını, bu yanlış adımların başarısız diplomasiye neden olduğunu yazdı. 
     Gazete, TBMM'nin Amerikan askerlerinin konuşlanmasını reddeden kararını, ''ABD'nin az çaba sarfederek çok şey istemesine'' örnek olarak gösterdi. 
     1990'lardaki Körfez krizi sırasında dönemin ABD Dışişleri Bakanı James Baker'ın 5 ay içinde Türkiye'ye 3 ziyaret düzenlediğini, dönemin ABD Başkanı George Bush'un Türk liderlerle 55-60 kez telefon konuşması yaptığını kaydeden gazete, ABD'nin eski Ankara büyükelçilerinden Morton Abramowitz'in, ''Türk parlamentosundan üs açma izninin, bombalar düşmeye başladıktan sonra istendiği'' şeklindeki sözlerine yer verdi. 
     The Washington Post, ''Bu kez ABD Türkiye'ye sadece 62 bin asker yerleştirmekle kalmıyor, parlamentodan mümkün olduğunca çabuk bir oylama da talep ediyor'' ifadesini kullandı. Türk yetkililerin, Washington'u bir kez ziyaret ettiğini belirten gazete, ABD Dışişleri Bakanı Colin Powell'ın, bu dönemde Türkiye'yi ziyaret etmemesini eleştirdi. Washington Post ayrıca, ABD Başkanı George W. Bush'un, Beyaz Saray kayıtlarına göre Türk liderlerle toplam üç kez telefon konuşması yaptığını veya görüşmede bulunduğunu yazdı. 

     
</TEXT>
</DOC>
