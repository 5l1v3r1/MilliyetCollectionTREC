<DOC>
<DOCNO> 138132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/yasam/yas04.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rulet masasına salonda yer açın 
</HEADLINE>
<TEXT>

Ömer Lütfi Topal’ın icrada bulunan kumar makinelerini satılığa çıkaran Antalya Defterdarı, bir çağrı yaptı "Alın, makineler evinizde bulunsun" 
     AHMET AY Antalya DHA 

     Öldürülen kumarhaneler kralı’ Ömer Lütfi Topal’ın işlettiği Antalya Ofo Otel’deki Emperyal Casino’da bulunan kumar makineleri haraç mezat satışa çıkıyor. 
     Antalya Defterdarlığı, 27 Şubat’taki satışa herkesin katılabileceğini, Türkiye’de kumarhanelerin yasaklanması nedeniyle bu makineleri alanların yurtdışında kullanabileceği gibi isterlerse evlerinde de bulundurabileceğini açıkladı. 
     Emperyal Casino, 1996 - 97’de İstanbul Marmara Kurumlar Vergi Dairesi’ne 51 trilyon 893 milyar lira borçlandı, bunun üzerine Antalya Ofo Otel’deki casinoya ait kumar makinelerine geçici haciz konuldu. Yediemin olarak otel yönetimine bırakılan makineler, dört yıl süren davanın ardından devlete kaldı. 
     
     Her eve bir tek kollu’ 
     Aralarında masa, sandalye, yazar kasa ve "tek kollu canavar" olarak tanımlanan kumar makinelerinin de bulunduğu 397 parça eşya toplam 487 milyar 387 milyon lira geçici bedelle 27 Şubat’ta yapılacak ihalede satılacak. 
     Defterdar Hasan Yaman ise Türkiye’de kumarhanelerin kapatılmasının ihale için engel taşımadığını savunarak, şunları söyledi "Biz Kıbrıs’ta da ilan verdik. Kumar makinelerini bizden alacak kişi, ister yurtdışına götürür, ister evinde saklar. Bu yasak bizim ihalemizi engellemiyor." 
     



 YAŞAM 





















</TEXT>
</DOC>
