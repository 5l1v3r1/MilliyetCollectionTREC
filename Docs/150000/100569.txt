<DOC>
<DOCNO> 100569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/son/sonspo16.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Litvanyalı Praskevicius ile sözleşme imzaladı 
</HEADLINE>
<TEXT>

     Basketbol Erkekler Birinci Ligi'nin güçlü temsilcilerinden Ülkerspor, Litvanyalı oyuncu Virginius Praskevicius ile 1 yıllık sözleşme imzaladı. 
     Belçika'nın Oostende takımından transfer edilen, bir dönem de Beşiktaş forması giyen Praskevicius, menajer Lütfi Arıboğan ve antrenör Tolga Öngören'in de hazır bulunduğu törenle kendisini 1 yıllığına turuncu-yeşilli renklere bağlayan sözleşmeye imza attı. 
     Menajer Arıboğan, Litvanyalı oyuncuyu Türkiye'de oynadığı dönemden tanıdıklarını belirterek, ''Kendisi geçtiğimiz yıl Belçika Ligi'nde forma giydi ve MVP seçildi. Praskevicius, Avrupa'da oynadığı dönemde kendisini daha da geliştirdi. Karakterine ve başarılı olacağına inanıyoruz'' diye konuştu. 
     Praskevicius ise Beşiktaş ile Ülkerspor'un farklı takımlar olduğunu dile getirerek, ''Yeni kulübüm Türkiye'nin ve Avrupa Ligi'nin en kuvvetli ekiplerinden birisi. Burada olduğum için mutluyum'' dedi. 
     
     KAMP PROGRAMI 
     Antrenör Tolga Öngören, Ülkerspor'un sezon öncesi kamp programı hakkında basın mensuplarına bilgi verdi. 
     Yeni sezon hazırlıklarına A Milli Takım kadrosunda bulunan oyuncuların dışında kalanlar ile 2 gün önce başladıklarını ifade eden Öngören, transfer ettikleri Joseph Blair'in de cumartesi günü takıma katılacağını anlattı. 
     Tolga Öngören, 14 Ağustos Çarşamba günü kamp için İtalya'nın Bormio kentine gideceklerini vurgularken, burada 5 hazırlık maçı oynayacaklarını sözlerine ekledi. 
     





</TEXT>
</DOC>
