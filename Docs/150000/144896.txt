<DOC>
<DOCNO> 144896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun11.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’yı uyardık’ 
</HEADLINE>
<TEXT>

ABD Başkanı Bush, "Türkiye’nin Kuzey Irak’a girmemesini kendilerine gayet açık biçimde bildirdik" dedi 
     YASEMİN ÇONGAR Washington 

     ABD, Kuzey Irak’a asker göndermeyi planlayan Türkiye’ye karşı uyarı dozunu artırarak, "Bölgeye daha fazla asker sokmamalarını açıkça söyledik. Türkiye, bunun aksini yaparsa talihsizlik olur" mesajı verdi. Başbakan Recep Tayyip Erdoğan’ın "Newsweek" dergisine verdiği mülakatta, Türk askerinin Kuzey Irak’a girmesi konusunda ABD ile anlaştıklarını söylemesine karşın, Pentagon "böyle bir anlaşma olmadığını" duyurdu. ABD Başkanı George W. Bush da, Türk askerinin K. Irak’a gireceği yönünde Ankara’dan gelen açıklamalarla ilgili bir soru üzerine, "Gelmemelerini beklediğimizi Türkiye’ye gayet açık biçimde bildirdik. Bu konudaki politikamızın çok kesin olduğunu biliyorlar. Bölgede herhangi bir olaya müdahale etmeleri için bir gerekçe oluşmasına meydan verilmemesi için Kürtlerle birlikte çalıştığımızı da biliyorlar" dedi. 
     Bush’un "Kürtlerle işbirliği" konusundaki sözleriyle, ABD’nin Türkiye’ye, Kürt gruplarının K. Irak’taki hareketlerinin denetleneceği konusunda verdiği güvenceyi yansıttığı belirtildi. 
     
     Girmeleri talihsizlik olur’ 
     ABD Savunma Bakanı Donald Rumsfeld da, CNN’de "Türk askeri Irak’a girdi mi " sorusunu şöyle yanıtladı "Basında, Türk askerinin Irak’a girdiği yönünde haberler görüyoruz. Birincisi, bizim elimizde bu haberleri doğrulayan bir bilgi yok. İkincisi, Türk yetkililerine sorduğumuzda da, bize bunun doğru olmadığını söylüyorlar. Onlara inanıyorum. Ancak eğer bunun aksi doğruysa, bu bir talihsizlik olur." 
     
     Ankara’ya çıkan fatura 
     Pentagon’dan üst düzey bir yetkili de, kuzeydeki petrol sahalarının henüz alınamadığını belirtti. Yetkili, "Türkiye’nin, topraklarını ABD kara birliklerine zamanında açmayı kabul etmemesi, bölgede zırhlı birliklerle pozisyon almamızı geciktirdi. Bu da Musul ve Kerkük’teki petrol sahalarını sabotaj tehdidi altında bıraktı" dedi. 
     


GÜNCEL 
























</TEXT>
</DOC>
