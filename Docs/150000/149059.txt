<DOC>
<DOCNO> 149059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sondun24.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri, Iraklı iki çocuğu öldürdü 
</HEADLINE>
<TEXT>

     Irak'ın güneyindeki Nasıriye'de bir kontrol noktasında Amerikan deniz piyadelerinin Iraklı 2 çocuğu kazaen öldürdüğü bildirildi. 
     Nasıriye'deki Amerikan deniz piyadelerinden Yüzbaşı Jay Delyarosa, dur emrine uymayan bir araca intihar saldırısı korkusuyla ateş açıldığını söyledi. Açılan ateş sonucu araçtaki 2 çocuğun öldüğünü, 9 kişinin de yaralandığını bildiren Delyarosa, yaralılara tıbbi yardım sağlandığını belirtti. 
     Delyarosa, aramada araçta silah bulunmadığını belirterek, olayı ''üzücü bir yanlışlık'' olarak nitelendirdi. 
     
     Uluslararası hukuk ne diyor .. 

     Savaşın yıkıcı etkilerini hafifletme amacıyla hazırlanan, 1864-1949 arasında imzalanan Cenevre sözleşmelerinin dördüncüsü, savaş sırasında sivillerin korunması esaslarını kapsıyor. 
     ''Savaş Sırasında Sivil Halkın Korunmasıyla İlgili Konvansiyon'' başlığını taşıyan dördüncü sözleşme, savaşan bir devletin yetki alanına giren bireylerin korunmasıyla ilgili ayrıntılı hükümleri, özellikle savaşlar sırasında sivil halkın korunmasını içeriyor. 
     Sözleşme, işgal edilmiş bölgelerdeki halkı veya düşman devletin topraklarında bulunan kişileri kapsıyor. 
     Herhangi bir nedenle kişi ya da grupların göçe zorlanmasını, rehin almayı, kişi onurunu inciten davranışları, işkenceyi, toplu cezalandırma ve misillemeyi, haklı neden olmaksızın mala zarar verilmesini, ırk, din, milliyet ayrımı ve siyasal nedenlerle farklı muamele yapılmasını yasaklıyor. 
     Sözleşme hükümlerince, silahlı bir direniş olmasa bile, kısmi ya da tamamı işgal edilen topraklarda tüm tarafların sözleşmeye uyması zorunlu bulunuyor. 1949 yılında kabul edilen sözleşmeye Türkiye 1954 yılında taraf oldu. 
     





</TEXT>
</DOC>
