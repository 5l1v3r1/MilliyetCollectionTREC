<DOC>
<DOCNO> 127738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sondun03.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Saddam'a ültimatom... 
</HEADLINE>
<TEXT>

     ABD Başkanı George W. Bush'un, Saddam Hüseyin'e, Suriye Devlet Başkanı Beşir Esat aracılığıyla ''son şans'' olarak nitelendirilen bir ültimatom yolladığı, ancak Saddam'ın ültimatoma henüz cevap vermediği öne sürüldü. 
     İnternetten yayın yapan ''DebkaFile's'' adlı sitede yer alan habere göre, Bush'un ültimatomu, Beşir Esat'a, Londra'ya yaptığı son ziyaret sırasında İngiltere Başbakanı Tony Blair tarafından iletildi. Esat ise Bağdat'ı gizlice ziyaret ederek ''ya al, ya bırak'' tarzındaki ültimatomu Saddam Hüseyin'e ulaştırdı. 
     
     SAVAŞ HAZIRLIKLARI ASKIYA ALINACAK 
     Habere göre başkan Bush ültimatomunda, ''Saddam Hüseyin'den, elindeki kitle imha silahlarıyla ilgili komple ve gerçekçi bir bildirimde bulunmasını'' son kez talep etti ve ''bunu yaptığı takdirde ABD'nin savaş hazırlıklarını askıya alacağı'' vaadinde bulundu. 
     Bush'un, ''Saddam Hüseyin'in yapacağı açıklamayı savaş nedeni saymayacağına ve Saddam ile ailesine ne fiziksel olarak, ne de siyasi bakımdan zarar vermeyeceğine dair söz verdiği'' de bildiriliyor. Aksine ABD ''Saddam'ın yasal yollardan görevden ayrılmasına ve iktidarı başkasına devretmesine'' yardımcı olacak. Ayrıca Saddam ve ailesine, kendi seçecekleri bir Arap Ülkesine gitme olanağı sağlanacak. 
     İnternet sitesinde başkan Bush'un, vaatlerini doğrulamak ve iyi niyetini göstermek amacıyla, Körfez'e yollamayı planladığı kara, hava ve deniz gücünün 50 bin kişilik bölümünün hareketini 1 Ocak 2003 tarihine erteleme kararı aldığı kaydedildi. Aynı şekilde yedeklere yapılacak çağrının da 1 Ocak gününe kadar dondurulduğu bildiriliyor. ABD'nin Körfez'e en az 250.000 asker yollamayı planladığı biliniyor. 
     Başkan Bush'un ültimatomuna 1 Ocak 2003 tarihine kadar bir cevap almadığı takdirde Irak operasyonuyla ilgili hazırlıklara hız verileceği kaynaklar tarafından belirtildi. ''DebkaFile's'' sitesindeki haberde ise Saddam'ın, Esat'a derhal cevap vermediği kaydedildi. 
     
     LİBYA'DA ''SADDAM KENTİ'' İNŞA EDİLİYOR 
     Öte yandan aynı site, Libya'nın başkenti Trablusgarp yakınlarında 5 büyük binadan oluşan bir kompleks inşa edilmekte olduğunu ve buraya halk arasında ''Saddam şehri'' adı takıldığını duyurdu. 
     İnşaatı hızla devam eden kompleksin, ültimatomu kabul ettigi takdirde buraya sığınacağı söylenen Saddam Hüseyin ve ailesi için yapıldığı öne sürülüyor. 
     





</TEXT>
</DOC>
