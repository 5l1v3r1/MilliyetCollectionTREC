<DOC>
<DOCNO> 142235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/son/soneko18.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı Uygulanan programın alternatifi yok 
</HEADLINE>
<TEXT>

     Merkez Bankası Başkanı Süreyya Serdengeçti, uygulanan ekonomik istikrar programının alternatifi olmadığını söyledi. 
     Serdengeçti, Gaziantep Genç İşadamları Derneği GAGİAD tarafından düzenlenen, ''2003 Yılı Para Politikası, Uygulamalar, Riskler'' konulu konferanstaki konuşmasında, bu programın alternatifinin geçmişte tüketildiğini, yıllardır karşı karşıya kalınan yüksek enflasyon ve kamu borcunun altından kalkabilinecek başka bir alternatifin bulunmadığını ifade etti. 
     Bu konuda herkesin değişik düşüncelerinin olabileceğini belirten Serdengeçti, şöyle konuştu 
     ''Bu önerileri dinleriz ama fayda sağlayacağına inanmadığımız önerileri de kesinlikle dikkate almayız. 2001 krizinin nedeni bize göre Türkiye'nin yıllardır yaşadığı enflasyondur. Ben, IMF'ye çok yüklenildiği inancındayım. Çok gerçekçi olalım. Türkiye'yi bu hale sokan IMF değil, biziz... IMF, kendiliğinden gelmiş değil, biz çağırdığımız için var.'' Enflasyonla mücadelede de henüz yolun başında bulunulduğunu kaydeden Serdengeçti, sözlerini şöyle sürdürdü 
     ''Türkiye'de, uzun süreli yüksek enflasyon yaşanmasına karşın, toplumda enflasyona karşı bilinç yeterince gelişmedi. Oysa, enflasyonla mücadele toplumsal uzlaşma gerektirir. Bu konuda, toplumun enflasyona karşı bilinçlenmesi ve mücadeleye destek vermesinin elde edilecek başarıda payı büyük olacaktır. 
     Enflasyonla mücadelede henüz yolun başındayız. Enflasyonun yüzde 30'un altına düşürülmesine karşın aynı sorunu yaşayan 176 ülke içinde bizden kötü 4 ülke var. Mücadeleyi sürdürmek, enflasyonu tek haneli rakamlara düşürmek zorundayız.'' Süreyya Serdengeçti, konferans öncesinde, GAGİAD Başkanı Erhan Özmen ile birlikte Gaziantep Valisi Lütfullah Bilgin ve Gazantep Büyükşehir Belediye Başkanı Celal Doğan'ı makamlarında ziyaret edip bir süre görüştü. 
     





</TEXT>
</DOC>
