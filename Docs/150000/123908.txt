<DOC>
<DOCNO> 123908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/sondun06.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya açıklarında batan tankerden sızıntı 4 yıl sürebilir 
</HEADLINE>
<TEXT>

     İspanya'nın kuzeybatı sahillerinde 19 Kasım'da ikiye ayrılarak batan Bahama bandıralı tankerdeki petrolün, 2006 yılı Mart'ına kadar denize sızabileceği bildirildi. 
     İspanya Başbakan Yardımcısı Mariano Rajoy, sahil kenti La Coruna'da gazetecilere yaptığı açıklamada, ''Prestige'' tankerinde 9'u ön tarafta olmak üzere 14 çatlaktan halen günde 125 ton petrol sızdığını söyledi. 
     Rajoy, tankerden sızan petrolün deniz yüzeyine çıkmasının, bir gün aldığını belirterek, bunu deniz yatağındaki su sıcaklığına bağladı. Başbakan Yardımcısı, deniz suyun soğuk olmasının, petrol sızıntısını yavaşlatacağını belirtti. 
     Mariano Rajoy, İspanya sahillerinin yaklaşık 80 kilometre açığındaki iki büyük petrol tabakasıyla plajlar ve kayalık körfezlerin 7 bin civarında gönüllü ve askerin yanı sıra balıkçıların yardımıyla temizlenmesine çalışıldığını kaydetti. 
     Fransız denizaltısı ''Nautile''in batık tankerden sağladığı verileri inceleyen komitenin başkanı Emilio Lora-Tamayo, gazetecilere ''Tankları boşaltmak en az 5, en çok 39 ayımızı alacak'' açıklamasını yaptı. 
     Lora-Tamayo, önlerindeki iki zor seçeneğin, bazı çatlakların kapatılması ya da kalan petrolün pompalanması olduğunu bildirdi. 
     ''Prestige'' tankeri, Galiçya açıklarında 19 Kasım'da batmış, İspanya kıyılarının yanı sıra Fransa ve Portekiz kıyıları da sızan petrolden etkilenmişti. 
     





</TEXT>
</DOC>
