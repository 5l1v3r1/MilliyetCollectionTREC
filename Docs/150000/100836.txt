<DOC>
<DOCNO> 100836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur33.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethiye'deki orman yangınını akıl hastası çıkartmış... 
</HEADLINE>
<TEXT>

     Muğla'nın Fethiye İlçesi'nde, önceki gün meydana gelen orman yangınını çıkardığı belirlenen akıl hastası, Manisa Ruh ve Sinir Hastalıkları Hastanesi'ne gönderildi. 
     Alınan bilgiye göre, Fethiye'nin en büyük tatil köylerinden Alarko Holding'e ait Hill Side Beach Club tatil köyü arkasında çıkan yangınla ilgili olarak dün Mekin Duran 35 gözaltına alındı. Yangın sonrasında olay yeri inceleme ekipleri tarafından bulunan çuvaldan yola çıkılarak gözaltına alınan Mekin Duran, akli dengesinin yerinde olup olmadığının tespiti için Fethiye Devlet Hastanesi'ne sevk edildi. Duran, bugün hakkında hazırlanan raporla, Manisa Ruh ve Sinir Hastalıkları Hastanesi'ne gönderildi. 
     Mekin Duran'ın, ilk ifadesinde yangın çıkardığını reddettiği, saçlarındaki yanıklarla ilgili olarak da ''yangını söndürmeye çalışırken oldu'' dediği öğrenildi. 
     Fethiye'de önceki gün çıkan, üç hektarlık kızılçam ormanı, koruluk ve kısmen de makilik alanın tahrip olduğu yangın, Fethiye, Marmaris, Nazilli Orman İşletme helikopterleri ve Antalya Orman İşletme Müdürlüğü'nün yangın uçağı ile Ankara'dan havalanan askeri uçakla yapılan çalışmalarla söndürülmüştü. 
     





</TEXT>
</DOC>
