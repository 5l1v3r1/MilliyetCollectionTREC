<DOC>
<DOCNO> 124201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko51.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Moralimizi bozmayalım, biz kendimizi hazırlayalım 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Türkiye'nin AB üyeliğine ilişkin müzakere tarihi verilmesiyle ilgili olarak, ''2005, 2004 diye moralimizi bozmayalım, kimseye küsmeyelim, biz kendi kendimizi hazırlayalım'' dedi. 
     İTO Meclis Toplantısı'nda konuşan Yıldırım, AB ile ilgili herhangi bir karar açıklanmadan, ''Biz öyle yaparız, biz böyle yaparız'' demenin anlamsız olduğunu kaydetti. 
     ''40 senedir ne yapıyorsak yine aynısını yapmamız lazım'' diyen Yıldırım, hedeflerden şaşılmaması ve mücadeleye devam edilmesi gerektiğini bildirdi. 
     Yıldırım şu görüşliri dile getirdi 
     ''A, B, C planlarına gerek yok. Elimizde bir plan var zaten. Eninde sonunda bizi oraya alacaklar. Ama bizim de çalışmamız lazım, artık arabanı istediğin yere tak diye park edemeyeceksin, yerlere tükeremeyeceksin, kırmızı ışıkta geçemeyeceksin. 2005, 2004 diye moralimizi bozmayalım, kimseye küsmeyelim, biz kendi kendimizi hazırlayalım, bizi kimse hazırlayacak değil. Şimdi herşeyi toz pembe de görmeyelim. Oraya girince herkesin cebi para dolmayacak, bu hayallerden de vazgeçip gerçekçi olalım. Avrupa dilenciden geçilmiyor, isşizlikten geçilmiyor, dükkanler siftahsız kapanıyor, iflaslar oluyor.'' 
     
     ''KIBRIS'TA ELDE VAR SIFIR'' 
     Kıbrıs konusuna da değinen Mehmet Yıldırım, '' Ver kurtul , anlaş , anlaşma ama bir gerçek var. Bir tarafın kişi başı milli geliri 25 bin dolarsa ve AB'ye girmişse, siz öbür tarafı tutmakta güçlük çekersiniz. Telörgüyle insanları bu tarafta tutamazsınız. Her sene 250 milyon dolar veriyorsun, 35 bin askerin var, 20 bine yakın gencini okutuyorsun, elde var sıfır'' diye konuştu. 
     Mehmet Yıldırım, önümüzdeki günlerde İstanbul milletvekilerine İTO'da İstanbul brifingi vermeyi planladıklarını söyledi. 
     İTO Başkanı Yıldırım, toplantının ardından müzakere tarihine ilişkin bir soruya da ''Dereyi görmeden paçayı sıvamayın. Kararı görelim, şimdiden ahkam kesmek yanlış olur. Devletler uzun süreli politikalar uygular. Bizim gibi sivil toplum kuruluşları da örnek davranışlar içinde olmalı. Daha hiçbir şey yokken, Ben ambargo uygularım sen kimsin ki ambargo uyguluyorsun. Ticaretinin yüzde 75'inin AB ülkelerine olduğu bir dönemde ne uygulayacaksın'' diye konuştu. 
     Yıldırım, 40 yıldır ilkeli bir politika izlendiğini belirterek, ''Biz, yine o politikanın arkasındayız. Çıkacak kararda yanlışlıklar olabilir, düzeltmek için mücadele edeceğiz'' dedi. 
     





</TEXT>
</DOC>
