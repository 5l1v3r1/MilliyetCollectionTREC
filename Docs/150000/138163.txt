<DOC>
<DOCNO> 138163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/sondun08.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye. ABD'de haberlerin bir numaralı konusu... 
</HEADLINE>
<TEXT>

     Türkiye'nin Amerikan askerlerine topraklarından geçiş izni verip vermeyeceği ve Türkiye'ye yardım paketi tartışmaları, Amerikan televizyon ve gazetelerinin bir numaralı konusu oldu. 
     ABD'nin, olası Irak harekatı hazırlıkları çerçevesinde, kuzey cephesi için Türkiye'den asker geçirmeyi harekatın ''ağırlık merkezi'' olarak görmesi dolayısıyla, Türkiye'nin, Amerikan askerlerinin konuşlandırılmasına ilişkin vereceği karar sabırsızlıkla bekleniyor. 
     Bu çerçevede, Amerikan televizyon, radyola ve gazeteleri bütün dikkatlerini Türkiye ile ABD arasında devam eden müzakerelere yöneltmiş bulunuyorlar. Türkiye'ye verilecek yardım paketine ilişkin tartışmalar da bu haberlerde yer alıyor. 
     Televizyon ve radyolarda son iki gündür, Türkiye ile ilgili oturumlar düzenleniyor, talk şovlar yapılıyor. ABD'deki düşünce kuruluşlarının Türkiye uzmanları, sık sık televizyonlarda görüş beyan etme fırsatı buluyor. Amerikan televizyonlarında, Türkiye'nin kuruluşundan bu yana genel tarihi, nasıl bir sosyal hayat bulunduğu, hükümet ve ekonominin son durumu konulu programlar yayınlanıyor. 
     Amerikan CNN televizyonundaki, geniş bir seyirci kitlesiyle gerçekleştirilen ''Talk Back Live'' programının baş konusu da Türkiye oldu. Katılımcılar, Amerikan halkının vergilerinin, sağlık ve eğitim harcamaları yerine neden Türkiye'ye yardım olarak gitmek zorunda olduğunu tartıştılar. Programa katılan uzmanlar, Türkiye'nin, olası Irak savaşında ortaya çıkacak kayıpları için endişeli olduğunu ifade ederek, bu yöndeki soruları yanıtladılar. 
     Amerikan MSNBC televizyonunda yayınlanan bir programda ise aşırı sağcı eski Başkan adayı Pat Buchanan, Türkiye'ye yardım paketi verilmesini eleştirerek, ''Türkler bizden rüşvet istiyor. Bu Amerikan hükümetine hakarettir'' dedi. Buchanan, kendisinin sunduğu programda, Türkiye'nin zaten IMF kredilerine ihtiyacı olduğunu belirterek, ''Bu nasıl müttefiklik Türkiye'nin bizi tehdit etmesine izin vermeyelim. IMF ile iyi şanslar dileyelim'' diye konuştu. 
     Buchanan'ın sunduğu programa katılan Stratejik ve Uluslararası Etüdler Merkezi CSIS'in Türkiye Projesi Direktörü Bülent Alirıza, ''ABD'den bu para rüşvet olarak istenmiyor. Türkiye, Körfez Savaşı'nda olduğu gibi ortaya çıkacak ekonomik kayıplardan endişeli'' dedi. Alirıza, Türkiye ile ABD arasındaki ilişkilerin bir dönüm noktasında olduğunu da söyledi. Bülent Alirıza, Türkiye'nin, Irak'ta savaşa karşı olduğunu ve bu yönde çaba gösterdiğini ancak bir süper güce direnmenin zor olduğunu kaydetti. 
     
</TEXT>
</DOC>
