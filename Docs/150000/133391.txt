<DOC>
<DOCNO> 133391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sondun04.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
CNN, ABD'deki reyting savaşında Fox'a yeniliyor... 
</HEADLINE>
<TEXT>

     Amerikan CNN televizyonu, son bir yıldır reyting mücadelesinde ''vatansever'' yayınlarıyla ilgi toplayan Fox News televizyonuna yeniliyor. 
     İlk kez bir yıl önce Fox News'ın reytinglerde CNN'i geçmesinin ardından, Fox News'ın üstünlüğü devam ediyor. Bu ay, CNN'in Başkanı Walter Isaacson'ın, bir düşünce kuruluşunda çalışmak üzere görevden ayrılması ve 6 muhabirin de kurumu terketmesiyle birlikte, CNN'de sıkıntılar ortaya çıktı. 
     Isaacson'ın yerine geçecek olan Jim Walton ise, başarının tek göstergesinin reytingler olmadığında ısrar ederek, CNN'in gazetecilik kalitesi, televizyonun karlılığı ve çalışan insanlarıyla bariz bir üstünlüğü olduğu görüşünü savunuyor. 
     CNN'in, Fox'a karşı en önemli üstünlüğünün reklamlardan kazandığı parada olduğu, ancak bu açığın da kapanmak üzere olduğu belirtiliyor. 
     Öte yandan, CNN'in güvenilirlik konusunda da Fox'a karşı üstünlüğü bulunuyor. Geçen yıl Pew Araştırma Merkezi'nin yaptığı bir kamuoyu yoklamasına katılanların yüzde 37'si, CNN'de gördükleri hemen herşeye inandıklarını söylerken, Fox'a inananların oranı yüzde 24'te kalmıştı. 
     Ayrıca, 11 Eylül terörist saldırıları benzeri çok büyük haberler sözkonusu olduğunda, insanların CNN'den bilgi almaya daha fazla eğilimli oldukları belirtiliyor. 
     Irak'ta olası savaşın, CNN ile Fox'ın arasındaki reyting savaşında da asıl kazanana ilişkin önemli bir test olması bekleniyor. 
     Fox, daha fazla seyredilmesini ''daha güvenilir'' olmasına bağlayan reklamlara ağırlık verirken, CNN yönetimine bu ay geçecek Walton, ''Eğer amacımız sadece yüksek reytingler olsaydı, gazeteci Bill Hemmer'a dar, beyaz bir tişört giydirerek bunu başarabilirdik. Ancak bunun bizim için iyi olacağından şüpheliyim'' dedi. CNN daha önce, sabah haberlerini sunan kadın gazeteci Paula Zahn'ın programının reklamlarında ''seksi'' sıfatını kullanmış ve fermuar açılması sesiyle bu reklamı verdiği için aldığı eleştiriler üzerine, bu reklamı geri çekmişti. 
     İki haber kanalı arasındaki en büyük reyting farkının, 2002'nin son 3 ayında ''prime-time''da Fox'un 1.32 milyon izleyicisine karşılık CNN'in 930 binde kalması gösteriliyor. Fox, özellikle 11 Eylül'den sonra yaptığı milliyetçi hava taşıyan yayınlarıyla halkın ilgisini toplamıştı. 
     CNN, son dönemlerde, uzun yıllardır kendisine hizmet eden gazetecileri, güvenlik görevlileri eşliğinde binadan kapı dışarı ederek işten atması nedeniyle eleştirilere hedef olmuştu. 
     





</TEXT>
</DOC>
