<DOC>
<DOCNO> 147325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/sonspo18.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı şampiyonluğa inanıyor... 
</HEADLINE>
<TEXT>

     Galatasaray Kulübü Başkanı Özhan Canaydın, kulüpte yönetime gelişlerinin 1. yılında Galatasaray muhabirlerine yemek verdi. 
     Florya'daki Beyti Restaurant'da gerçekleştirilen yemeğe yönetim kurulu üyeleri ile Teknik Direktör Fatih Terim de katıldı. 
     Başkan Canaydın, burada yaptığı esprili konuşmada, muhabirleri sezon sonunda şampiyon olmaları halinde kutlamaya davet ederek, ''İnşallah şampiyonluk yemeğini de bu kadro ile Kumkapı'daki Çapari Restaurant'da yiyeceğiz'' dedi. 
     Galatasaray'da kavga ve kargaşanın yaşanmasının mümkün olmadığını dile getiren Canaydın, ''Camiamız birlik ve beraberlik içindedir. Olay olup, manşetlere çıkacak şeyler bizde yaşanmaz. Bakın hep birlikteyiz'' diye konuştu. 
     Canaydın, UEFA kriterlerinden asla vazgeçmeyeceklerini de dile getirirken, Avrupa'nın en önde 10 kulübünün basınla ilişki düzeninin aynısını Galatasaray'da uygulayacaklarını vurguladı. 
     Basında yapılan yanlış haberlerin azalması gerektiğine de dikkat çeken Özhan Canaydın, ''Biz hatalarımızı en aza indirmeye çalışıyoruz. Siz de az hata yapmaya çalışın'' dedi. 
     
     ''3 AYDIR ÇEKTİĞİMİZ SIKINTIYA DEĞDİ'' 
     Türkiye Milli Olimpiyat Komitesi'nin Davranış Dalı'nda Fair-play büyük ödülünü kazanan ve Dünya Fair Play Ödülü'ne aday gösterilen Canaydın, ''3 aydır çektiğimiz sıkıntıya değdi'' diye konuştu. 
     Bu ödülü almaktan dolayı çok mutlu olduğunu belirten Canaydın, ödülü bugün ve ileride kendisi gibi düşünecek olan Galatasaray taraftarlarına armağan ettiğini söyledi. 
     





</TEXT>
</DOC>
