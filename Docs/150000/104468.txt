<DOC>
<DOCNO> 104468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur10.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün parası için hırsızlık yapınca canından oldu... 
</HEADLINE>
<TEXT>

     Bursa'da, düğün parası için, yanında çalıştığı işadamının annesinin evini soyan hırsız, aldığı paralarla kaçmak isterken 6. kattan düşerek öldü. 
     İşadamı ve Bursaspor eski yönetim kurulu üyesi Galip Sakder'in sahibi olduğu Starpark'ta lunapark sorumlusu olarak çalışan Ayhan Selağzı, patronunun annesi Fatma Sakder'in lunaparka gelmesini fırsat bildi. 
     Fatma Sakder'e çay ikram ettikten sonra lunaparktan ayrılan Selağzı, yaşlı kadının Çekirge Mahallesi'ndeki evinin kapısını kilit uydurarak açtı. Selağzı, evde saklı olan 19 milyar 40 milyon lirayı bularak aldıktan sonra, evden ayrılmak istedi. 
     Bu sırada, Fatma Sakder ve bakıcısının döndüğünü fark eden Selağzı, evin balkonundan inmeye çalıştı. Ayağı tellere takılarak 6. kattan düşen Selağzı, hastaneye kaldırılmak istenirken yolda yaşamını yitirdi. 
     Hırsızlık yaparken canından olan Ayhan Selağzı'nın nişanlı olduğu ve gelecek ay düğününün olacağı öğrenildi. Selağzı'nın arkadaşlarına, sürekli olarak düğün nedeniyle maddi sıkıntı çektiğini anlattığı belirtildi. 
     





</TEXT>
</DOC>
