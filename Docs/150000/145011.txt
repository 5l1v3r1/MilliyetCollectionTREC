<DOC>
<DOCNO> 145011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun52.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair ''Türkiye'nin Kuzey Irak'a müdahalesi kabul edilemez'' 
</HEADLINE>
<TEXT>

     İngiltere Başbakanı Tony Blair, Türkiye'nin Kuzey Irak'a müdahalesinin kabul edilemez olduğunu belirterek, konuyu Türk hükümeti ve askeri makamlarıyla görüşüp taraflara sükunet tavsiye ettiklerini söyledi. 
     Avam Kamarası'nda konuşarak parlamenterlerin sorularını yanıtlayan Blair'e, Muhafazakar Parti lideri Ian Duncan Smith, Kuzey Irak konusuna kısaca değinerek bir dizi soru yöneltti. 
     Smith, Blair'e, Türkiye'nin Kuzey Irak'a girme niyeti içinde olduğunun anlaşıldığını belirterek, bölgede durumun çok hassas olduğunu hatırlattı. 
     Kürtlerin de Türkiye'ye doğru kuvvet kaydırdıklarını öne süren Smith, bunun kabul edilemeyeceğini kaydederek, Başbakan Blair'e, ''Türklerden böyle bir şeyin yapılmayacağına dair söz alındı mı '' diye sordu. 
     İngiltere Başbakanı Blair, soruyu yanıtlarken, ''Türkiye'nin Kuzey Irak'a müdahalesi kabul edilemez ve bunu da gerek Türk hükümeti ve gerekse Türk askeri makamlarına ilettik. Bunun iyi anlaşıldığına inanıyorum. Bunu sadece biz değil, ABD makamları da söylediler'' dedi. 
     


     




</TEXT>
</DOC>
