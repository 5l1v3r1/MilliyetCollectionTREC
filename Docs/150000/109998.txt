<DOC>
<DOCNO> 109998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/28/siyaset/siy01.html </URL>
<DATE> 2002/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’e dönelim 
</HEADLINE>
<TEXT>

Küskünlerden şok teklif. YTP’li Yakın, seçimlerin ertelenmesi karşılığında YTP’lilerin yeniden DSP’ye geri dönmesini ve DSP’yi birinci parti durumuna getirmeyi teklif etti 
     SERPİL ÇEVİKCAN Ankara 

     Seçimi erteletmek isteyen küskünler cephesinde senaryolara her gün bir yenisi eklenirken, Başbakan Bülent Ecevit’e şok bir teklif daha iletildiği ortaya çıktı. YTP’li Gaffar Yakın’ın, seçimlerin ertelenmesi durumunda birçok milletvekilinin yeniden DSP’ye gelebileceği ve yeniden birinci parti olabileceği önerisini ilettiği öğrenildi. Yakın’la görüşen DSP Genel Saymanı Mecit Şekercioğlu, öneriyi doğruladı ve Ecevit’e aktardığını söyledi. 
     Yakın’ın Şekercioğlu ile yaptığı görüşmenin ayrıntıları, kulislere yansımaya başladı. 
     Yakın’ın parti adına hareket ettiği izlenimini vermemek için grup başkanvekilliği görevinden istifa ettiği öne sürüldü. Seçim kararının iptaline destek verme karşılığında devreye sokulması düşünülen ikinci plana göre, Ecevit’in başbakanlığında MHP’siz geniş tabanlı bir hükümetin kurulması, ardından da seçim ve siyasi partiler yasaları ile AB konusunda gerekli düzenlemelerin yapılmasının planlandığı kaydedildi. 
     "Ecevit başbakanlığında hükümet" formülünün nasıl sağlanacağı konusundaki soru işaretlerinin, Yakın’ın Şekercioğlu’yla yaptığı görüşmede ortaya çıktığı bildirildi. Yakın’ın, "YTP milletvekillerinin büyük çoğunluğu DSP’ye dönerek bu partiyi yeniden birinci parti haline getirebilirler" dediği öğrenildi. Yakın’ın Türkiye’nin Irak sorununa bulaşmak üzere olduğunu, böyle bir dönemde Ecevit’in hükümetin başında kalmasının çok yararlı olacağını kaydettiği de belirtildi. 
     YTP Genel Başkan Yardımcısı Hüsamettin Özkan’ın ise yakın çevresine, "Ben her zaman Ecevit’i saydığımı, sevdiğimi söylerim. Bir şey isterse elbette yardımcı olurum" dediği öğrenildi. Yakın, Milliyet’e, "Ecevit’in ve Özkan’ın etrafında çok çakal var. Bu dostluk ilişkisini bozdular. Ancak, Hüsamettin Bey, Ecevit çağrı yaparsa yardımcı olmaya hazır" dedi. 
     DSP’li Devlet Bakanı Tayfun İçli de bazı YTP’lilerin DSP’ye geri dönmek istedikleri yönündeki haberleri doğruladı. 
     



 SİYASET 

















</TEXT>
</DOC>
