<DOC>
<DOCNO> 110432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur42.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller Trabzon'da halka seslendi... 
</HEADLINE>
<TEXT>

     DYP Genel Başkanı Tansu Çiller, milletin seçim istediğini ancak milletten korkanların Ankara'da seçimden kaçmaya çalıştığını söyledi. Çiller, ''Bilin ki, milletten korktular, sandıktan korktular. Ama siyaset korkanların ve korkutulmuşların işi değildir. Korkunun da ecele faydası yoktur'' dedi. 
     Çiller, partisince Trabzon Atatürk Alanı'nda düzenlenen mitingte yaptığı konuşmada, Ankara'da seçimden kaçmaya çalışanlar olduğunu belirterek, ''Niye korktukları belli oluyor, sizden kaçıyorlar. Buna razı mısınız Dün seçime evet diyenler bugün hayır diyor. Bunu kabulleniyor musunuz Yarın Ankara'ya, Meclis'e gidiyorum. Sizin adınıza millet seçim istiyor diyeyim mi Demokrasinin namusu seçimdir diyeyim mi Millet seçimlerin erteletilmesi oyunlarına kanmıyor diyeyim mi '' diye sordu. 
     Kalabalıktan ''Evet'' karşılığını alan Çiller, ''Bilin ki korktular, sizden korktular, sandıktan korktular. Ama siyaset korkanların ve korkutulmuşların işi değildir. Korkunun da ecele faydası yoktur'' diye konuştu. 
     Meydanda asılı olan ''Fundukçu öldü, yetiş bacım'' pankartını okuyan Çiller, ''yetiştim de geldim'' dedi. 
     Fındık, mısır, çay ve tütün üreticisinin zor durumda olduğunu anlatan Çiller, Derviş ekonomisinin devam etmesi durumunda Karadeniz üreticisinin durumunun daha da kötüleşeceğini savundu. Çiller, Derviş döneminin devam etmesi durumunda bugün toprağını satmak zorunda kalanların yarın evlerini de satmak zorunda kalacaklarını öne sürerek, bu nedenle vatandaşları sandığa sahip çıkmaya çağırdı. 
     İktidara geldiklerinde Karadeniz Sahil Yolu ile çevre yolunu hizmete açacakları, çiftçi ve esnafın borç faizlerini silecekleri sözünü veren Çiller, herkese mavi kart dağıtılacağını, böylece herkesin bütün hastanelerden yararlanabileceğini söyledi. 
     Çiller, bir büyük ülke olan Türkiye'nin bugün borç için el açar duruma geldiğini de ifade ederek, ''Ama az kaldı, müjdeler olsun. Sandık gelecek. Bütün bunların hepsini birleşerek bitireceksiniz. Kırat Karadeniz'den şaha kalkıp da gelecek'' diye konuştu. 
     Merkez sağı DYP çatısı altında birleştirmek için Mehmet Ali Bayar, Tuğrul Türkeş, Yıldırım Akbulut ve Aydın Menderes ile birlikte hareket ettiklerine işaret eden Çiller, sözlerini şöyle tamamladı 
     ''Bir büyük Türkiye için biz yukarıda birleştik. Siz de birleşin diye birleştik. Geçen sefer ANAP'a, MHP'ye oy verenleri de davet ediyorum. Gelin birleşelim. Birlikten güç doğar, büyük Türkiye doğar. Tutun elimi ki hep birlikte AB'ye girelim. Ülkemizi yeniden şahlandırıp, bir büyük Türkiye'yi yeniden yaratalım.'' 
     
     NOTLAR 

     DYP Lideri Çiller, İstanbul'dan uçakla geldiği Trabzon Havaalanı'ndan parti otobüsü Kırat'la kalabalık bir konvoy eşliğinde miting alanına bir saat gecikmeli geldi. Mehmet Ali Bayar, Tuğrul Türkeş ve Yıldırım Akbulut ile birlikte vatandaşları selamlayan Çiller, coşkulu kalabalığı görünce, ''Biz Anayolu tepede kurmaya çalıştık olmadı ama görüyorum ki siz aşağıda kurmuşsunuz, hayırlı olsun'' dedi. 
     Eski DTP Genel Başkanı Mehmet Ali Bayar, Çiller'den önce yaptığı konuşmada, ''Türkiye'nin geleceğinden, demokrasinin gücünden umudunu kesenler gelsinler, Trabzon meydanını görsünler. İşte millet. Bu millet kaderine sahip çıkıyor, kendisini unutanlara hesap soruyor. Genç arkadaşlarım, gidin sandığa, geleceğinize sahip çıkın'' dedi. 
     Eski Aydınlık Türkiye Partisi Genel Başkanı Tuğrul Türkeş de, rahmetli Alparslan Türkeş'in en sevdiği türkünün ''çırpınırdı Karadeniz'' olduğunu belirterek, ''Bugün Karadeniz'in coştuğunu görüyorum'' dedi. 
     Çiller'in konuşmasının ardından parti yöneticileri ve Trabzon milletvekili adayları tanıtıldı. DYP Trabzon Milletvekili Adayı Eyüp Aşık tanıtılırken, elindeki Trabzon ekmeğini halka göstererek, ''DYP'nin bu seçimdeki sloganı ekmek büyüyecek . Ekmek büyüyecekse bari Trabzon ekmeği gibi olsun'' dedi. Bunun üzerine Çiller, ''Daha da büyük olacak'' karşılığını verdi. 
     





</TEXT>
</DOC>
