<DOC>
<DOCNO> 116970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sonspo03.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Avrupa Kupaları heyecanı bu hafta da sürüyor 
</HEADLINE>
<TEXT>

     Basketbol Avrupa Kupalarında heyecan, bu hafta da sürüyor. 
     Erkekler Avrupa Ligi'nde gruplarda 5., Erkekler Avrupa Şampiyonlar Kupası'nda 6, Bayanlar Avrupa Kupası'nda 2, ULEB Kupası'nda da 4. maçlar yapılacak. 
     Yarın Erkekler Avrupa Şampiyonlar Kupası Güney Konferansı B Grubu'nda 10 puanla yenilgisiz lider olan Türk Telekomspor, deplasmanda Yugoslavya'nın KK Hemofarm Vrsaç takımıyla mücadele edecek. Vrsaç kentinde yapılacak karşılaşma, TSİ 20.00'de başlayacak. Türk Telekomspor, 8 puanla ve averajla 2. sırada bulunan Vrsaç'ı Ankara'daki ilk maçta 80-66 yenmişti. 
     ULEB Kupası C Grubu'nda 3 maçta galibiyet yüzü göremeyen ve son sırada yeralan Darüşşafaka, 4 puan ve averajla 5. sırada bulunan Fransa'nın Elan Chalon Sur Saone takımıyla İstanbul'da karşı karşıya gelecek. 
     Ayhan Şahenk Spor Salonu'ndaki maç, 19.00'da başlayacak. 
     6 Kasım Çarşamba günü, Erkekler Avrupa Ligi A Grubu'nda 6 puan ve averajla 3. sırada bulunan Efes Pilsen, 6 puan ve averajla 5. sırada yeralan İtalya'nın Skipper Bologna takımıyla deplasmanda karşı karşıya gelecek. Bologna kentindeki maç, TSİ 21.30'da başlayacak. 
     Bayanlar Avrupa Kupası Güney Konferansı C Grubu'nda ilk maçını kaybeden Erdemirspor, yine ilk maçta yenilgiye uğrayan Hırvatistan'ın ZKK Crotia Zagreb takımıyla Karadeniz Ereğli'de mücadele edecek. Erdemirspor Spor Salonu'ndaki maç, 20.30'da başlayacak. 
     Bu kupada A grubunda yeralan diğer Türk takımı BOTAŞ Spor'un ise bu hafta maçı yok. 
     Erkekler Avrupa Şampiyonlar Kupası Güney Konferansı A Grubu'nda 8 puan ve averajla 2. sırada yeralan Pınar Karşıyaka, 6 puan ve averajla 5. sırada bulunan Yugoslavya'nın NIS Vojvodina Novi Sad takımıyla deplasmanda karşılaşacak. Novi Sad kentindeki maçın başlama saati TSİ 21.00. 
     İlk maçta Pınar Karşıyaka, İzmir'de Novi Sad'ı 1 sayı farkla 66-65 yenmişti. 
     7 Kasım Perşembe günü yine Erkekler Avrupa Ligi C Grubu'nda 6 puan ve averajla 4. sırada yeralan Ülkerspor, 7 puan ve averajla 2. sırada bulunan İtalya'nın Virtus Bologna takımını İstanbul'da ağırlayacak. Abdi İpekçi Spor Salonu'nda saat 19.30'da başlayacak maç, TV 8'den naklen yayınlanacak. 
     





</TEXT>
</DOC>
