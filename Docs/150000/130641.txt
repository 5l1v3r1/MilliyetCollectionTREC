<DOC>
<DOCNO> 130641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/ekonomi/eko05.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız işçiler Zorlu’yu zorladı 
</HEADLINE>
<TEXT>

Zorlu Grubu, işçilik maliyetlerinin yüksekliğinden dolayı Fransa’da üretimi kademeli olarak azaltıp, Güney Afrika’ya ağırlık verecek 
     EBRU SUNGUR 

     Zorlu Holding Fransa’da satın aldığı ev tekstil firması Bel - Air’de üretimi kademeli olarak azaltmayı planlıyor. Zorlu Holding Tekstil Grup Koordinatörü Vedat Aydın, Fransa’da işçi maliyetlerinin 6 bin euro olmasından dolayı Bel - Air’de üretimi kademeli olarak azaltmak istediklerini ancak ar - ge, ürün geliştirme ve pazarlamaya ağırlık vermeyi düşündüklerini söyledi. 
     Aydın, Avrupa’da üretim yapmanın zor olduğunu vurgulayarak, "Avrupa’da fabrika almış Türk şirketlerine Allah kolaylık versin" diye konuştu. Bir süre önce Bel - Air’den 120 işçinin çıkarıldığını hatırlatan Aydın, sendikalarla sıkı pazarlığın yapıldığı bu sürecin kendilerine 3 milyon dolara mal olduğunu belirtti. 
     
     Afrika’da maaşlar 40 dolar 
     Aydın, buna karşın Güney Afrika’da işçilik maliyetlerinin 40 dolar düzeyinde olduğunu kaydetti. Güney Afrika’da faaliyet gösteren Korteks Afrika’nın kapasitesini artırmak istediklerini de bildiren Aydın, "Halen günde 20 bin metre üretim yapan Korteks Afrika’nın günlük kapasitesi 80 bin metreye çıkacak. 150 olan çalışan sayısı da 500’e çıkabilir" dedi. 
     
Vestel’de 3 saniyede 1 televizyon      Zorlu, Manisa’da kurulan elektronik, beyaz eşya, klima üretecek ve ar - ge faaliyetlerinde bulunacak Vestel City’nin eylül sonunda hizmete gireceğini açıkladı. Vestel’in yıllık televizyon üretim kapasitesinin 6.5 milyon adet olduğunu belirten Zorlu, "Bu 3 saniyede bir televizyon demek" diye konuştu. Zorlu, Vestel’in bu yıl 1.7 milyar dolar ciro, 1.3 milyar dolar da ihracat hedeflediğini kaydetti. 
     
En ünlü bayi Babacan’ın babası      Zorlu Holding Yönetim Kurulu Başkanı Ahmet Nazif Zorlu, Hazine’den sorumlu Devlet Bakanı Ali Babacan’ın babasının kendilerinin Ankara Bölge Bayisi olduğunu söyledi. Babacan’ın babası için, "İş ahlakıyla öne çıkan bir bayimizdir. Oğlunu da çok güzel yetiştirdi" diyen Zorlu, "Geçenlerde Ali Babacan’la karşılaştık. Ben Sayın Bakanım’ diye hitap etmeyi düşünürken o yine Ali’ dememi istedi" şeklinde konuştu. 
     



 EKONOMİ 















</TEXT>
</DOC>
