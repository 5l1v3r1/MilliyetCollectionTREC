<DOC>
<DOCNO> 140104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/soneko12.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'nun ilk tekstil üretim ve alışveriş merkezi, Van'da açılacak. 
</HEADLINE>
<TEXT>

     Doğu Anadolu Bölgesi'nin ilk tekstil üretim ve alışveriş merkezi Van'da yapılacak. 
     Pisi Tekstil Sanayi ve Alışveriş Merkezleri Yönetim Kurulu Başkanı İsmet Çiriş, yaptığı açıklamada, merkezi İzmir'de bulunan firmalarının Van ve Diyarbakır'da tekstil üretimi ve satışı konusunda faaliyet gösterdiğini söyledi. 
     Van'da Doğu Anadolu Bölgesi'nin ilk tekstil üretim ve alışveriş merkezini oluşturan tesisin temelini 1999 yılında attıklarını, 2000 yılı sonunda da üretim bölümünün tamamlandığını bildiren Çiriş, 220 işçiyle üretime başladıklarını kaydetti. 
     Merkezin alışveriş bölümünün tamamlanma aşamasına geldiğini dile getiren Çiriş, 8 bin 500 metrekarelik kapalı alanda kurulan alışveriş merkezinin Nisan ayında hizmete gireceğini bildirdi. 
     Alışveriş merkezinde iç ve dış giyim ürünlerinin üreticiden tüketiciye doğrudan ulaşacağını ifade edene Çiriş, şöyle dedi 
     ''Merkez, 600 kişiyi istihdam edecek. 1 milyon dolara mal olacak merkezde ayrıca 2 sinema salonu, çocuk oyun alanı ve kafeterya yer alacak. Bu tesis Van'ın sosyal yaşamına da katkı sağlayacaktır. Ayrıca sinema salonu tiyatro salonu olarak da hizmet verecek. Milli Eğitim Müdürlüğü ile yapacağımız işbirliği sonucunda köy okullarında okuyan öğrencilerin ücretsiz olarak sinemalardan yararlanmalarını sağlayacağız. 
     Merkezde kaliteli ve çok çeşitli ürünler uygun fiyatlarla satışa sunulacak. Üretim tesislerinden Van ve çevre illerdeki mağazalara toptan satış yaparak, bölge esnafına kaliteyi ucuza satın alma imkanı sağlayacağız.'' Çiriş, Diyarbakır'da da kiraladıkları bir kamu binasında üretim yaptıklarını, Van'daki tesislerin başarısının ardından gelecek yıl Van'daki merkezin benzerini Diyarbakır'da da kurmayı planladıklarını dile getirdi. 
     





</TEXT>
</DOC>
