<DOC>
<DOCNO> 131996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko17.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç'un yabancı yöneticilerinin gözüyle Türkiye... 
</HEADLINE>
<TEXT>

     Koç Holding'in yabancı yöneticileri, Türkiye'nin yabancı yatırım açısından fırsatlar sunduğunu bildirdiler. 
     Koç Holding Yönetim Kurulu Üyesi ve Nestle SA Şeref Başkanı Oswald Maucher, Türkiye'nin yabancı yatırımcı açısından çok uygun bir durumu olduğunu kaydederken, Koç Holding Yönetim Kurulu Üyesi ve Dünya Bankası Başkan Danışmanı John Mc Arthur ise Türkiye'de uzun vadeli ciddi yatırımlar yapacaklar için önemli fırsatlar bulunduğunu bildirdi. 
     Koç Topluluğu'nun aylık yayın organı ''Bizden Haberler''de, Maucher ile Mc Arthur'un görüşlerine yer verildi. 
     Oswald Maucher, Meclis'te kararlı çoğunluğun sağlanmış olmasının, hükümetin de sağlamlığını getireceğini ve bu gelişmelerin kalkınmanın gerçekleşmesi açısından büyük önem taşıdığını ifade etti. 
     Herkesin yeni yönetimden ileriye dönük politika izlenmesi beklentisinde olduğunu kaydeden Maucher, ''Bu da hem Avrupa hem de Türkiye'nin ekonomik ve politik durumu için çok uygun olacak'' dedi. 
     Yabancı yatırımlar açısından Türkiye'nin pozisyonunu da değerlendiren Oswald Maucher, Türkiye'nin yabancı yatırımlar açısından çok uygun bir durumu olduğunu düşündünü, çünkü Türkiye'nin ''öyle ya da böyle'' kalkınacağını kaydetti. Maucher, şunları kaydetti 
     ''Ülkede gücü elinde tutan tüm taraflar, aynı tür serbest ekonomiyi benimsiyor, bu da gerçekleşme şansını artırıyor. Burası çok güzel bir yer. Şu anki mevcut sorunlara rağmen gelişiyor. Genel olarak söylemek gerekirse, uzun vadede alım gücünüz ve ulusal üretiminiz artacak ve yabancı yatırımcının da buraya gelmesi için doğru bir zaman olduğunu düşünüyorum.'' Maucher, Türkiye'nin AB üyeliğinin kabul edilmesi durumunda ekonomide doğabilecek sorunların küçük çaplı olacağını, Türkiye ve AB'nin ekonomik birliğinin her bakımdan öngörüldüğünü ve herkes tarafından ve her anlamda garanti altına alındığını da ifade etti. 
     Türkiye ve Avrupa'da herkesin birleşmenin gerçekleşmesi konusunda görüş birliği içinde olduğunu belirten Maucher, birleşmenin Avrupa ve Avrupa ekonomisi için çok faydalı olacağını, ancak geçiş döneminde her adaptasyonun beraberinde bazı problemleri de getireceğini belirtti. 
     Maucher, ''Demek istediğim, kısa vadede belli problemler yaşanacak ama uzun vadede herkes biliyor ki bu çok iyi olacak. Burası çok büyük bir ülke ve ekonomik olarak da AB ile bağlantılı ve bu da her iki taraf için yararlı'' dedi. 
     
     JOHN MC ARTHUR 
     Koç Holding Yönetim Kurulu Üyesi ve Dünya Bankası Başkan Danışmanı John Mc Arthur da değerlendirmesinde, Türkiye'nin seçimlerden yeni çıkan ve ekonomisinde büyük yapısal değişiklikler yaşanan bir ülke olduğunu, ekonomik, toplumsal ve politik açıdan çok fazla belirsizlik bulunduğu için de Türkiye için zor bir dönem olduğunu belirtti. 
     Yabancı yatırımlar açısından, Türkiye'de uzun vadeli yatırımlar yapacak kişiler için önemli fırsatların varlığına dikkat çeken John Mc Arthur, şöyle dedi 
     ''Ancak tabii her işte olduğu gibi bu da inişli çıkışlı olabilir. Çok büyük bir pazardan söz ediyoruz. Yeni deneyimler yaşanabilir. Türkiye'nin önemli bir işgücü var ve Türkiye çok üretken bir ülke. İşlerin bazen karmaşık olmasıysa dünyanın bir çok yerinde yaşanan bir şey. Türkiye, dünyanın belli başlı önemli ülkelerinden biri ve sanırım buranın bir parçası olmaya istekli olanlar veya zaman içinde yatırım yapmak isteyenler için çok büyük fırsatlar var. Zaten insanlar da buraya bu nedenle geliyor.'' Türkiye'nin AB üyeliği konusunda ise Arthur, kısa vadede çok problemle karşılaşılma olasılığının yüksek olduğunu, ancak uzun vadede herşeyin iyi olacağını kaydetti. 
     





</TEXT>
</DOC>
