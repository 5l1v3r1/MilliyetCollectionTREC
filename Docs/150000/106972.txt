<DOC>
<DOCNO> 106972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sondun32.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'da 11 Eylül kurbanları için saygı duruşu... 
</HEADLINE>
<TEXT>

     ABD Başkanı George Bush ve eşi Laura Bush, 11 Eylül dolayısıyla Beyaz Saray'daki saygı duruşunun ardından Pentagon'a geçerek, teröristlerin Amerikan Savunma Bakanlığı binasına uçakla çarptığı saat olan 09.37'deki saygı duruşuna katıldı. 
     ABD Savunma Bakanı Donald Rumsfeld ve Genelkurmay Başkanı Richard Myers'ın bulunduğu Pentagon'daki törene, Bush'un kabine üyeleri, ABD kongresi üyeleri de katılıyor. Törene, 13 bin kişinin davet edildiği belirtildi. Törende, Washington bölgesindeki okullardan yüzlerce öğrenci de yer alıyor. 
     Bush'un Pentagon'a ulaşmasının ardından, törende 11 Eylül kurbanları anısına dua okunarak başlandı. Amerikan ordu orkestrası marşlar çaldı. 
     Daha sonra teröristlerin kaçırdıkları ticari uçakla Pentagon'da çarptıkları ve yeniden inşa edilen duvar üzerine, Bush ve Rumsfeld tarafından bir Amerikan bayrağı asıldı. Bunun arkasından, Amerikan milli marşı çalındı. 
     Törende, ABD Başkanı Bush'un yanısıra, Rumsfeld ve Myers'ın konuşma yapmaları bekleniyor. ABD Başkanı Bush, bu törenin ardından, teröristlerin Beyaz Saray veya Kongre binasına çarpmak üzere kaçırdıkları ancak Pennsylvania'da yolcuların çabasıyla düşen uçağın enkaz alanına çelenk bırakacak. Bush, daha sonra New York'a geçerek burada da bir konuşma gerçekleştirecek. 
     





</TEXT>
</DOC>
