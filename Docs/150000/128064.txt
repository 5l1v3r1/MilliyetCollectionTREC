<DOC>
<DOCNO> 128064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sondun12.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin genişlemesinde 1957'den bu yana önemli tarihler... 
</HEADLINE>
<TEXT>

     İrlanda, AB dönem başkanlığını İtalya'dan yarın devralırken, 2004 yılında Avrupa ailesine 10 yeni üye katılacak. 
     Federal Almanya, Belçika, Fransa, İtalya, Lüksemburg ve Hollanda'nın 6 Mart 1957'de Roma Anlaşması'nı imzalamasıyla oluşturulan Avrupa Topluluğu, 1973'te Danimarka, İrlanda ve İngiltere'nin katılımıyla 9 üyeye, 1981'de Yunanistan'ın katılımıyla 10'a, 1986'da Portekiz ve İspanya'nın katılmasıyla 12'ye ve 1995'te de İsveç, Finlandiya ve Avusturya'nın katılımıyla 15 üyeye yükseldi. 
     Norveç ise 1971 ve 1994'te yapılan referandumlarla AB üyeliğini reddetti. 
     AB'nin 15 üyeden 25 üyeye çıkmasına kadar süreç ise şöyle gelişti 
     Haziran 1993 Kopenhag zirvesi yeni üye olacak ülkelerin uyması gereken üyelik kriterlerini tanımladı. Bu kriterler siyasi olarak insan haklarına ve demokrasiye saygı, kurumların istikrarı ve ekonomik olarak da işler durumda ve rekabete gücüne sahip pazar ekonomisini öngörüyor. 
     Mart 1998 Rum Kesimi, Macaristan, Polonya, Estonya, Çek Cumhuriyeti ve Slovenya'nın AB üyeliği müzakereleri resmen başladı. 
     Aralık 1999 Helsinki zirvesinde Türkiye'nin aday ülke statüsü kabul edildi. Ankara, üyelik müzakerelerinin başlaması için tarih bekliyor. 
     Şubat 2000 Bulgaristan, Letonya, Litvanya, Malta, Romanya ve Slovakya ile üyelik müzakereleri başladı. 
     Aralık 2001 Belçika'da Laeken zirvesinde, Polonya, Macaristan, Litvanya, Letonya, Estonya, Slovakya, Çek Cumhuriyeti, Slovenya, Malta ve Rum Kesimi'nden oluşan 10 ülkenin Aralık 2002'de, tam üye olması için adaylık müzakerelerini tamamlayabileceği belirlendi. Çok geç kalan Romanya ve Bulgaristan'ın üyeliği daha sonraki bir tarihe bırakıldı. 
     Aralık 2002 Kopenhag zirvesinde 1 Mayıs 2004'te 10 yeni üyenin AB'ye katılmasına karar verildi. 
     Şubat 2003 Genişlemenin yolunu açan Nice Anlaşması yürürlüğe girdi. 
     Nisan 2003 Atina'da 10 yeni üye ülkenin adaylık anlaşması imzalandı. 
     1 Mayıs 2004 10 yeni ülke AB'ye katılacak. 
     
</TEXT>
</DOC>
