<DOC>
<DOCNO> 139900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/sondun14.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Başbakanlık görevini devralmak için acelem yok" 
</HEADLINE>
<TEXT>

     Adalet ve Kalkınma Partisi AK Parti Genel Başkanı Recep Tayyip Erdoğan, 9 Mart'ta Siirt'te yapılacak ve aday olduğu milletvekili yenileme seçiminin ardından başbakanlık görevini devralmak için ''acele etmediğini'' bildirdi. 
     Erdoğan, Reuters ajansına verdiği demeçte, Siirt seçimlerinin ardından başbakanlık görevini Abdullah Gül'den devralıp almayacağı yönündeki bir soruyu, ''Acelemiz yok. Kendi aramızda değerlendirme yapacağız ve en uygun adımı atacağız'' şeklinde yanıtladı. 
     AK Parti lideri Erdoğan, TBMM Genel Kurulu'nda yurt dışına asker gönderilmesi ve yurda asker kabulüne ilişkin Başbakanlık tezkeresinin oylamasının, partisince, milletvekillerinin konuyu tartışmak için daha fazla zamana ihtiyacı olması nedeniyle ertelendiğini söyledi. 
     Erdoğan, ''Önerge sadece, demokratik süreci yerine getirmek istememiz nedeniyle ertelendi. Partimizin meclis grubunun görüşlerini dinlemek istedim'' dedi. 
     





</TEXT>
</DOC>
