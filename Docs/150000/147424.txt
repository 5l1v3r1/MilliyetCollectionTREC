<DOC>
<DOCNO> 147424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/spor/ykoksaldi.html </URL>
<DATE> 2003/04/04/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Portekiz el sallıyor 
</HEADLINE>
<TEXT>

     İki maçtır cezalı Selçuk’un yerine mevkisi olmayan defans önünde görev alan Uğur, yine kesicilik ve ilk topları oyuna sokmada zorlandı. Orta sahayı Kemal’in tek başına kontrol etmek zorunda kalması, onun hücuma katkısını da azalttı. İlerde çoğalamamak ve Hüseyin’in stil olarak kalabalık savunmalarda kaybolması, defansı riske etmeyen İngilizleri geçmeyi zorlaştırdı. 
     Fatih’in eksikliğinin savunma kurgusunu da bu kadar bozması beklenmiyordu. Ersun Yanal’ın mecburiyetten bir kereliğine sağ beke çektiği Serkan, jokerlik unvanından kolay kurtulamayacak. Milli maçta da bek gibi oynayıp, her açığı kapatmaya çalıştı. Ama yetenek trafiği, İbrahim Toraman’ın da buraya kaydırılmasıyla sağ kanadı boğdu ve Okan ile hücumda verimli olamadı. Defans 3’lü, 4’lü kararsızlığı içinde bir türlü yerleşemeyip bol kademe hatası yaptı. 
     Servet de en büyük özelliği ilk toplara basma hamlelerinde çoğunlukla başarısızdı. Aslında yenilen gol, bu savruk yapının belgesi. Atağa çıkarken kaybedilen top, Barry’nin 40 metrelik pasıyla bomboş Jeffers’ın 13. golünü bulup Shearar’ın rekorunu egale etmesini sağladı. Galatasaray’da sağ kanada yapıştırılan Suat, esas mevkisinde sade, risksiz oyununu devam ettirdi. Ama Servet ve beklerle kopukluk içindeydiler. 
     60. dakikadan sonra iki taraf da işi doğaçlamaya döktü ama ümit milliler hissettirmeden kontrolü eline almıştı. Kontraya dönük oyun Tuncay, Kemal ve Okan’ın nefis tek top paslaşmaları ve süratleriyle ancak birkaç kere istenilen biçimde uygulanabildi. İbrahim’in başlattığı pozisyonda ise Tuncay, ümit milli forma altında 11. maçında 9. golünü kaydetti. 
     İbrahim hem savunma hem de hücum yükünü kaldırmak için çok çabalasa da sol kanat milli takımlardaki ezeli problem. Süratli, bire birde başarılı Portekiz karşısında da en fazla açık verilen bölgeydi. Raşit Çetiner, birçok aksaklığa rağmen ilk 11’i ancak uzatma dakikalarında bozdu. Alternatifli kadro sıkıntısı, Portekiz ile girilen çekişmedeki en zayıf nokta. 
     Tuncay ve Kemal’in milli takımda futbollarının nasıl ferahladığı, çimlere nasıl bir özgüvenle bastıklarını Fenerbahçelilerin çok iyi gözlemlemesi gerek. Futbolcular küçümsendikleri dedikodu ortamından, yıldız ve kaptan unvanlarını sırtlarına geçirdikleri huzur ortamına geldiklerinde herşey farklı oluyor. 
     
     


SPOR 

























</TEXT>
</DOC>
