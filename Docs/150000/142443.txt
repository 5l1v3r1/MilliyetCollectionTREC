<DOC>
<DOCNO> 142443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/son/sondun27.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Dışişleri Bakanlığı Türkiye, asker bulundurma hakkına sahip 
</HEADLINE>
<TEXT>

     KKTC Dışişleri ve Savunma Bakanlığı, AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori'nin ''Kıbrıs Rum Kesimi Avrupa Birliği'ne tam üye olunca Türkiye'nin işgalci konumuna düşeceği'' yönündeki açıklamasına sert tepki göstererek, Türkiye'nin 1960 Garanti ve İttifak Antlaşmaları çerçevesinde garantör ülke olarak Kıbrıs'ta asker bulundurma hakkına sahip olduğunu vurguladı. 
     Bakanlıktan yapılan yazılı açıklamada, ''BM Genel Sekreteri'nin davetiyle Lahey'de yapılan görüşmelerin Rum tarafının katı tutumu nedeniyle netica alınamadan dağılmasının ardından'', Flori'nin söz konusu açıklamasının ''hayretle karşılandığı'' belirtilerek, ''Açıklama, Flori'nin Kıbrıs'taki tarihi ve hukuki gerçekler hakkında en ufak bilgi sahibi olmadığını ortaya koymuştur'' denildi. 
     Türkiye'nin 1974 yılında, Yunan Cuntası'nın Kıbrıs'ı Yunanistan'a bağlama girişimi üzerine ve Kıbrıs Türk halkını olası bir katliamdan kurtarmak amacıyla 1960 Antlaşmalarının kendisine verdiği garantörlük haklarını kullanarak askeri müdahele yaptığı hatırlatılan açıklamada, bu müdahale sayesinde Kıbrıs Türkünün 11 yıllık esaret hayatından kurtularak özgürlüğüne kavuştuğu kaydedildi. 
     Ada'da 1974 yılından beri bir çatışma yaşanmamasının yegane nedeninin, Türk askerinin Kıbrıs'ta güvenleği fedakarca sağlaması olduğunun altı çizilen açıklamada, Yunanistan ve Rum tarafına demokrasinin 1974 harekatı sonrası yerleştiğinin de unutulması gerektiğine işaret edildi. 
     KKTC Dışişleri ve Savunma Bakanlığı'nın açıklamasında, daha sonra şu ifadelere yer verildi 
     ''1959 ve 1960 uluslararası Kıbrıs anlaşmalarına aykırı bir şekilde Güney Kıbrıs Rum Yönetimi'ni üyeliğe kabul ederek Kıbrıs'taki uzlaşı çabalarına en büyük darbeyi vuran Avrupa Birliği'nin, bu kez de sorumsuz açıklamalar yaparak, Rum tarafını silah zoruyla çözebileceği gibi gerçekleşmeyecek eylemlere sürüklemesinden endişe duyulmaktadır. 
     Avrupa Birliği Komisyonu Sözcü Yardımcısının yaptığı açıklamayı esefle karşılamaktayız.'' 
     





</TEXT>
</DOC>
