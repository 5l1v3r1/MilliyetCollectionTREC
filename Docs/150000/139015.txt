<DOC>
<DOCNO> 139015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sontur26.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan grupta milletvekillerine seslendi... 
</HEADLINE>
<TEXT>

     AK Parti Genel Başkanı Recep Tayyip Erdoğan, olası Irak operasyonu konusunda, ''Bilmelisiniz ki, Hükümetimiz milletin hükümeti olarak, devletin ve milletin geleceği için en doğru kararları alma konusunda son derece titiz davranmaktadır'' dedi. 
     Erdoğan, partisinin TBMM Grup toplantısında yaptığı konuşmada, olası Irak operasyonu ile ilgili gelişmeleri değerlendirdi. ''Grup konuşmalarında sadece Türkiye'nin ve insanlarının kıvancından, mutluluğundan, ekonomik darboğazın ortadan kalktığından söz etmek isterdim, dünya barışından, zengin ve fakir ülkeler arasındaki uçurumun kalkmasından söz etmek isterdim'' diye söze başlayan Erdoğan, şöyle konuştu 
     ''Dünyanın küresel denklemi halen savaşla yoğrulmaya devam etmektedir. Türkiye, dünyada, hele hele kendi sınırlarında ve bu bölgede savaş olmaması için bütün diplomatik girişimleri denemiş, aktif bir siyaset izleyerek inisiyatif almış ve hatta diplomasinin ince dilini bir tarafa bırakarak açık ve net görüşünü ortaya koymuştur. 
     Türkiye'nin barıştan yana çabaları bundan sonra da kesintisiz bir biçimde devam edecektir. Lakin Türkiye'nin çabalarını aşan gelişmelerin ortaya çıkma ihtimaline karşın da devletimizin bekası, milletimizin selameti için gereken tüm kararlar büyük bir dikkat ve titizlilikle alınmaktadır. Devletimiz ve milletimizin çıkarlarını korumak için son derece kararlı bir hükümetimiz olduğunu herkes görmektedir. Hükümetimiz bir yandan geleneksel stratejik ortaklıklarını korumaya özen göstermekte öte yandan milletimizin vermiş olduğu yetkiye ve Türkiye Cumhuriyeti Hükümeti olmaya yaraşır bir biçimde ülkemizin çıkarlarını müdafaa etmiştir.'' 
     
     ''DERSİMİZE ÇOK ÇALIŞTIK...'' 
     Irak'ta savaş olmaması için Türkiye'nin ne kadar çaba sarfettiğini bütün dünyanın gördüğünü ifade eden Erdoğan, sözlerini şöyle sürdürdü 
     ''İktidar olarak Türkiye'nin ulusal çıkarlarını, bölgenin geleceğini, dünyada kurulmaya çalışıldığına dair altı sık sık çizilen yeni dünya düzeninin nasıl olması gerektiğini düşündük, düşünmeye devam ediyoruz. Sizinle görüşlerinizi paylaştık. 
     Dersimize çok çalıştık, düşüncelerimize ve çalışmalarımıza göre üç düşündük bir konuştuk, beş düşündük bir konuştuk... Bütün bu süreç boyunca stratejik ortağımız ABD ile aramızdaki ilişkileri, Türkiye ve ABD arasındaki tarihi ve siyasi ilişkilerin derinliğine ve önemine uygun bir biçimde karşılıklı saygıya dayalı olarak ve hassasiyetlerimizin karşılıklı olarak anlaşıldığı bir zeminde de devam ettirdik. 
     Sadece ABD ile değil, AB ülkesi dostlarımız, Rusya ve İslam ülkeleri ile en şeffaf dürüst, açık ilişkileri kurmaya özen gösterdik. Bu titizliğimizin gereği olarak da ABD'nin her kademesindeki yetkililere, bölgenin ve Türkiye'nin hassasiyetlerini anlatmaya çalıştık.'' 
     
     ''SON SÖZ HENÜZ SÖYLENMEDİ'' 
     AK Parti Genel Başkanı Erdoğan, Irak'ta barış umudunun halen tükenmediğini, son sözün henüz söylenmediğini, muhtemel savaşın meşruiyetinin ise bütün dünyada ve BM Güvenlik Konseyi'nde bugüne kadar tartışıldığını belirtti. Erdoğan, şöyle konuştu 
     ''Dün görüştüğümüz BM Genel Sekreteri Kofi Annan'ın barış için umudunu halen koruduğunu ifade etmiş olmasını da önemsiyorum. 
     Bütün bunlardan sonra Türk Silahlı Kuvvetlerinin yabancı ülkelere gönderilebilmesi ve yabancı silahlı kuvvetlerinin Türkiye'de bulunmasına ilişkin tezkereler Hükümet tarafından gönderildi veya gönderilecek. 
     Bilmelisiniz ki Hükümetimiz, milletin hükümeti olarak devletin ve milletin geleceği için en doğru kararları alma konusunda son derece titiz davranmaktadır. 
     Bu nedenle alınan her kararın arkasında bu coğrafyada yaşıyor olmanın gerekleri, Türkiye'nin jeostratejik çıkarları, bölge ve dünya barışına Türkiye'nin yapacağı katkılar ve bu milletin selametini gözetme kaygısı vardır. Bu noktadan sonra muhtemel gelişmeleri tarihi ve saatini size bildireceğimiz bir toplantıda bu konuları sizlerle tartışacağız ve grup kararı almadan da nihai bir karara varacağız.'' 
     





</TEXT>
</DOC>
