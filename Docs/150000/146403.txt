<DOC>
<DOCNO> 146403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/30/son/sonspo05.html </URL>
<DATE> 2003/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı kart gördü, hakemi yumrukladı... 
</HEADLINE>
<TEXT>

     Bursa'daki bir amatör küme maçında, hakem, kırmızı kart gösterdiği futbolcu tarafından yumruklandı. 
     Emek Belediyespor ile Akpınarspor arasında Bağlarbaşı semt sahasında oynanan karşılaşmada, hakem Suat Bıçak, kendisine hakaret ettiği gerekçesiyle Emek Belediyesporlu futbolcu Serkan Aydın'ı kırmızı kartla oyundan attı. 
     Karta sinirlenen genç futbolcu, hakem Suat Bıçak'a önce küfür etti, sonra da yumruk attı. Hakemle futbolcu arasında yaşanan arbede, sahaya giren güvenlik görevlilerince önlendi. Karşılaşma tatil edilirken, hakem Suat Bıçak Hürriyet Polis Merkezi'ne giderek, Serkan Aydın'dan şikayetçi oldu. 
     Şikayet üzerine gözaltına alınan Serkan Aydın'ın, ifadesinde, kırmızı kartın gereksiz olduğunu, bu nedenle sinirlenerek hakemi sadece ittiğini söylediği öğrenildi. 
     Serkan Aydın'ın, sorgulamasının tamamlanmasının ardından adliyeye sevk edileceği bildirildi. 
     





</TEXT>
</DOC>
