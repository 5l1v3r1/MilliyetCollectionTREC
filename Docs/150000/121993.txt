<DOC>
<DOCNO> 121993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur08.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'de saflar netleşiyor... 
</HEADLINE>
<TEXT>

     Aralık ortasında toplanacak Büyük Kongre'de Tansu Çiller'in yerine yeni genel başkanını seçecek olan DYP'de saflar netleşmeye başladı. 
     Büyük Kongre'ye iki hafta kala taraflar, aday olmaları beklenen Elazığ Milletvekili Mehmet Ağar ve İlhan Kesici etrafında saf tutmaya başladı. Ağar'ı daha çok eski milletvekillerinin, Kesici'yi ise Tansu Çiller'e yakın isimlerle eski ve yeni il başkanlarından oluşan bir grubun desteklediği kaydediliyor. 
     DYP'de her an değişen dengelere göre Mehmet Ağar cephesinde Hayri Kozakçıoğlu, Celal Adan, Yıldırım Ulupınar, Nevfel Şahin, Musa Konyar, Yahya Çevik, Mustafa Eren, Murat Akın, Salim Ensarioğlu, Mümtaz Yavuz, Mehmet Baysarı, İlyas Yılmazyıldız, Erdoğan Sezgin, Saffet Kaya, Yusuf Bahadır gibi GİK üyeleri ve eski milletvekillerinin bulunduğu belirtiliyor. 
     İlhan Kesici cephesinde ise Nevzat Ceylan, Kani Aydoğdu, Süleyman Soylu gibi isimlerin de bulunduğu bir grup eski ve yeni il başkanının yer aldığı dikkat çekiyor. 
     Bunların yanı sıra Çiller'e yakın isimler olarak gösterilen Mehmet Ali Yavuz, Mustafa Örs, Ahmet Uyanık, Eyüp Aşık, Halit Dağlı, Ömer Barutçu, Sabri Güner, Nurhan Tekinel, Doğan Baran'ın da Kesici'yi desteklediği belirtiliyor. 
     Partiye geri dönen ve aralarında Hamdi Üçpınarlar'ın da bulunduğu DTP'lilerin de Kesici tarafında yeraldığı vurgulanıyor. 
     Kesici ve Ağar'ın dışında İsmet Attila, Ufuk Söylemez, Mehmet Sağlam, Rıza Akçalı gibi potansiyel genel başkan adaylarının verecekleri kararın da dengeler üzerinde rol oynaması beklenirken, "bekle-gör" taktiği uygulayarak hava koklayanlar ise çoğunluğu oluşturuyor. 
     





</TEXT>
</DOC>
