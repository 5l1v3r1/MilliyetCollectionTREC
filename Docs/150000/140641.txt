<DOC>
<DOCNO> 140641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sontur36.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un yeni emniyet müdürü Celalettin Carrah... 
</HEADLINE>
<TEXT>

     İstanbul Emniyet Müdürlüğü görevinden istifa eden Hasan Özdemir, 2 dönem halinde İstanbul'da en uzun süre görev yapan emniyet müdürü oldu. 
     A.A muhabirinin derlediği bilgilere göre, Özdemir, İzmir Emniyet Müdürlüğü yaptığı dönemde, Resmi Gazete'nin 4 Ağustos 1997 tarihli sayısında yayımlanan İçişleri Bakanlığı kararıyla Ramazan Er'in yerine İstanbul'a atandı. 
     2000 yılında Ardahan Valiliği'ne atandığı için İstanbul Emniyet Müdürlüğü'nden ayrılan Özdemir, 9 Ağustos 2000 tarihinde başladığı valilik görevini yaklaşık 10 ay sürdürdü. 
     Bu süre sonunda vali kadrosuyla yeniden İstanbul Emniyet Müdürlüğü'ne getirilen Özdemir, 8 Haziran 2001 tarihinde Kazım Abanoz'dan görevi yeniden devraldı. 
     Özdemir, 2 dönem halinde yaklaşık 4 yıl 9 aylık hizmet süresiyle İstanbul'da en uzun görev yapan Emniyet Müdürü unvanını da aldı. 
     
     GEÇMİŞ MÜDÜRLER 
     İstanbul'un ilk emniyet müdürü, 1935 yılında göreve başlayan Fehmi Vural oldu. 
     Fehmi Vural'dan sonra sırasıyla Salih Kılıç, Sadrettin Aka, Muzaffer Akalan, Selahattin Korkut, Kamuran Çukruk, H. Nihat Pepeyi, Ahmet Demir, Sebati Ataman, İ. Hakkı Baykal, Cemal Göktan, Kemal Aygün, Ahmet Tekelioğlu, Ethem Yetkiner, Alaattin Eriş, Hayrettin Nakipoğlu, Cemal Tarlan, Faruk Oktay, Abdülvahit Erdoğan, Nevzat Emrealp, Necati İşçen, Necdet Uğur, A. Haydar Özkın, Muzaffer Çağlar, Nihat Aslantürk, Ahmet Paftalı, Arif Yüksel, Mehmet Akzambak, Nihat Kaner, Nazmi İyibil, Hayri Kozakçıoğlu, Şükrü Balcı, Mustafa Yiğit, Ünal Erkan, Hamdi Ardalı, Mehmet K. Ağar, Necdet Menzir, Orhan Taşanlar, Kemal Yazıcıoğlu, Ramazan Er ve Hasan Özdemir ile Kazım Abanoz görev yaptı. 
     Özdemir'den boşalan göreve vekaleten atanan Sivas Emniyet Müdürü Celalettin Cerrah ise kentin 43. emniyet müdürü olacak. 
     İstanbul'da en kısa süre görev yapan müdür ise 22 Mayıs ile 1 Haziran 1954 tarihleri arasında 10 gün görev yapan Ethem Yetkiner oldu. 
     
     ÖZDEMİR'İN BİYOGRAFİSİ 
     Gaziantep'te 1947 yılında doğan Hasan Özdemir, 20 yaşında Ankara Polis Koleji'ni, 3 yıl sonra da Polis Akademisi'ni bitirerek, Adana İl Emniyet Müdürlüğü'nde komiser yardımcısı olarak göreve başladı. 
     1985 yılına kadar çeşitli illerde değişik görevlerde bulunan Özdemir, Ağrı, Malatya, Ankara, Samsun ve İçel'de il emniyet müdürü olarak görev yaptı. 
     Evli ve 2 çocuk babası olan Özdemir, yurtiçinde narkotik ihtisas ve narkotik istihbarat, Amerika'da da terör olaylarıyla ilgili mesleki kurslara katıldı. 
     





</TEXT>
</DOC>
