<DOC>
<DOCNO> 100833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur30.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet üzerinden banka soygunu... 
</HEADLINE>
<TEXT>

     Manisa'da, geliştirdikleri program sayesinde, internet kafeden banka işlemi yapan kişilerin hesap bilgilerine ulaşan ve hesaplarındaki parayı çeken şebekenin dört üyesi, polis ve bankanın işbirliğiyle yakalandı. 
     Alınan bilgiye göre, çeşitli banka müşterilerinin hesaplarındaki paraların bilgileri dışında çekildiği yönündeki şikayetler üzerine başlatılan incelemede, paraların Manisa'daki Garanti Bankası'nda ''Atilla Yüce'' hesabına aktarıldığı belirlendi. Bu hesabın sahte belgelerle açıldığını belirleyen Manisa Emniyet Müdürlüğü Kaçakçılık ve Organize Suçlar Şube Müdürlüğü ekipleri, Garanti Bankası Teftiş Kurulu Başkanlığı'nın verdiği teknoloji ve uzman desteğiyle sürdürdükleri uzun çalışma sonrası, hesaplarından para çekilen kişilerin ortak noktalarının, İzmir'in Karşıyaka İlçesi'ndeki bir internet cafeden banka hesaplarına girmeleri olduğunu belirledi. 
     Sanıkları yakalamak için bir banka hesabı oluşturarak, bu cafedeki bilgisayarlardan işlem yapan ekipler, takibe başladılar. Açılan hesaptan ''Atilla Yüce'' hesabına havale yapan teknolojik banka dolandırıcılarından Musa Hayta ile Mehmet Birgül, parayı çekmek için Manisa Garanti Bankası Şubesi'ne geldiklerinde yakaladılar. 
     Operasyonu genişleten ekipler, olayla ilgilerinin bulunduğu gerekçesiyle Bahadır Sancak ile babası Ahmet Sancak'ı da gözaltına alırken, Ahmet Akyürek'i de aramaya başladılar. 
     Sanıkların sorgularında, geliştirdikleri ve Karşıyaka'daki bir internet cafedeki bilgisayarlara yükledikleri program sayesinde, buradan internet aracılığıyla banka hesaplarına giren kişilere ait tüm gizli bilgileri kayıt altına aldıklarını, daha sonra bu bilgileri kullanarak girdikleri hesaplarda bulunan paraları, sahte kimlik ve belgelerle Atilla Yüce adına açtıkları hesaba aktardıklarını itiraf ettiler. 
     Olayla ilgili incelemenin devam ettiğini belirten yetkililer, bu yöntemle çok sayıda kişinin hesaplarından, ilk belirlemelere göre 100 milyar lira civarında para aktarıldığının belirlendiğini söylediler. 
     Gözaltına alınan sanıklardan Musa Hayta ve Mehmet Birgül sevk edildikleri Manisa Adliyesi'nde tutuklanarak cezaevine gönderilirken, Bahadır Sancak ve Ahmet Sancak tutuksuz yargılanmak üzere serbest bırakıldı. Ahmet Akyürek hakkında ise gıyabi tutuklama kararı çıkarıldı. 
     Konuyla ilgili basın toplantısı düzenleyen Manisa Valisi Rasih Özbek, Türkiye'de böyle bir suçla ilk kez karşılaşıldığını, bu nedenle vatandaşı uyarmak amacıyla basın toplantısı düzenlediğini belirterek, ''Tüm bankaların internet bankacılık sistemlerini tehdit edecek bir suç şebekesini ortaya çıkardık. Vatandaşlar, güven duymadıkları internet merkezlerinden banka hesaplarına kesinlikle girmesin. İnternet cafelerde, bu gibi suçların önüne geçilmesi açısından gerekli denetimleri başlattık. Bankalarımız da, gelişen teknoloji nedeniyle, internet bankacılık sistemlerini tekrar gözden geçirmeli'' dedi. Vali Özbek, çalışmalarından ve işbirliğinden ötürü Manisa Polisi ile ve Garanti Bankası yetkililerine teşekkür etti. 
     





</TEXT>
</DOC>
