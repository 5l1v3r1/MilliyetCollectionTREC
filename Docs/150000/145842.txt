<DOC>
<DOCNO> 145842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/28/guncel/gun10.html </URL>
<DATE> 2003/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüfekle Apache düşürülemez 
</HEADLINE>
<TEXT>

Iraklının düşürdüğü söylenen helikopter görüntüsü büyük yankı yaptı. Uzmanlara göre, Apache’leri tüfekle düşürmek mümkün değil 
     ÖNAY YILMAZ İstanbul 

     Uzmanlara göre, Boeing firması tarafından üretilen Apache helikopterlerinin yerden namlulu tüfek ya da buna benzer herhangi bir silahla düşürülmeleri mümkün değil uçaksavar mermilerine karşı bile korumaya sahip. 
     Türk Havacılık ve Uzay Sanayii’nden TAİ Yılmaz Güldoğan, düşürüldüğü iddia edilen Apache helikopterinin, tüfekle indirilmesinin mümkün olmadığını belirterek, "Bunlar son derece gelişmiş üstün teknoloji ve silaha sahipler. Bunlar 2 bin feet’in altında yere yakın operasyon yapmaz, çünkü ihtiyaçları yok" dedi. 
     Helikopterde operasyon sırasında iki pilotun görev yaptığını belirten Güldoğan, "Biri pilot, diğeri silahçı olarak görev yapar. İkisinin önünde tam kumanda var. Pilota bir şey olduğu zaman, ikinci kişi helikopteri tamamen kontrol edebilir" diye konuştu. 
     
     Teknik arıza 
     Savunma ve Havacılık Dergisi’nden uzman İbrahim Sünnetçi de, helikopterlerin 23 mm.’lik zırh delici uçaksavar mermilerine karşı koruma sağlayacak şekilde yapıldığını belirterek, "Camlar ve pervaneler de aynı şekilde bu mermilere karşı korumalı. Yakıt tankının içindeki aksam, deliği kapatacak biçimde imal edilmiştir. Motorda yağ kalmasa bile 30 dakika uçabilir. Yara almalarına rağmen geri dönebilir" şeklinde konuştu. 
     Sünnetçi, Apache’nin en zayıf yerinin kuyruk rotoru olduğunu kaydederek, "Ama görüntüdeki köylünün bu helikopteri elindeki 7.62’lik mermisi olan M1 tüfeğiyle vurması mümkün değil. İnmesi büyük olasılıkla teknik arızadan kaynaklanmıştır" dedi. 
     


GÜNCEL 






















</TEXT>
</DOC>
