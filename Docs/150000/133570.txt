<DOC>
<DOCNO> 133570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/spor/spo07.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
FRANSIZ İHTİLALİ 
Dünya Şampiyonası’nın ilk ayağı Monte Carlo’da sezona müthiş giren Fransız Citroen ile kardeşi Peugeot arasındaki rekabet, ralli dünyasına renk getirdi 
     Çekişme sinyali 
     DÜNYA Ralli Şampiyonası’nın start aldığı Monte Carlo Rallisi, bu sezon parkurlarda müthiş bir çekişme yaşanacağının sinyallerini de verdi. Ford’dan iki kurt pilot Colin McRae ve Carlos Sainz’ı kaparak güçlenen Citroen, geçen yıl birinciliği sonradan elinden alınan Sebastian Loeb’in de yine zirveye çıkmasıyla ilk üçe ambargo koydu. İyi başlayan şampiyon Gronholm’ün kaza yaparak gerilere düşmesiyle Monte Carlo’da hüsran yaşayan Peugeot ise gözünü üç hafta sonra İsveç’te 4’te 4 yapmaya dikti. 
     
     TOMSFED inceledi 
     AYNI Fransız gruba bağlı olmasına rağmen rallide kıyasıya bir rekabete girişen Peugeot ile Citroen’i zorlaması beklenen Subaru ise daha ilk gün yolda kaldı. Ford’un genç yıldızı Markko Martin de 4.’lükte umut verdi. Üç Peugeot dışında ilk ona giren diğer isimler ise Armin Shwarz Hyundai ile Didier Auriol Skoda oldu. Bir ay sonra Antalya’da üçüncü ayağa ev sahipliği yapacak olan TOMSFED de Monte Carlo’da dört kişilik bir ekiple çalıştı, incelemelerde bulundu. 
     
Usta dönüyor      YARIŞ dünyasının tecrübeli ismi Ethem Genim, yeni sezonda birkaç yıldır ayrı kaldığı pistlere dönüşün müjdesini verdi. Genim, bir dönem fabrika pilotluğunu yaptığı Renault’un depoya çekilen iki Megane’nı elden geçirerek, toprak ve asfalt piste hazırlayacak. Genim’in Copilotluğunu Sibel Tüzün yapacak. Ethem Genim şirketi Performans Team ile Clio Cup’ı düzenlemeyi de sürdürecek. 
     
Ödüllü buluş      YAKIT ve enerji kullanımında yüzyılın buluşlarını gerçekleştiren bilim adamı Prof.Dr.Ali Erdemir, CLS teknolojisini Eresin Otel’de tanıttı. ABD Enerji Bakanlığı tarafından da ödüllendirilen Erdemir’in buluşu Motor Silk, benzinli, dizel ve LPG ile çalışan araçlarda sürtünme katsayısının sebep olduğu güç ve yakıt kayıplarını azaltarak 20’lere varan oranda tasarruf ve performans artışı sağlıyor. 
     
Transfer bombalarıCitroen, Ercan Kazaz birlikteliği başlarken, Serkan Yazıcı ile Ford Rally Turkey’nin flörtü son aşamaya geldi 
     Rüzgar esiyor 
     TÜRKİYE Ralli Şampiyonası’nın start almasına bir ay kala peş peşe patlayan transfer bombaları yeni sezonun oldukça iddialı geçeceğinin sinyallerini veriyor. Sponsor bulamadıkları iddiasıyla Team Taksi ile yollarını ayıran Serkan Yazıcı’nın, Ford Rally Turkey flörtü ile renklenen transfer rüzgarı, Citroen - Ercan Kazaz birlikteliğiyle fırtınaya dönüştü. 
     
     Dinç de Citroen’de 
     YILLARIN tecrübeli pilotu Nejat Avcı ile yollarını ayıran Citroen Sport, dev bir ortaklığa imza atarak takım direktörlüğüne getirdiği Ercan Kazaz’ı direksiyon başına geçmeye de ikna etti. Citroen Sport’un atölye hizmetlerini de üstlenen Ercan Kazaz, göreve gelir gelmez ilk transferini yaptı ve geçen yılın Grup N şampiyonu Hakan Dinç’i birinci pilot olarak takıma kazandırdı. 
     
Ecclestone AB’ye küstü      FORMULA 1’İN patronu Bernie Ecclestone, tütün yasağını bir yıl erkene çekerek 2005 sonunda uygulama kararı alan Avrupa Birliği’yle bağlarını birer birer koparıyor. Ecclestone, 2006’ya kadar sözleşmesi olmasına rağmen Avusturya’daki Spielberg pistinde bu sezon son kez yarış yapılacağını duyurdu. FOA Başkanı, "Bu işin sorumluluğunu yasağı uygulama kararı alan Avusturya Sağlık Bakanı’nda arayın" dedi. Ecclestone, "Gelecek yıl Şangay Çin ve Bahreyn, 2005’te İstanbul ve ardından Rusya takvime girecek. Avrupa’nın merkezinde beş veya altı yarış kalacak" diye konuşu. 
     
FORD MOTOR COMPANY      SERHAN ACAR 

     Son 3 senedir markalar şampiyonasını Peugeot’nun ardından 2. sırada bitiren Ford’da, 2003 için köklü değişiklikler yapıldı. 2002 sezonunda 3 ralli kazanan Ford, bu sene genç pilotlarla yarışmayı tercih ediyor. 1999’dan beri Ford için yarışan 1995 yılının Dünya şampiyonu Colin McRae ve diğer tecrübeli pilot Carlos Sainz, 2003 sezonu için Citroen’e geçtiler. Böylece, takımın birinci pilotluğuna Estonyalı Markko Martin yükselmiş oldu. Martin 2002’deki bir çok rallide Sainz ile McRae’yi geride bırakmıştı. 27 yaşındaki Martin’in yanında, takımın ikinci otomobilini 22 yaşındaki Francois Duval kullanıyor. Ford Puma ile Junior Dünya Ralli Şampiyonası’na genç Belçikalı’nın yanısıra Ford 14 yarışa da katılması düşünülen 3. Focus’u ise, 22 yaşındaki genç Finli Mikko Hirvonen’e verdi. 
     2003’te Pirelli yerine Michelin ile yarışacak olan Ford’da, Focus’un yeni versiyonunun Nisan ayında yarışmaya hazır olacağı belirtiliyor. 1979’dan beri markalar ve 1981’den beri pilotlar şampiyonluğunu kazanamayan Ford’un 2003 yılındaki hedefi belli Peugeot’lar ile şampiyonluk için mücadele ederek tecrübesiz pilotlarına rağmen ralliler kazanabilmek. Böylesine büyük bir firma için 2. olmanın başarı sayılmadığını unutmamak gerek. Ancak Ford, ilk etap Monte Carlo’da beklediğini bulamadı. En iyi dereceyi 7. olan Duval aldı. 
     
FIA çark etti      İtiraz geldi 
     ULUSLARARASI Otomobil Sporları Federasyonu FIA , Formula 1’de yeni sezondan itibaren uygulanacak kural değişikliklerini gelen tepkiler üzerine geri çekti. Elektronik sistemlerin sezon başından itibaren kaldırılmasını kararlaştıran FIA, takımlardan gelen itirazlar üzerine bu değişikliği yeniden gözden geçirdi ve belirli bir zaman içinde uygulanmasına karar verdi. 
     
     Yedek oto 
     YENİ kararlarla yasaklanması düşünülen otomobillerden, takımlara bilgi transferi 2003’de de mümkün olacak. Bu sistem 2004’ten itibaren uygulanmaya başlanacak. Daha önce yedek otomobillerin kullanılamayacağı şeklinde çıkan karar da yumuşatıldı. Buna göre bir sürücünün otomobili tamir edilemeyecek şekilde hasar görmesi halinde yedek otomobili kullanmasına izin verilecek. 
     
Türkiye’nin tanıtımı      MÜMTAZ TAHİNCİOĞLU TOMSFED Başkanı 

     Bu hafta, Dünya Ralli Şampiyonası’nın ilk ayağına ev sahipliği yapan Monte Carlo’nun WRC ve Formula 1’e verdiği öneme değinmek istiyorum. Öncelikle Monte Carlo, bu tür organizasyonları yapabilmek için hiç de uygun bir yer değil. Dünya’nın en çok tanınan ülkelerinden birisi olan Monte Carlo, nüfus ve yaşam alanı açısından bakıldığında dünyadaki en ufak ülkeler arasında yer alıyor. Formula 1’e ev sahipliği yapabilmek için tüm caddelerini pist haline getiren bu küçücük ülkede, bırakın bir dünya şampiyonası rallisi organize etmeyi, sadece bir etap olarak kullanıbilecek dağ yolu dahi yok.. 
     İşte bu nedenle rallinin adı Monte Carlo Rallisi olmasına rağmen, etapların tamamı Fransa toprakları içerisindeydi. Sadece rallinin startı ve finişi Monaco’da yapıldı ve servis alanı olarakta Monaco limanı kullanıldı. Ancak Monte Carlo Rallisi bu sene tam 71. kez organize edildi. Aynı durum Formula 1 için de geçerli. 
     İşin sırrı şu Monte Carlo böylesine büyük spor organizasyonların ülkenin tanıtımı açısından ne kadar büyük bir önem taşıdığını çok önceden fark etmiş. Ve tüm dünyada tanınmasına karşın, bu iki önemli yarışı organize edebilmek ve ülkelerini biraz daha tanıtabilmek için var güçleriyle çalışıyorlar. 
     Biz Türkiye olarak, Monte Carlo ile karşılaştırıldığında inanılmaz derecede büyük insan gücüne, ralli yapılabilecek yüzlerce kilometrelik yola ve muhteşem bir coğrafyaya sahibiz. Ve Türkiye olarak, kendimizi tanıtmaya çok ihtiyacımız var. Bu tip organizasyonların tanıtım gücünü mümkün olan en iyi şekilde kullanmak federasyonun öncelikli hedefleri arasında yer alıyor. Biz Dünya Ralli şampiyonası’na talip olduğumuzda, ülkemizi tanıtmayı hedef listesinin en üst basamağına yerleştirmiştik. 
     Tüm dünyanın keşfettiği bu muhteşem tanıtım fırsatı için starta 4 haftanın kaldığı şu günlerde var gücümüzle çalışıyoruz. Ve bu süreç içinde herkesin desteğine ihtiyacımız olduğunu bir kez daha hatırlatıyoruz. 
     



 SPOR 
























</TEXT>
</DOC>
