<DOC>
<DOCNO> 123347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sonspo04.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Saral Trabzonspor zarar görmesin diye açıklama yapmadım... 
</HEADLINE>
<TEXT>

     Trabzonspor'da gerçekleştirilecek olağan genel kurul öncesi başkanlığa adaylığını ilk açıklayan Ercan Saral, Trabzonspor'un zarar görmemesi için başkanlığa adaylığından sonra bir açıklama yapmayarak sessiz kaldığını söyledi. 
     Ercan Saral, Zorlu Grand Otel'de düzenlediği basın toplantısında, yaklaşık 4 ay önce başkanlığa adaylığını açıkladığını dile getirerek, ''Ancak bu süre içinde hiç kimseye açıklama yapmadım. Trabzonspor'un herhangi bir zarar görmesini istemedim. Bu süre içinde yönetimi ve projelerimizi oluşturduk. Başkanlığa adaylıktan çekilme gibi bir durum yok'' dedi. 
     Genç ve güçlü bir yönetim oluşturduklarını da ifade eden Saral, şöyle konuştu 
     ''İstanbul'da da işadamlarından destek aldık. Kulübün onursal başkanı Mehmet Ali Yılmaz ile akrabam olan Futbol Federasyonu Başkanı Haluk Ulusoy ile de görüştük. Yönetim olarak bu işin üstesinden geleceğimizi düşünüyoruz. Sağlam olarak geliyoruz. Delegeler de Trabzonspor'un geleceği için oy versinler. Biz koltuk sevdası değiliz. Trabzonspor'a hizmet etmek istiyoruz.'' Saral, oluşturdukları yönetim kurulunda üyelerden 12'sinin Trabzon'dan olduğunu da sözlerine ekledi. 
     





</TEXT>
</DOC>
