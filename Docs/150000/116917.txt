<DOC>
<DOCNO> 116917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sondun36.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Blair Halkın seçtiği yeni hükümetle çalışma arzusundayız... 
</HEADLINE>
<TEXT>

     İngiltere Başbakanı Tony Blair, Türk seçmeninin kararını verdiğini, halkın seçtiği hükümetle çalışma arzusunda olduklarını söyledi. 
     Blair, aylık basın toplantısı sırasında, bir gazetecinin sorusu üzerine Türkiye'deki seçim sonuçlarını değerlendirirken, sonuçların dün akşam ortaya çıkmasının ardından kazanan parti tarafından yapılan açıklamaları ''cesaret verici'' bulduğunu belirtti. 
     ''Yeni hükümetle çalışmayı dört gözle beklediğini'' kaydeden Blair, İngiltere'nin Türkiye'nin AB üyeliğini kuvvetle destekleyen bir ülke olduğunu hatırlattı. 
     Yeni hükümetle hem Türkiye'nin AB üyeliği, hem de Avrupa'nın savunma kimliğine ilişkin sorunları çözmek üzere birlikte çaba göstermeyi sürdüreceklerini ifade eden Blair, seçim sonrasında özellikle AB konusunda yapılan açıklamaları son derece olumlu bulduğunu ifade etti. 
     Blair, sözlerini tamamlarken, ''Tabii Türk seçmeninin kimi seçeceğine karar vermesi bizim işimiz değil, seçmenin kendi kararıdır. Ama Türk halkı kimi seçerse onunla çalışmayı arzuluyoruz'' dedi. 
     





</TEXT>
</DOC>
