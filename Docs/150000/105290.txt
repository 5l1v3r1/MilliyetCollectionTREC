<DOC>
<DOCNO> 105290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/soneko14.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Masum Türker, İMKB'yi ziyaret etti 
</HEADLINE>
<TEXT>

     Devlet Bakanı Masum Türker, ''Reel sektörden uzaklaşan bir borsa anlayışı, Türkiye'nin sermayede demokrasi yaratılması ve sermayenin tabana yayılması olgusuna aykırı bir yaklaşımdır'' dedi. 
     Türker, İstanbul Menkul Kıymetler Borsası İMKB Başkanı Osman Birsen'i makamında ziyaret etti. Ziyaret sırasında basın mensuplarına açıklama yapan Türker, Türkiye sermayesinin kalbinin attığı yeri görmek istedikleri için bu ziyareti gerçekleştirdiklerini ifade etti. 
     İMKB'nin kısa geçmişine rağmen şanslı bir borsa olduğunu ve 1980'lerin ardından ekonomide serbestleşme politikasının uygulanmasıyla ekonominin candamarlarından biri haline geldiğini vurgulayan Türker, devamla şunları söyledi 
     ''Sermaye piyasasından beklenen Türkiye için daha alınmış değil. Özellikle reel sektörden uzaklaşan bir borsa anlayışı, Türkiye'nin sermayede demokrasi yaratılması ve sermayenin tabana yapılması olgusuna aykırı bir yaklaşımdır. Borsa derinleşmedikçe 5-6 spekülatörün borsayı istediği gibi yönlendirme şansı vardır. Bunun önüne geçmek için, hepbirlikte borsanın derinleşmesine, borsada işlem gören firma sayısının artmasına özen göstermeliyiz. Tüm sektörler borsada işlem görme aşkı ile yanmalı, bunu da yaratabilmek için hep birlikte önce reel sektörün borsaya açılabilir bir borsa kredisine sahip olma hedefimiz olmalı.'' Masum Türker konuşmasında, ''Spekülatörlerle yönetilen bir borsa değil, reel ekonominin gerçekleri ile yönetilen bir borsa olgusu yaratmak zorundayız'' dedi. 
     Türker, ''Bugün örneğin Avrupa Birliği ile ilgili yanlış bir haber, o haberin doğruluğu incelenmeden üzerinde durulup borsa değişiklik gösteriyorsa, bu demektir ki, borsa ihmal edilmiştir. Benim bakanlığım döneminde bu olmayacak.'' Reel sektörün önünün açılması, ekonomik büyümenin üretime dayalı gerçekleşmesi ve vatandaşın sahip olduğu tasarrufların değerlendirilmesi için borsanın reel gerçeklerle yönetilmesi gerektiğini vurgulayan Türker, bu konuda gerekli kurumsal çalışmaların yapılacağını bildirdi. 
     
     BİREYSEL EMEKLİLİK FONLARI BORSAYI CANLANDIRACAK 

     Seçim dönemi olmasına rağmen borsa için önemli olan sigorta şirketleriyle ilgili yasal düzenlemelerin sürdüğünü ve bu konuda bir tasarı hazırlanacağını belirten Türker, şöyle devam etti 
     ''Hazine'de bununla ilgili çok güzel çalışmalar yapılmıştır. Yakın tarihte devreye girmesi beklenen bireysel emeklilik fonlarının borsayı canlandıracağını düşünüyorum. Borsada işlem gören şirketlerin de bu arada kendi içinde örgütlenmeleri gerekiyor. Onların o zaman kendi haklarını savunmaları ve belirli oyunların önüne geçilmesi mümkün olacaktır. Reel sektörün önünü açma olgusunda borsanın reel sektöre endekslenmesi olgusu yatıyor. Borsayı izlemiş dışından denetleyici kişi olarak söyleyebilirim ki, şu ana kadar beklentinin ötesinde bir yöne gitmiştir. Bu konuda borsada işlemlerin gerçekleşmesinde rol oynayan aktörlerin reel sektörle birlikte analizlerine, değerlendirmelerine önem vermeleri gerekir.'' Devlet Bakanı Türker, borsadaki hedefin, Türkiye'de reel sektör içinde rol oynayan şirketlerin en az yüzde 50'sinin borsada işlem görmesi olduğunu kaydetti. 
     Borsaya uzun vadede reel sektörü canlandırmak amacıyla yaklaşmak durumunda olduklarını belirten Türker, ''Halkımıza güvenilir bir yer, ülke sermayesinin kalbi olarak burayı işaret etmelerini sağlamalıyız'' dedi. 
     Masum Türker, Osman Birsen'i ziyaretinin ardından seans salonunda brokerlarla görüştü. Bazı brokerlarla da sohbet eden Türker, ''Başarabilmem için borsanın iyi olması lazım. Ekonomiyi sanal olmaktan çıkarıp, reel baza oturtmak sizinle işbirliğine bağlı. Bizim kısa zamanda hep birlikte Türkiye'nin bu ülkede yetişenler tarafından yönetildiğini herkese öğretmeliyiz'' diye konuştu. 
     Bir bakanın uzun süredir ilk kez borsaya önem verdiğini ifade eden Türker, ''Ben Anadolu'dan gelmiş biriyim. Ben, borsanın, sizlerle birlikte enerjimizi sinerjiye dönüştürürsek başarabileceğine inanıyorum'' dedi. 
     
     "YAYINLANAN HİÇBİR ANKETE İNANMAYIN" 

     Bakan Türker, bir brokerin seçim yasasında değişiklik yapılacağı tartışmalarını hatırlatması üzerine, ''Hayır, hiç öyle bir şey yok. Yayınlanan hiçbir ankete inanmayın. Çünkü Türkiye'de seçimin gerçek sonuçlarını yansıtacak ankette denek sayısının 14 bin olması lazım. Şimdi ise 7 bin'' şeklinde konuştu. 
     Türker, borsanın reel ayağını kırmaya yönelik söylentilere hep birlikte karşı konulması gerektiğini vurguladı. 
     Masum Türker, ''seçimin pimi çekilmiş bir bomba olduğu, bombanın da muhakkak sandıkta patlaması gerektiği'' ifadesini tekrarladı. 
     
     BİRSEN "BORSA, KAPASİTESİNİ TAM OLARAK KULLANAMIYOR" 

     İMKB Başkanı Osman Birsen de, Türkiye'de sermaye piyasalarının çok genç olmasına rağmen borsanın fonksiyonun zaman içinde arttığını, ancak kapasitenin tam olarak kullanılamadığını söyledi. 
     Çevresel şartların kendilerini engelleyen unsurlardan biri olduğunu dile getiren Birsen, ''Sermaye piyasasına verilecek öncelik, bu fonksiyonumuzun artmasını ve ekonominin sermaye piyasasından daha fazla yararlanarak daha kalıcı ve daha üst seviyede gelişmesini temin edecektir'' dedi. 
     Birsen, bugüne kadar 225 milyar dolarlık kaynak yarattıklarını, 12-12.5 milyar dolarlık kaynağın son 4-4.5 yıla ait olduğunu kaydederek, bunun istenen ölçüde olmadığını vurguladı. 
     Borsada işlem gören şirketlerin tek çatı altında toplanması konusunda Türkiye Aracı Kuruluşlar Birliği'nin bir başlangıç yapısı oluşturduğunu ve bunun yakın gelecekte kamuoyuna duyurulacağını duyuran Birsen, ''Sigorta konusu da borsamızın gelişmesi açısından en önemli konudur. Diğer borsalara bakıldığında o borsaların kaynağının yüzde 70-75'inin bu kaynaktan geldiğini görüyorsunuz'' dedi. 
     





</TEXT>
</DOC>
