<DOC>
<DOCNO> 104483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur25.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gece kulübüne gelen müşterilere hesaplı tuzak kurmuşlar 
</HEADLINE>
<TEXT>

     Beyoğlu'nda sahibi olduğu eğlence yerinde, müşterilere yüksek hesap çıkardığı ve itiraz edenlerden silah zoruyla para tahsil ettiği gerekçesiyle 7 adamıyla birlikte gözaltına alınan bir kişinin, 7 yıl önce de 2 iş ortağını öldürttüğü ve olaya ''sokak kavgası'' görüntüsü verilmesini sağladığı belirlendi. 
     İstanbul Organize Suçlar Şube Müdürlüğü'nden verilen bilgiye göre, Beyoğlu Çiçek Pasajı'nın girişinde yer alan Hisar Otel ve aynı isimli gece kulübünün sahibi Sadettin Ağca, turistler ve il dışından gelen müşterilere yüksek miktarda hesap çıkardığı ve itiraz eden müşterilerden silah zoruyla para tahsil ettiği gerekçesiyle 7 adamıyla birlikte yakalandı. 
     Sorgusu yapılan Ağca'nın, 1995 yılında oğluyla arasındaki para anlaşmazlığı nedeniyle kendisini öldürmeye hazırlanmakla suçladığı ortağı Hasan Cerit, kardeşi Nihat Ağca'yı bıçakla yaraladığı gerekçesiyle de diğer ortağı Nuri Bostan'ı para karşılığı Ahmet Kıran'a öldürttüğü ortaya çıktı. 
     Sadettin Ağca'nın, ''sokak kavgası'' görüntüsü verdirdiği her iki olayda da adının geçmemesini sağladığı anlaşıldı. 
     Polisteki işlemleri tamamlanan Ağca ile 7 adamı, İstanbul DGM Cumhuriyet Başsavcılığı'na sevk edildi. 
     





</TEXT>
</DOC>
