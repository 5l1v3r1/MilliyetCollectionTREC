<DOC>
<DOCNO> 140290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko07.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, aşırı dalgalanmada müdahale edecek 
</HEADLINE>
<TEXT>

     Merkez Bankası, ''Türk Lirası para piyasalarındaki mevcut likidite fazlası finansal sistemin ihtiyacını karşılayabilecek düzeyde olmakla birlikte, piyasalarda ilave TL likidite ihtiyacının ortaya çıkması halinde, bu ihtiyaç mevcut piyasa düzenlemeleri veya ilave düzenlemeler yapılmak suretiyle karşılanacaktır'' dedi. 
     Merkez Bankası'ndan yapılan yazılı açıklamada, piyasa likiditesinin azalması ya da istikrarı bozucu spekülatif hareketler sonucu döviz kurlarında görülebilecek aşırı dalgalanmaların yakından takip edileceği ve kurlarda her iki yönde oluşacak aşırı dalgalanma durumunda, eskiden olduğu gibi doğrudan müdahale edileceği belirtildi. 
     Merkez Bankası'ndan yapılan açıklamada, yabancı ülke askerlerinin Türkiye'de konuşlandırılması ve sınır ötesine Türk askeri gönderilmesine ilişkin yetki tezkeresinin TBMM'de kabul edilmediği hatırlatıldı. 
     Açıklamada, bu kararın, mali yardım paketi beklentilerini zayıflatması nedeniyle başlangıçta, döviz kurları ve faiz oranlarında dalgalanma yaratması olasılığı bulunduğu belirtildi. 
     Açıklamada, şöyle denildi 
     ''Ancak, temel amacı ekonominin yeniden yapılandırılması ve kalıcı bir istikrarın sağlanması olan mevcut ekonomik program çerçevesinde, bugüne kadar birçok yapısal reform gerçekleştirilmiş, ekonomide belli bir istikrar sağlanmış, sonuç olarak ekonominin dışsal şoklara karşı kırılganlığı azalmıştır.'' Hükümetin, Gayri Safi Milli Hasıla'nın GSMH yüzde 6,5'u seviyesinde tespit edilen faiz dışı fazla hedefi ile uyumlu 2003 Mali Yılı Bütçesi'ni hazırlayarak TBMM'ne sevk etme kararı aldığı ifade edilen açıklamada, şunlar kaydedildi 
     ''Bütçe çalışmaları çerçevesinde alınan, kamu gelirlerinde artış ve harcamalarda tasarruf sağlamaya yönelik bulunan tedbirler, önümüzdeki dönemde mali disiplinin sağlanması ve Irak'a yönelik olası bir askeri operasyonun ülkemiz ekonomisine olumsuz yansımalarının sınırlandırılması bakımından önemli bulunmaktadır. 
     Ayrıca alınan önlemler, mali disiplini koruma ve böylece daha da güçlendirilen mevcut ekonomik programı önümüzdeki dönemde devam ettirme yönündeki kararlılığın bir göstergesidir ve Uluslararası Para Fonu ile yürütülmekte olan dördüncü gözden geçirme çalışmalarının tamamlanması yönünde atılmış önemli bir adım niteliğindedir.'' Bu dönemde, finansal sistemin istikrarının sürdürülmesinin büyük önem taşıdığı belirtilen açıklamada, Merkez Bankası'nın piyasaların etkin çalışmasını sağlamaya yönelik gerekli tedbirleri süratle alacağı vurgulandı. 
     Açıklamada, ''Türk Lirası para piyasalarındaki mevcut likidite fazlası finansal sistemin ihtiyacını karşılayabilecek düzeyde olmakla birlikte, piyasalarda ilave Türk Lirası likidite ihtiyacının ortaya çıkması halinde, bu ihtiyaç, mevcut piyasa düzenlemeleri veya ilave düzenlemeler yapılmak suretiyle karşılanacaktır'' denildi. 
     Geçen dönemde Merkez Bankası'nın temel amacı olan fiyat istikrarı çerçevesinde önemli kazanımlar sağlandığı kaydedilen açıklamada, döviz kurlarında bu kazanımları tehlikeye sokabilecek hareketlerin yaşanmamasının büyük önem taşıdığı bildirildi. 
     Açıklamada, şu ifadelere yer verildi 
     ''İçinde bulunduğumuz dönemde, finansal sistemdeki oyuncuların gereken sağduyuyu göstereceğine kuşkumuz bulunmamakla birlikte, piyasa likiditesinin azalması ya da istikrarı bozucu spekülatif hareketler sonucu döviz kurlarında görülebilecek aşırı dalgalanmalar yakından takip edilecek ve kurlarda her iki yönde oluşacak aşırı dalgalanma durumunda, eskiden olduğu gibi doğrudan müdahale edilecektir.'' 
     





</TEXT>
</DOC>
