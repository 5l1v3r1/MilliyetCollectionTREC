<DOC>
<DOCNO> 123305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun07.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın beyanına güvenmiyor... 
</HEADLINE>
<TEXT>

     Irak'ın, elinde kitle imha silahları bulunmadığına ilişkin geniş bir dosyayı BM yetkililerine teslim etmesinin ardından, Amerikalı yetkililer, ellerinde Irak'ın bu tür silah programlarını ilerletmiş olabileceğine ilişkin önemli kanıtlar bulunduğunu belirttiler. 
     Adının açıklanmamasını isteyen üst düzey bir Amerikalı yetkili, ''Sanırım elimizde önemli kanıtlar var. Bu programların sadece sürdüğüne değil ilerletilmiş olabileceğine ilişkin 1988 yılından bu yana elimizde çeşitli bilgi parçaları ve istihbari kanıtlar var. Ancak bunların hepsini şu anda medyaya açıklayamayız'' dedi. 
     Irak'ın gerçekten silahsızlandığını kanıtlamak zorunda olduğunu belirten yetkili, ''Bağdat rejiminde bu yönde stratejik bir değişim olup olmadığına bakıyoruz. Bu yönde bir değişimi şu ana kadar görmedik. Eğer Irak'ın beyanı doğru ve tam olsaydı böyle bir stratejik değişimden söz edebilirdik'' diye konuştu. 
     Amerikalı yetkili, bu konuda ellerinde bulunan istihbari bilgiyi BM yetkililerine iletmek üzere çalışma yaptıklarını da söyledi. 
     Beyaz Saray sözcüsü Ari Fleischer da yaptığı yazılı açıklamada, ''ABD hükümeti, Irak'ın beyanını, güvenilirliği ve BM kararına uygunluğu açısında değerlendirecek'' dedi. 
     





</TEXT>
</DOC>
