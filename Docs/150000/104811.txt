<DOC>
<DOCNO> 104811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sondun15.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Türk askeri varlığı Kuzey Irak'tan çekilsin" 
</HEADLINE>
<TEXT>

     Irak Kürdistan Demokratik Partisi IKDP lideri Mesud Barzani, ''Türk askeri varlığının Kuzey Irak'tan çekilmesini'' istedi. 
     ABD'nin kamu radyosu niteliğindeki NPR'ın Kuzey Irak'tan verdiği bir haberde, Barzani'nin kısa açıklamasına da yer verildi. Haberi Kuzey Irak'taki Bamerni kasabasında hazırlayan NPR muhabiri Ivan Watson'a konuşan Barzani, ''Türk askeri varlığı bölgeden çekilsin'' dedi. 
     Haberde, ''Bamerni civarında yaklaşık iki düzine Türk tankı ve askeri bulunduğu, helikopterlerin de zaman zaman uçuş yaptığı'' iddia edilirken, yerel Kürt kaynaklarına dayanarak, ''Türkiye'nin bölgedeki askeri varlığının son zamanlarda arttığı'' ileri sürüldü. 
     NPR'ın haberinde, ''önceki yıllarda Türkiye ile IKDP'nin terör örgütü PKK'ya karşı işbirliği yaptığı, ancak son zamanlarda iki taraf arasındaki ilişkilerin bozulduğu, Habur sınır kapısından yapılan ticaretin çok azaldığı ve bunun Kuzey Irak tarafında ekonomik sıkıntıya yol açtığı'' ifade edildi. 
     





</TEXT>
</DOC>
