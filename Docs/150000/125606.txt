<DOC>
<DOCNO> 125606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sondun19.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İş bulma umuduyla Rum kesimine geçen Türk genç geri döndü 
</HEADLINE>
<TEXT>

     Türkiye'den KKTC'ye gelen, daha sonra iş bulma umuduyla yasadışı yollardan 26 Mayıs 2002'de Kıbrıs Rum Kesimi'ne geçen Telat Akar 36 isimli Türk, Rum Kesimi'nde kaldığı 7 aylık sürede ''kötü muamele ve işkence'' gördüğünü belirterek, KKTC'ye geri döndü. 
     KKTC'ye 14 Aralık'ta dönen ve dün polis tarafından yakalanan Akar, Lefkoşa Atatürk Meydan Karakolu'nda basının karşısına çıkarak, Kıbrıs Rum Kesimi'de yaşadıklarını anlattı. 
     Aslen İzmirli bir gazeteci-yazar olduğunu, Türkiye'de çeşitli basın-yayın kuruluşlarında spor muhabirliği ve ayrıca hakemlik yaptığını ifade eden Telat Akar, Türkiye'de yaşanan ekonomik krizden dolayı işini kaybedince KKTC'ye geldiğini, KKTC'de tüm basın-yayın kuruluşlarını gezerek iş aradığını, bulamayınca ''ailesine para göndermek'' umuduyla Güney Kıbrıs'a geçtiğini anlattı. 
     ''Ancak umduğumu bulamadım'' diyen Akar, ''Rum tarafında iş bulamadığı gibi çok kötü muamele gördüğünü, sopa ve copla dayak yediğini, tehditler aldığını ve 32 gün de cezaevinde kaldığını'' söyledi. 
     Türk ve KKTC'li gençlere, ''ülkelerini sevmeleri, Güney Kıbrıs'ın Türkler için yaşanacak bir yer olmadığı ve kesinlikle oraya geçmemeleri'' çağrısında bulunan Akar, ''Güney Kıbrıs'ın Avrupa Birliği üyeliğini hak etmediği'' görüşünü dile getirdi. 
     Rum Kesimi'nde faaliyet gösteren bir Kürt derneğine üye yapılarak yardım sözü verildiğini kaydeden Akar, bunu kabul etmeyince tehditlerle karşılaştığını, Rum makamlarının kendisinden 14 güne kadar ülkeyi terk etmesini istediğini ve kendisinin de 14 Aralık'ta KKTC'ye döndüğünü anlattı. 
     ''Geçirdiği kötü günlerden dolayı moralinin çok bozuk olduğunu, ancak Türk topraklarında bulunmaktan çok mutlu olduğunu'' ifade eden Telat Akar, Güney Kıbrıs'ta yaşadığı 7 ayı, ''bir gazetecinin yaşayabileceği en büyük macera'' olarak niteledi. 
     Akar, Türkiye'ye döndükten sonra yaşadıklarını kaleme alma düşüncesinde olduğunu da belirtti. 
     İş bulmak umuduyla Kıbrıs Rum Kesimi'ne geçen onlarca Kıbrıs Türkü, bir süre sonra, umduklarını bulamayarak ve Rum makamlarından işkence gördüklerini belirterek, yeniden KKTC'ye dönmüştü. 
     





</TEXT>
</DOC>
