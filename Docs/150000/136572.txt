<DOC>
<DOCNO> 136572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/son/sondun11.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Meclis'i Irak'ı tartışıyor... 
</HEADLINE>
<TEXT>

     Alman Hıristiyan Sosyal Birlik Partisi CSU Federal Meclis Eyalet Grubu Başkanı Michael Glos, NATO'nun, Türkiye'ye savunma desteği kararının veto edilmesinden dolayı tarihinin en büyük krizini yaşadığını söyledi. 
     Glos, Meclis'te yapılan Irak tartışmasında, ''NATO, tarihinin en büyük krizini yaşıyor. Kırılanları yeniden biraraya getirmek için çok çaba harcamak zorundayız. NATO olmasaydı, biz bugün özgürlüğümüze kavuşamazdık'' dedi. 
     İktidardaki Sosyal Demokrat Parti SPD içinde Irak konusundaki görüş ayrılıklarına da değinen Glos, Başbakan Gerhard Schröder'e yönelik olarak da, ''AWACS uçaklarının Türkiye üzerinde görev yapması konusunda mecliste yapılacak bir oylamada kendi partinize güvenemiyorsanız bize gelin. Bize güvenebilirsiniz'' diye konuştu. 
     Hür Demokrat Parti FDP Federal meclis Grubu Başkanı Wolfgang Gerhardt da, hükümetin, ittifak içindeki sorumluluklarını neden yerine getirmediğini açıklamakta zorluk çekeceğini söyledi. Gerhardt, ''Türkiye'nin güvenliğini biz değil, bu ülkenin kendisi belirler'' diye konuştu. 
     
     SCHAEUBLE UTANÇ VERİCİ 

     Alman Hıristiyan Demokrat Birlik Partisi'nin CDU eski Genel Başkanı Wolfgang Schaeuble, Türkiye'ye Patriot tipi hava savunma füzeleri verilmesi konusunda Alman hükümetinin oynadığı ''oyunun'' utanç verici olduğunu söyledi. 
     Schaeuble, Meclis'teki Irak tartışmasında yaptığı konuşmada, ''Bir Savunma Bakanı, Türkiye'ye gönderilecek füzelerle ilgili olarak, 'Türkiye füzeleri Hollanda'dan istedi' diyorsa bu çok üzücü bir şey. Halbuki siz Türkiye'ye, 'Bize sormayın, Hollanda'ya sorun' dediniz. Meclis'te yapılacak bir oylamadan kaçıyorsunuz. Oysa bu konuda biz size destek verirdik'' dedi. 
     Bu tür açıklamaların dünyada Almanya'ya duyulan güveni yok ettiğini savunan Schaeuble, ''Türkiye, Amerika ve diğer ülkelerdeki insanlar hakkımızda ne düşünecekler. 50 yıl boyunca 'Amerika güvenilir müttefiktir, bizi korur' dedik. Şimdi biz böyle oyunlar yapıyoruz. Bu utanç vericidir'' diye konuştu. 
     





</TEXT>
</DOC>
