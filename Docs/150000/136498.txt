<DOC>
<DOCNO> 136498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/ekonomi/eko03.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı kefili rahat nefes alacak 
</HEADLINE>
<TEXT>

Yargıtay’ın kararına göre, kredi kartı kefilleri, doğabilecek aksaklıklarda gecikme faizinden değil sadece kefil olduğu miktar kadar sorumlu olacak 
     ANKARA Milliyet 

     Yargıtay, kredi kartı kefilinin yasal çerçevede boşluk bulunan sorumluluğuna açıklık getirerek, kefilin sorumluluğunun sınırlı olduğuna ve asıl borçlu gibi sorumlu tutulamayacağına hükmetti. Davacı banka ile bir vatandaş arasında imzalanan kredi kartı sözleşmesi çerçevesinde vatandaş 57 bin 259 dolar harcamada bulundu, borcun bir kısmını ödedi ve yurtdışına gitti. Bunun üzerine, banka, borcun kalan kısmı olan 19 bin 339 dolar, 31 bin 622 dolar faiz ve bin 582 dolar gider vergisi olmak üzere toplam 52 bin 543 doların tahsili istemiyle kefil aleyhine dava açtı. 
     
     Dava kabul edildi 
     Kadıköy 1. Asliye Ticaret Mahkemesi’nde görülen davada, davalı kefilin avukatı, müvekkilinin, kefalet sınırının toplam 10 bin dolar olduğunu savunarak, davanın reddini talep etti. Yerel mahkeme ise davayı kabul etti. Davanın temyiz incelemesini yapan Yargıtay 11. Hukuk Dairesi, yerel mahkemenin kararını bozdu. 
     Kredi kartı kefilinin yasal çerçevede boşluk bulunan sorumluğuna açıklık getirilen 11. Hukuk Dairesi kararında, asıl uyuşmazlığın, kredi kartı sözleşmesinden dolayı kefilin sorumluluğunun ne miktarda olduğu hususundan kaynaklandığı belirtildi. Kararda, şöyle denildi 
     
     Asıl sorumlu borçlu 
     "Sözleşmenin ilgili maddesinde üyenin 30 günlük ekstre dönemleri içinde yapabileceği harcama veya çekebileceği nakitler uluslararası kart için 10 bin dolar veya muadili dövizle sınırlandırılmışsa da bu miktar asıl borçlu için geçerlidir. Ne var ki kefilin sorumluluğuna ilişkin sözleşmede özel bir hüküm bulunmadığına göre, kefilin sorumluluğu her aylık ekstre dönemi için 10 bin dolar ile değil, sözleşme süresi boyunca azami 10 bin dolar asıl borç, kefilin temerrüde düşürüldüğü tarihten itibaren uygulanacak yasal faiz ve borcun diğer giderleri ile sınırlıdır. Aksinin kabulü kefaletin sınırını belirsiz hale getireceğinden hukuken olanaklı değildir. Mahkemece bu ilkeler çerçevesinde davalı kefilin sorumlu olacağı miktarın belirlenmesi ve oluşacak sonuç çerçevesinde hüküm kurulması gerekirken, aksine bir yorumla kefilin asıl borçlu gibi sorumlu tutulması doğru görülmemiştir." 
     
2002’de 140 bin kişinin kredi kartı sicili bozuldu      Bankalardan kullandıkları tüketici kredisi ve kredi kartı borçlarını ödemedikleri ya da geç ödedikleri için 2002 yılında 140 bine yakın kişi "kara liste"ye alındı. Böylece, sözkonusu listedeki isimlerin sayısı 855 bini geçti. 
     Merkez Bankası’nın verilerine göre, tüketici kredisi ve kredi kartı borcunu ödemeyen ya da geç ödeyenlere ilişkin liste büyüyor. Listeye 2002’nin tümünde 136 bin 338 kişi alındı. Bunların 85 bin 980’nini kredi kartı borcunu ödemeyen, 27 bin 664’ünü geç ödeyen 13 bin 362’sini tüketici kredisi borcunu ödemeyen ve 9 bin 332’sini ise geç ödeyenler oluşturdu. 
     Böylece, listedeki isimlerin sayısı 2002 sonu itibariyle 855 bin 60 olarak gerçekleşti. Krizin ardından hızla büyüyen söz konusu listedeki isimlerin sayısı, 2001 yılı sonunda 718 bin 722 olarak gerçekleşmişti. 
     



 EKONOMİ 



















</TEXT>
</DOC>
