<DOC>
<DOCNO> 126234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sontur07.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapalı köy yollarını açma çalışmaları sürüyor... 
</HEADLINE>
<TEXT>

     Kış tüm yurtta etkisini gösterirken, kapalı köy yollarını açma çalışmaları sürüyor. Yoğun kar yağışı nedeniyle kapalı bulunan köy yollarından Elazığ'da 402'si, Diyarbakır'da 320'si Sivas ve Tokat'ta ise 246'sı ulaşıma açıldı. 
     Elazığ Köy Hizmetleri Bölge Müdürü Güven Dokuzoğlu, önceki gün başlayan ve aralıksız devam eden kar ve tipi yüzünden kapanan 5 köy yolundan, 402'nin açıldığını belirterek, kalan 133 köy yolunun açılması için çalışmaların aralıksız devam ettiğini bildirdi. 
     Dokuzoğlu, kapanan köy yollarının açılması için 10 mobil ekip oluşturduklarını, ekiplerin hafta sonunda da aralıksız çalıştıklarını kaydetti. 
     Öte yandan, Elazığ Belediye Başkanı Hamza Yanılmaz, kentte etkili olan kar yağışı nedeniyle kriz masası oluşturulduğunu belirterek, karla mücadele çalışmalarının devam ettiğini söyledi. 
     Yanılmaz, karla mücadelede şehri dört ayrı ana bölgeye ayırdıklarını ve 4 ayrı ekip oluşturduklarını bildirdi. Ekiplerin sabaha kadar kar temizleme çalışmalarını sürdürdüğünü kaydeden Yanılmaz, özellikle kentin ana arterleri, okullar, hastaneler, otobüs, ve minibüs duraklarıyla camilerin bulunduğu bölgelerde çalışmaların yoğun bir şekilde sürdüğünü belirtti. 
     Bu arada, kötü hava şartları dolayısıyla şehre su veren Uluova Pompa istasyonunda meydana gelen elektrik kesintisi nedeniyle kentte kısa süreli su kesintisi yaşandı. 
     Diyarbakır Köy Hizmetleri İl Müdürlüğü yetkilileri de, kar nedeniyle ulaşıma kapalı olan 600 köy yolundan 320'sinin açıldığını, kapalı olan 280 köy yolunun da açılması için 76 kişiden oluşan 17 ekibin aralıksız çalışmalarını sürdürdüğünü söylediler. 
     
     ŞIRNAK-ERUH KARAYOLU ULAŞIMA AÇILDI 

     Öte yandan, kar nedeniyle kapanan Şırnak-Eruh karayolu ulaşıma açıldı. Bölgede Şırnak-Uludere, Uludere-Hakkari ve Uludere- Beytüşşebap yolları ulaşıma kapalı bulunuyor. Karayolları ekipleri, bu yoların açılması için çalışmalarını sürdürüyor. 
     Bu arada, Sivas ve Tokat'ta, dün yoğun kar yağışı nedeniyle kapanan 750 köy yolundan, 246'sı ulaşıma açıldı. 
     Sivas'ta ulaşıma kapanan 550 köy yolundan 196'sı, Tokat'ta ise gündüz saatlerinde 96 olarak bildirilen ancak, akşam saatlerinde 200'e ulaşan kapalı köy yollarından 50'si ulaşıma açıldı. Kapalı bulunan köy yollarının da açılması için çalışmaların aralıksız sürdüğü bildirildi. 
     





</TEXT>
</DOC>
