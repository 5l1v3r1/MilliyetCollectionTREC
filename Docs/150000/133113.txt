<DOC>
<DOCNO> 133113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sondun16.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Erdoğan'a sert eleştiriler... 
</HEADLINE>
<TEXT>

     KKTC Cumhurbaşkanı Rauf Denktaş, Türkiye'nin milli davadaki prensiplerden vazgeçmiş olması ve Annan planını olduğu şekliyle kabul etmeye hazır olması halinde, bunu KKTC'ye açıkça söylemesi gerektiğini belirterek, ''O zaman bu planı olduğu gibi kabul edecek birisi bulunur, imzayı atar ve bu iş biter'' dedi. 
     Denktaş, Genç Müteşebbisler Derneği yöneticilerini kabulü sırasında, AK Parti Genel Başkanı Recep Tayyip Erdoğan'ın Kıbrıs konusunda dün yaptığı açıklamaları eleştirdi. 
     Yapılan çelişkili açıklamaların hiçbir anlamı olmadığını ve kendilerine zarar verdiğini ifade eden Denktaş, ''Bizi Rumlar ve kendi halkımız karşısında zor durumda bırakmaktan başka bir şeye yaramaz ve ben bunu kabul edemem'' diye konuştu. 
     Erdoğan'ın '' Acele uzlaşma istiyoruz, barış istiyoruz. Önümüze 10-15 harita kondu bir tanesini bile seçmek yok mu Toprak konusu halledilmeli, halledilebilir. 29 artı zaten kabul edilmişti gibi kulaktan dolma bilgilerle beyanatlar verdiğini'' ifade eden Denktaş, Türkiye'nin ne kadar KKTC'nin arkasında olduğunu, karşı tarafın ve BM'nin sürekli sorarak cevap aradığını söyledi. 
     Görüşmecinin bu şartlarda pazarlık gücü kalmayacağını kaydeden Denktaş, ''Yarın Türkiye Dışişleri Bakanı gelecek. 'Türkiye'nin durumu ve tutumu nedir ' Bunu soracağım. Şimdiye kadar ben Türkiye ile birlikte, Türkiye'nin kabul ettiği ve bizimle beraber oluşturduğu teşvikler çerçevesinde bu işi yürüttüm ve gerilemedim'' dedi. 
     
     İMZALAYACAK BİRİNİN BULUNMASI 
     Türkiye'nin bugüne kadar duvar gibi arkada durduğunu belirten Denktaş, ''Şimdi bunun ötesinde Türkiye, bu önümüze konmuş olan belgeyi olduğu şekliyle kabul etmeye hazırsa, bize açıkça söylemelidir. O zaman bunu kabul edecek birisi bulunur, imzayı atar bu iş biter'' diye konuştu. 
     Rauf Denktaş, bu imzanın ardından Türk cemaatinin Avrupa Birliği üyesi olarak Avrupa'ya dağılıp dağılmayacağını gelecek günlerin göstereceğini kaydetti. 
     
     ''GÖRÜŞMECİ OLARAK BELİRSİZ BİR DURUMA GELDİM'' 
     Türkiye'nin vurguladığı prensiplerin arkasında olması halinde bu tür açıklamaların kabul edilemeyeceğini belirten Denktaş, bu açıklamaların görüşmecinin gücünü ortadan kaldırarak kendilerini zor durumda bıraktığını söyledi. 
     Bunları yarın gelecek Dışişleri Bakanı Yaşar Yakış'tan açıkça isteyeceğini kaydeden Denktaş, şöyle devam etti 
     ''Tam prensipler nedir Hangi prensipler üzerinde duracağız, neleri müdafaa edeceğiz Bugüne kadar müdafaa ettiklerimizde hala Türkiye varsa, o zaman bu beyanatlar yapılmamalı. Bunları söylemek ihtiyacını duydum, çünkü büyük bir kargaşa vardır. Belirsizlikten şikayet ediliyor, ben de belirsiz bir duruma gelmiş oldum. Görüşmeci olarak ben bunu kabul edemem. Bu şekilde yürüyemem. Bu sadece 200 bin Kıbrıs Türkünün davası değil, 65 milyon 200 bin kişinin davasıdır. Öyle yürütülmüştür, böyle gelmiştir, böyle yürümesi lazımdır. İkisini ayırdığınız an yoksunuz. Ne anlaşma yaparsanız yapın, 3-5 sene sonra siz de yoksunuz, anlaşma da yok. Rumları iyi bilmek lazım.'' Denktaş, Dışişleri Bakanı Yakış'a, ''bugüne kadar yapılan temaslarda kendilerine verilen yazılı ve sözlü 'Hemfikiriz böyle devam et' veya 'Şu şekilde yürü' şeklindeki talimatların geçerli olup olmadığını'' da soracağını söyledi. 
     ''Geçerliyse, yapılan çelişkili açıklamaların hiçbir anlamı yoktur. Zararlıdır. Bizi Rumlar ve kendi halkımız karşısında zor durumda bırakmaktan başka bir şeye yaramaz ve ben bunu kabul edemem'' diyen Denktaş, Türkiye'nin Kıbrıs meselesi konusunda siyasetini kendilerine bildiriyor diye bildiklerini ve o siyaseti takip ettiklerini, ancak daha sonra Türkiye'nin bir parçasından başka başka sesler çıkmaya başladığını söyledi. Denktaş, bunun neden böyle olduğunu bilmediğini, tahminlerini söylemenin de kendisine yakışmayacağını söyledi. 
     
     ''KABUL EDİLEMEZ DURUM'' 
     Rauf Denktaş, ''bir pazarlık döneminde, Türkiye'nin 'Bunu kabul et, bu konuda yumuşa, biz kabul edeceğiz' diye kendisine el altından haber vermesinin başka, açıkça 'Denktaş, anlaşma ister mi, istemez mi, ümitsizim' gibi Türkiye'yi temsil eden bir kişinin bunları söyleyerek, pazarlıkla yükümlü bir kişiyi zor durumda bırakmasının kabul edilemez başka bir durum olduğunu'' ifade etti. 
     ''Bunları halkım adına söylemek zorundayım. Çünkü halkımın sorumluluğunu görüşmelerde ben taşıyorum'' diyen Denktaş, ''Sorumluluğu taşıma çekil'' denildiğini, bunun da bir seçim olduğunu söyledi. 
     Bir taraftan kendisine güven olduğunu, diğer taraftan umutsuzluk verildiğini ifade eden Denktaş, ''Ya ben bana verilen görevi müdafaa edeceğim veya teslim olacağım... İkisinden biri'' diye konuştu. 
     KKTC Cumhurbaşkanı Denktaş, çelişkili açıklamaları neye bağladığının sorulması üzerine de ''Belirsizlik... Kabul edilemeyecek şey budur'' dedi. 
     Denktaş, Kıbrıs meselesinin milli bir dava olduğunu, bu kadar çelişkili açıklamaların aynı hükümetin parçalarından gelmemesi gerektiğini vurguladı. 
     





</TEXT>
</DOC>
