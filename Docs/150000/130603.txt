<DOC>
<DOCNO> 130603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur18.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Voleybolda ''mayo'' krizi 
</HEADLINE>
<TEXT>

     Sivas'ın Deplasmanlı Bayanlar 3. Lig'de mücadele eden takımı Gençlikspor'da Voleybol Federasyonu'nun sporcular için getirdiği "mayo" giyme şartı sıkıntı yarattı. 
     Takımın en iyi dört oyuncusunun aileleri Sivas'taki karşılaşmalarda daha önce tayt ve şortla maça çıkan kızlarının mayoyla oynamalarına izin vermeyince takım son maçında kendi evinde Ankara Ortadoğu Teknik Üniversitesi takımana 3 - 1 yenildi. 
     Voleybol Sivas Temsilcisi Cahit Işın, sıkıntıyı federasyona ilettiklerini, ancak diğer şehirlerde böyle bir sorun olmadığı için olumlu yanıt alamadıklarını söyledi. 
     
     Taytla izin versinler 

     Eksik kadro nedeniyle başarılı olamadığından yakınan Antrenör Atilla Çavdarlı şöyle konuştu 
     "Sezon başında federasyon aldığı kararla, maçlarda sadece mayo giyilmesi şartı getirdi. Şort veya tayt giyen takımlar, hükmen mağlup ilan ediliyor. Kadromuzda yer alan en iyi oyuncularımıza ise aileleri mayoyla oynama izni vermiyor. Bu arkadaşlarımızı kadrodan çıkardık. Maçlarımızı kenardan izliyorlar. Oysa Avrupa'da bile tayt giyiliyor. Kadromuzun zorunlu olarak eksilmesi nedeniyle özellikle Sivas'ta oynadığımız maçlarda başarılı olamıyoruz. Mevcut oyuncularımız da çekinerek oynuyor. Kararın değişmesini ve tayta izin verilmesini bekliyoruz." 
     
     Magandalar neden oldu 

     Takım Kaptanı Sevgi Yalçın da, "Takım olarak daha önce maçlara tayt veya şortla çıkıyorduk, mayo şartı getirilince sıkıntı başladı. Bizim maçlarımıza mayolu kızları görmeye gelenler var. Biz spor salonlarında maganda değil, maç seyircisi istiyoruz. Bu nedenle bazı arkadaşlarımız oynayamıyor" dedi. 
     
     Laf atıyorlar 

     Kızlarının mayo giymelerine izin vermeyen aileler de "Maçları izleyenler, kızlarımıza sokakta laf atar. Maçlara mayoyla çıkmalarına izin vermiyoruz" diye konuştu. 
     





</TEXT>
</DOC>
