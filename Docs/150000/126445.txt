<DOC>
<DOCNO> 126445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur29.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da umut kuyrukları... 
</HEADLINE>
<TEXT>

     Milli Piyango Yılbaşı Özel Çekilişi için bilet almak isteyen vatandaşlar, bilet bulunan bayiler önünde uzun kuyruklar oluşturuyor. 
     Milli Piyango İdaresi Genel Müdürü İlham Küsmenoğlu, konuya ilişkin sorularını yanıtlarken, ''Piyango biletine yoğun ilgi var. Bu bizim için de sürpriz oldu. Halbuki, satışlarımız son aylarda yüzde 40 düşmüştü'' dedi. 
     Bu yıl 23 milyon 400 bin bilet basıldığını, bunun geçen yıl basılan bilet sayısı ile aynı olduğunu ifade eden Küsmenoğlu, şunları söyledi 
     ''Satışlardaki düşmeyi de dikkate alınca basılan biletin yetmesi gerekirdi ama bayilerden yoğun bir talep geldi. Onlar fazla bilet satıp yılın 20 gününde bir kazanç sağlayıp geride kalan günleri kurtarmaya çalışıyorlar. Yıl içinde bilet almayan bayiler, yılbaşı için azami bilet talebinde bulunuyor. Buna da bilet yetiştirmek mümkün değil.'' ''Büyük marketlere bilet verildiği için bilet bulunamıyor'' şeklindeki iddiaların ''çarpıtma'' olduğunu söyleyen Küsmenoğlu, bu tür yerlere, basılan biletlerin sadece yüzde 1.5'ini verdiklerini söyledi. Küsmenoğlu, ''Marketlerde satılan biletlerin belki 8-10 katını bir sabit bayi satıyor. Bunu dile getirmeyip, konuyu çarpıtıyorlar. Üstelik bu kurumlar bizim reklamımızı yapıyor'' dedi. 
     
     ''YANLIŞ PLANLAMA'' 
     İstanbul Milli Piyango Bayileri Esnaf Odası Başkanı Ahmet Yazıcı da, biletlerin erken tükendiğine işaret ederek, şunları söyledi 
     ''Bunu öncelikle Milli Piyango İdaresi'nin başarısız bir plan yapmasına bağlıyorum. Cesaretsiz ve yanlış yapılan plan sonucu bilet erken bitmiştir. Yıl ortasında işler düşük olsa da geçen yılki satışlar çok iyiydi. Büyük ikramiye, piyasanın durumu, bilet fiyatları bu konuda çok önemlidir.'' Kendilerinin bir seri daha fazla bilet basılmasını istediklerini kaydeden Yazıcı, 70 trilyonluk bilet basıldığını, asgari 80 trilyonluk yaklaşık 30 milyon adet bilet basılması gerektiğini söyledi. 
     Öte yandan, yılbaşına bir hafta kala İstanbul'da milli piyango bayilerinde bilet sıkıntısı yaşanırken, özellikle çeyrek bilet bulmak oldukça zorlaştı. 
     Uğurlu geldiğine inanıldığı için vatandaşların akınına uğrayan Bahçekapı Nimet Abla Milli Piyango bayiinde 21 Aralık Cumartesi günü itibariyle biletler tükendi. Nimet Abla gişesinin camlarına ''bilet kalmadı'' yazıları asılırken, gişede sadece diğer şans oyunları oynanabiliyor. 
     Yılbaşı umuduna ortak olmak için vatandaşlar bilet bulunan bayiler önünde uzun kuyruklar oluştururken, bazı fırsatçılar da biletleri karaborsada satıyor. 
     





</TEXT>
</DOC>
