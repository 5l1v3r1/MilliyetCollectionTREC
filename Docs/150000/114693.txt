<DOC>
<DOCNO> 114693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur08.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz deprem korkusunu yendi 
</HEADLINE>
<TEXT>

     Marmara depreminde yerle bir olan Kocaeli'nin Gölcük ilçesinde ev sahibi olmak isteyenler, arsa fiyatlarının artması ve inşaat öncesi yapı denetim bürolarına ödenecek yüksek ücret nedeniyle depremde hasar görmüş veya onarılmış konutlara yöneldi. 
     İnşaat Mühendisleri Odası Kocaeli Şube Başkanı Bekir Güre, arsa fiyatı hariç 13 milyar lira olan 100 metrekarelik bir evin inşaat bedelinin, Yapı Denetim Büroları'na verilen ücretle birlikte 20 milyar liraya ulaştığını söyledi. 
     Depremden sonra arsa fiyatlarının yüzde 100'e yakın artış gösterdiğini anlatan Güre, yüksek fiyatlar nedeniyle, imar izni verilmesine rağmen inşaat sektöründe büyük durgunluk yaşandığını kaydetti. 
     Halkın, yaşanan ekonomik kriz nedeniyle inşaat maliyetlerindeki artışa yetişemediğini ifade eden Güre, şöyle konuştu 
     "Sıkıntı içersindeki vatandaş öncelikle yeme, içme ve diğer ihtiyaçlarını karşılamaya çalışıyor. Ev sahibi olmak isteyenler ise fiyatların yüksekliği yüzünden, arsa alıp ev yapmak yerine depremde hasar gören onarılmış konutlardan almayı tercih ediyor. Başını sokacak bir ev arayanlar, hasar gören binaların, ne kadar onarılsa da güvenli olmadığını bilmelerine rağmen, en az 30 milyar lira harcayarak ev yapmak yerine fiyatı 5 ile 15 milyar lira arasında değişen hasarlı konutları alıyor." Konut açığının giderilmesi ve sektörde canlanmanın sağlanması için devletin ve yerel yönetimlerin arsa üreterek, uygun kredilerle halka bunması gerektiğini dile getiren Güre, parası olmayanlar için Yapı Denetim Büroları'nda kolaylık sağlanması gerektiğini sözlerine ekledi. 
     
     5 MİLYAR LİRAYA KONUT 
     Marmara depreminin merkez üssü Gölcük'te emlakçılık yapan Yüksel Kayabaşı da, felaketten sonra konutunu satmak isteyenlerin arttığını, bu nedenle de fiyatların arsa fiyatının altına düştüğünü söyledi. 
     Satışa çıkartılan konutların fiyatının hasar derecesine göre 5 milyar lira ile 20 milyar lira arasında değiştiğini anlatan Kayabaşı, şunları kaydetti 
     "Depremin ardından herkes tek veya iki katlı ev yapmak istediği için arsa fiyatları da arttı. Ancak, arsa satın alanlar daha temel bile atmadan denetim bürolarına 6-7 milyar lira ödemek zorunda kaldı ve birçoğu evini yapamadı. Ev sahibi olmak isteyenler de bu yüzden konut yapmak yerine fiyatı düşen onarılmış evlere yöneldi." 
     





</TEXT>
</DOC>
