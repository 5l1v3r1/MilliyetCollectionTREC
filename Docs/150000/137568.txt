<DOC>
<DOCNO> 137568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sontur16.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Yardımcısı Şahin "Tezkereler gelişmelere bağlı" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye'de yabancı asker bulundurulması ve yurt dışına asker gönderilmesine ilişkin tezkerenin TBMM'ye sevkinin, bundan sonraki gelişmelere bağlı olduğunu söyledi. 
     Başbakan Yardımcısı Şahin, TBMM'de Avrupa Konseyi Parlamenterler Meclisi Denetim Komisyonu eşbaşkanları ile görüştü. Görüşmenin ardından kısa bir açıklama yapan Şahin, gazetecilerin sorularını da yanıtladı. 
     TBMM'ye bugün herhangi bir tezkere gelmeyeceğini belirten Şahin, ''Gelir mi O da önümüzdeki muhtemel gelişmelere bağlı'' dedi. 
     Milli Güvenlik Kurulu'nun olağanüstü toplanacağı yolundaki haberlerle ilgili bir soru üzerine de Başbakan Yardımcısı Şahin, ''Benim bir bilgim yok. MGK isterse, arzu ederse olağanüstü de toplanabilir'' diye konuştu. 
     Mehmet Ali Şahin, Türk askerinin Kuzey Irak'ta ABD'li komutanın yönetiminde olacağı yolundaki haberlerle ilgili olarak da ''Bu konuda basına intikal eden birtakım haberler var. Ancak henüz sonuçlanmış bir anlaşma ve karar yok'' görüşünü dile getirdi. 
     Şahin, Avrupa Konseyi Parlamenterler Meclisi Denetim Konseyi eşbaşkanları ile yaptığı görüşmeyle ilgili olarak da şu bilgileri verdi 
     ''Kendileri, Türkiye'nin demokratikleşme, insan hakları ve hukukun üstünlüğü alanında hangi adımları attığı şeklinde birtakım sorular gündeme getirdiler. Bu konuda, özellikle 3 Kasım'dan sonra oluşan TBMM'nin gerek Anayasa değişikliği gerekse diğer temel yasalarda yapmış olduğu değişiklikler konusunda kendilerini bilgilendirdik. 
     Türkiye Cumhuriyeti Devleti, Avrupa Birliği müktesebatını Türkiye'ye taşıma ve AB'ye tam üye olma noktasında kararlıdır. Hem geçtiğimiz dönemde hem bu dönemde kararlı adımlar atılmıştır. Bu adımlara devam edilecektir. Türkiye, evrensel standartlara sahip tam demokrasiye, insan hakları tatbikatına sahip olacaktır. Bu konuda yeni oluşan 22 Dönem Parlamentosu son derece azimli ve kararlıdır. 3 ay içerisinde de ciddi adımlar atılmıştır, bundan sonra da atılacaktır şeklinde hükümetimizin mesajları kendilerine iletilmiştir.'' Denetim Konseyi eşbaşkanlarının birtakım sorular da yönelttiğini kaydeden Şahin, ''Bu sorulara da cevap verdik. Onlar da izlediğim kadarıyla Türkiye'nin özellikle 2002 yılında ve 2003'ün hemen başlangıcında atmış olduğu adımları çok yakından takip ediyorlar. O bakımdan faydalı bir görüşme olduğunu ifade edebilirim'' dedi. 
     Mehmet Ali Şahin, ''Sorular en çok hangi noktalarda yoğunlaştı'' şeklindeki bir soru üzerine de şunları kaydetti 
     ''Avrupa İnsan Hakları Mahkemesi'nin kararlarının uygulanmasıyla ilgili birtakım sorular yöneltildi. Bu sorulardan biri de KKTC ile ilgiliydi. Avrupa Konseyi'nin vermiş olduğu bir kararla ilgiliydi. Biz Türkiye Cumhuriyeti Devleti olarak bağımsızlığını tanıdığımız bir ülkeyle ilgili bu tür kararların doğrudan muhatabı olmadığımızı ifade ettik. Bunun dışında yeniden yargılanma, Doğu ve Güneydoğu'daki köye geri dönüş ile ilgili bazı sorular yönelttiler. Biz de yapmış olduğumuz ve bundan sonra yapacağımız çalışmalarla ilgili görüşlerimizi ifade ettik.'' 
     





</TEXT>
</DOC>
