<DOC>
<DOCNO> 106526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/son/sondun33.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Durmuş Irak'ta... 
</HEADLINE>
<TEXT>

     Irak'ta bulunan Sağlık Bakanı Osman Durmuş, Türkiye ile Irak'ın bölgede huzur ve güvenliğin sağlanması için çalıştıklarını söyledi. 
     Başkent Bağdat'ta A.A muhabirine demeç veren Durmuş, Iraklı yetkililerle yaptığı görüşmelerin olumlu olduğunu belirtti. 
     Irak Petrol Bakanı Amir Muhammed Reşid ile bu sabah görüştüğünü belirten Durmuş, olumlu havada geçen görüşmede, iki ülkeyi ilgilendiren konular üzerinde durduklarını ifade etti. 
     Irak'ta yapacağı temaslar hakkında da bilgi veren Durmuş, yarın öğle saatlerinde Irak Başbakan Yardımcısı ve Maliye Bakanı Hikmit El Azzavi ile görüşmeyi planladığını, akşam ise Irak İskan Bakanı ile biraraya geleceğini kaydetti. 
     Irak Devlet Başkan Yardımcısı Taha Yasin Ramazan ile çok olumlu ve ciddi bir görüşme yaptığını da belirten Sağlık Bakanı Osman Durmuş, Türkiye'nin Irak ile ticari işbirliğini geliştirmeyi amaçladığını, iki ülke arasında zaten iyi olan ilişkilerin daha da gelişeceğine inandığını bildirdi. 
     





</TEXT>
</DOC>
