<DOC>
<DOCNO> 121987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sontur02.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaattin Çakıcı tahliye edildi, polis gözaltına aldı... 
</HEADLINE>
<TEXT>

     Organize suç örgütü elebaşı suçlamasıyla yargılandığı dava sonucu hakkında tahliye kararı verilen Alaattin Çakıcı, tutuklu olduğu Kocaeli 1 Nolu F Tipi Cezaevi'nden tahliye edildi. 
     Çakıcı'nın, İstanbul Emniyet Müdürlüğü Asayiş İnfaz Bürosu'nca arananlar listesinde 5 ayrı suçtan arandığı belirlendi. Asayiş İnfaz Bürosu Ekipleri, Çakıcı'yı cezaevi çıkışında gözaltına alarak İstanbul Emniyet Müdürlüğü'ne götürdü. 
     Bu arada, Alaattin Çakıcı'nın cezaevinden çıkışını uzun süre kapıda bekleyen kardeşi Gencay Çakıcı, gazetecilere yaptığı açıklamada mutlu ve heyecanlı olduklarını söyledi. 
     Ağabeyinin Türk adaletine sürekli güvendiğini dile getiren Gencay Çakıcı, ''Tahliye olduğu haberini verdiğim annem, sevincinden ağladı'' dedi. 
     İstanbul 1 Nolu DGM, Karagümrük Spor Kulübü Lokali baskını davasında 3 yıl 4 ay ağır hapis cezasına çarptırdığı Alaattin Çakıcı'nın, cezaevinde kaldığı sürenin infazını karşılaması dolayısıyla tahliyesine karar vermişti. 
     





</TEXT>
</DOC>
