<DOC>
<DOCNO> 121191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sontur13.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda yoğun sis yüzünden trafik aksıyor... 
</HEADLINE>
<TEXT>

     Bolu Dağı'nda etkili olan yoğun sis nedeniyle görüş mesafesinin 10 metreye kadar düştüğü bildirildi. 
     Alınan bilgiye göre, Bolu Dağı'nda sabah saatlerinden itibaren etkili olan yoğun sis nedeniyle görüş mesafesi Bakacak, Keskin Viraj, Ulusoy kesimlerinde yer yer 10 metreye kadar düştü. 
     Yoğun sis yüzünden kazalar meydana geldiğini belirten Trafik Bölge Müdürü İbrahim Taşlı, Bolu Dağı Geçişini kullanacak olan sürücülerin, ''bölgede görev yapan trafik ekiplerinin uyarılarına ve yol bilgi siteminde yer alan uyarılara'' dikkat etmesini istedi. 
     Bu arada, yoğun sisin etkili olduğu D-100 karayolunda, Sadettin İşler'in kullandığı 14 DV 613 plakalı otomobil, İstanbul yönüne giderken, Yakup Pırpır yönetimindeki 67 NC 240 plakalı kamyonla çarpıştı. Kaza sonrasında, otomobilde sıkışan sürücü İşler, vatandaşların yardımıyla araçtan çıkartıldı. 
     Araçtan çıkartılan sürücü kaza yerinde yapılan ilk müdahaleden sonra 112 Acil Yardım ekipleri tarafından Bolu İzzet Baysal Devlet Hastanesi'ne kaldırıldı. Trafiğe kapanan yol ise trafik ekipleri tarafından kısa sürede açıldı. 
     





</TEXT>
</DOC>
