<DOC>
<DOCNO> 121007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/ekonomi/aeko.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ile sosyal politikalar, tarım ve büyüme pazarlığı 
</HEADLINE>
<TEXT>

Bakan Babacan, 2 Aralık’ta Ankara’ya gelecek IMF heyetine, sosyal politikalar, tarım ve reel sektörle ilgili önerileri olacağını söyledi 
     EKONOMİ SERVİSİ 

     Hazine’den sorumlu Devlet Bakanı Ali Babacan, 2 Aralık’ta başlayacak IMF görüşmelerinde sosyal projeler ve sosyal harcamalarda, tarım sektöründeki uygulamalarda önerileri olacağını, reel sektörle ilgili ek tedbirlerin gündeme getirileceğini söyledi. 
     CNN Türk’te Editör programında açıklamalarda bulunan Babacan enflasyonla mücadelenin temel hedef olduğunu, bu hedefin bir iki puan aşağıda veya yukarıda olmasının çok da önemli olmaması gerektiğini kaydetti. Babacan, "Bizim hedefimiz düşük enflasyon ve istikrarlı sürdürülebilir bir büyüme. Düşük enflasyonla makul bir büyümenin sağlanabileceğini düşünüyoruz" dedi. 
     Faiz dışı fazla konusunda da kamu borç stoğunun milli gelire oranının ve faizlerin düşürülmesinin önemli olduğunu belirten Babacan, büyüme ve reel faizde beklenenden iyi rakamlar görülürse faiz dışı fazla oranında bir miktar oynama olabileceğini söyledi. Babacan, "Bu konuların müzakere kapsamında yeniden ele alınacağını belirtiyoruz" dedi. 
     Sosyal harcamalarla ilgili soruyu yanıtlarken de "Kamunun yaptığı sosyal harcamaların bütçeye oranı dünya normların altında. Bunu dünya normlarına çıkartmayı düşünüyoruz. Burada hükümetin mutlaka devreye girmesi gerektiğini düşünüyoruz" diye konuştu. 
     
     IMF 2 Aralık’ta geliyor 
     Gıda, yakacak gibi temel ihtiyaçlar konusunda tedbirler almayı düşündüklerini vurgulayan Babacan, kamu yatırım stoğunun rasyonelleştirilmesiyle sağlanacak tasarrufun da bu konuda kaynak olarak kullanılabileceğini belirtti. IMF Avrupa Birinci Direktörü Michael Deppler ve Türkiye Masası Şefi Juha Kahkonen 2 - 3 Aralık’ta Ankara’ya gelecek. Dördüncü gözden geçirme için gelecek IMF heyedi de 9 Aralık’ta temaslara başlayacak. 
     
MÜSİAD’ın avans önerisi kaygı yaratır’      Ali Babacan Müstakil Sanayici ve İşadamları Derneği MÜSİAD tarafından dile getirilen, Hazine, Merkez Bankası’ndan MB kısa vadeli avans kullansın’ önerisini reddetti. Babacan, "Buna bir dokunursak bir daha güven oluşturmamız mümkün değil" dedi. Babacan, Reuters’a yaptığı açıklamada, "Bunun artık irdelenmesi, gündeme getirilmesi doğru değil. Sadece kaygı yaratır" diye konuştu. Merkez Bankası’nın Hazine’yi fonlamasının yolu, geçen yıl Merkez Bankası Yasası’ndaki değişiklikle kapatılmıştı. 
     
Abdüllatif Bey’le de konuşmalı’      SEÇKİN ÜREY Ankara 

     Babacan, Tasarruf Mevduatı Sigorta Fonu’nun 35 katrilyonluk ikraz borçlarının tasfiyesi için yasal düzenlemenin eylem planında olmadığını söyledi. "Bu konunun bir de Abdüllatif Bey’le Şener konuşulması gerekir" diyen Babacan, "Acil Eylem Planı’mızda olduğunu hatırlamıyorum. Demek ki yapılacak işler arasında yok. Yine de önümüzdeki günler yoğun toplantılarla geçecek" dedi. Babacan, Hazine’nin borçlanma limitinin artırılması önerisi konusunda da Henüz Kamu Finansmanı’ndan brifing alabildim. Gerek yok dediler. Bence de gerek yok. Diğer birimlerle de görüşüp net tabloyu bilmem lazım" dedi. 
     
     OKUL ARKADAŞLARI BABACAN’I ANLATIYOR 
Öğrenci değil işadamıydı’      SİBEL KAHRAMAN 

     Ekonomiden sorumlu Devlet Bakanı Ali Babacan, ODTÜ’den mezun olduğu yıl arkadaşları tarafından yazılan yıllıkta "Öğrenciden çok işadamı" diye tanımlanıyor. Ankara Koleji’nin hazırlık yılından itibaren Babacan’ın 11 yıllık sınıf arkadaşı olduğunu belirten Can şöyle diyor "Ali için okul yan bir uğraştır. O esasında bir öğrenciden çok işadamıdır." Bir diğer arkadaşı Hürol ise "Ali’yi bizden çok farklı bir kişilik görüyorum" diyor ve şunları ekliyor "Çok zeki. Her işin üstesinden gelebilecek bir kişilik. Birçok konuda bilgisi var. Proje çalışmalarımızda ondan çok şey öğrendim. Her geçen günün Ali’yi daha çok başarılara götüreceğine eminim." 
     



 EKONOMİ 
















</TEXT>
</DOC>
