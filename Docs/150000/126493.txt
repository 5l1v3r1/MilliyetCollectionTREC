<DOC>
<DOCNO> 126493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/siyaset/siy03.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’de Molla rejimi isteyenler var 
</HEADLINE>
<TEXT>

Öğrenci kurultayında konuşan YÖK Başkanı Prof. Dr. Gürüz, "MEB Komisyonu 8 yıllık eğitim karşıtlarının ağırlığı ile oluştu" dedi 
     MÜJDAT ÇETİN DHA 

     Hükümetin üniversitelerle ilgili politikalarına Acil Eylem Planı’nda yer vermesine tepki gösteren YÖK Başkanı Prof. Dr. Kemal Gürüz, uyarılarını sürdürürken, "Milli Eğitim Komisyonu’nda dini eğitim alan, geçmişte zorunlu 8 yıllık eğitime aleni karşı koyanların ağırlık ve çoğunluk oluşturmasına kimsenin ses çıkarmaması beklenmemelidir" dedi. 
     Gürüz, Sakarya Üniversitesi’nde Türkiye Üniversiteleri Öğrenci Konseyleri 4. Kurultayı’nın açılış oturumunda verdiği konferansta hükümete uyarılarını şöyle sürdürdü 
     "Türkiye Cumhuriyeti’nin hür iradeyle yönetilmesi ve ilerlemesi, milli eğitimin katkılarıyla başarıldı. Türkiye’de molla rejimi olmasını isteyenler, Türkiye Cumhuriyeti’ni, çağdaş çizgiden saptırmak isteyenler, entarisiyle dolaşıp vahabi bataklığı özleminde olanlar vardır. Dünyanın hiçbir yerinde 5 - 6 yaşındaki çocuklara din eğitimi verilen başka bir ülke yok. Din adamlarımızın yetiştirilmesini, mutlaka yükseköğretim seviyesine çekmeliyiz. Gerektiği sayıda din adamı yetiştirmeliyiz. Türkiye, bunu gerçekleştirmek mecburiyetindedir." 
     
     Dinci terör tehlikesi 
     "ABD’deki ikiz kulelere yapılanlar, kökten dinci terörün açık göstergesidir. Vahabi bataklığı olan Pakistan’da, medreseler açılmış ve Taliban orada yetişmiştir. Oysa, üniversitelere, bilim ve yasalarla halkı aydınlatma görevi verilmiştir. Yasalara aykırı hiçbir şey yapılmaz. Bunlar, doğru olarak yorumlanmalıdır. Bunların dışında başka şeylere, üniversitelerde müsaade etmeyiz, etmedik ve etmeyeceğiz." 
     
     



 SİYASET 














</TEXT>
</DOC>
