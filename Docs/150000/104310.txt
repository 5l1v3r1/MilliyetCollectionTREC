<DOC>
<DOCNO> 104310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/guncel/gun01.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş CHP’yi uçuracak 
</HEADLINE>
<TEXT>

Subaylıktan ve ticaretten emekli Ali Bey, "Ben Derviş’in Erdal İnönü’yü politikadan soğutan Baykal’a balon takıp uçuracağına inanıyorum" diyor 
     SİZE GELİYORUZ 

     OSMAN ULAGAY 

     İzmir’de fuar alanı içinde konuşlanan Milliyet TIR’ının önünde biz halkın nabzını tutmak için masalarımıza oturduktan bir süre sonra halk tarafından tam anlamıyla kuşatıldık. Bizimle teke tek konuşma olanağını bulamayanlar da seslerini perde perde yükselterek görüşlerini duyurmaya çalıştılar. Bu arada bizim rolümüzü üstlenip bizim nabzımızı tutmaya çalışanlar hatta bize ders verenler de oldu. 
     Siyasette dönmekte olan dolaplara karşın 3 Kasım’da seçim yapılırsa sonucu kestirmenin en zor olduğu yerlerden biri herhalde İzmir olacak. Bunun başlıca nedeni geçen seçimlerde İzmir’de oyların 67’sini alan iktidar partilerinin, yani DSP, MHP ve ANAP’ın bu kez bunun çok altında oy almalarının beklenmesi. 1999 seçimlerinde İzmir’in iki seçim bölgesinde kullanılan toplam 1 milyon 800 bin dolayındaki geçerli oyun yuvarlatılmış rakamlarla 725 binini 40’ını DSP, 285 binini ANAP, 200 binini MHP almış. CHP 176 bin, DYP 173 bin, FP Fazilet Partisi 88 bin, HADEP 78 bin oy alabilmiş iki bölge toplamında. ÖDP’nin de 27 bin oyu var İzmir’de. Bu tablodaki rakamlarla İzmir’de edindiğimiz izlenimleri birleştirdiğimizde geçen seçimlerde DSP - MHP - ANAP’a verilen 1 milyon 200 bin oyun yarıdan fazlasının, yani en az 600 - 700 bin oyun bu kez başka partilere gideceğini söyleyebiliriz. Bunlara yeni seçmenleri de eklediğimizde İzmir’de oy verecek parti arayan seçmen sayısı daha da büyüyecek kuşkusuz. 
     
     Solun yeni adresi 
     1999 seçimi sonuçlarının da gösterdiği gibi İzmir ağırlıkla merkezden sola doğru açılan partilere oy veren bir ilimiz. Ancak 1999 seçimlerinde Apo’nun yakalanmasıyla doğan rüzgarı da arkasına alan DSP’nin, sola oy verme alışkanlığında olmayan seçmenden de oy aldığı ve 40’lık orana böylece eriştiği bir gerçek. Bizim burada edindiğimiz izlenimlerin sınırlı gözlemlere dayandığını bir kez daha belirttikten sonra, DSP’nin bu kez İzmir’de umduğunu bulamayacağını ve geçen defa aldığının çok çok altında oy toplayacağını söyleyebilirim. Ecevit’e h l saygısı var soldaki seçmenin ama onlar bile Evevit döneminin artık bittiğini söylüyor. 
     Subaylıktan ve ticaretten emekli olduğunu söyleyen Ali Bozcaarmutlu, "Ecevit yaşlandığını kabul edip çekilmesini bilseydi çok daha iyi olacaktı ama olmadı" diyor ve sosyal demokrat oyların bu kez Derviş’li CHP’de toplanacağını iddia ediyor. "YTP de bize umut vermişti ama Derviş CHP’yi seçince tercihimiz netleşti" diyen Bozcaarmutlu AKP’nin tepki oylarını toplamasından kaygılı. "Derviş’le beraberiz" diyen Ali Bey, "Ben Derviş’in Erdal İnönü’yü politikadan soğutan Baykal’a balon takıp uçuracağına inanıyorum" diyor. 
     Bu arada hemen belirteyim ki Derviş CHP’ye geçtiği için CHP’ye oy vermekten vazgeçtiğini söyleyenler de oldu İzmir’de. 
     
     Kararsızlar ve baraj 
     Makine mühendisi Sabahattin Girgin, 1999’da barajı aşması için CHP’ye oy verenlerden. "Solda birlik" fikrine yakın bakan Girgin de "Ecevit olayı bitti, DSP’nin oyları CHP’ye gidecek" diyor. Bu tahmin kısmen gerçekleşse bile CHP’nin 3 Kasım seçimlerinde İzmir’de açık arayla birinci parti olması ciddi bir olasılık. Ancak kararsızların h l çok büyük bir grup oluşturduğunu da çok duyduk İzmir’de. Özellikle tepki oylarının çok sayıda olması ve AKP’nin bu pastadan iyi bir pay alması beklenebilir. HADEP’in de hissedilir bir varlığı var İzmir’de ama pek çok kimsenin yakındığı baraj sorunu karşımıza çıkıyor bu noktada. Bu sorunu aşacak bir çare bulunsa siyasi tercihler çok daha sağlıklı yansıyacak sandığa ve Meclis’e. 
     
İzmir Türkiye’nin aynası gibi...      Çoğunluk CHP diyor. İkinci büyük parti "kararsızlar" 
     GÜNERİ CIVAOĞLU 

     Gazeteci olarak doğanlardan - merhum demeye dilim varmıyor - Metin Toker’e göre "siyaset pusulasında ibre İzmir’dir." 
     O nedenle seçim öncesi Milliyet yazarları yurtta nabız tutarlarken İzmir ve Ege, Metin Toker’in alanıydı. 
     İzmir gözlemlerime göre Toker haklı. 
     Fuardaki Milliyet TIR’ı ilgi odağıydı. 
     İzmirlilerle saatlerce söyleştik. 
     İzlenimlerim şöyle Derviş "İsmail Cem’le birlikte hareket edeceği"ni söylerken, ibre YTP’yi gösteriyormuş. 
     Sonra... Derviş CHP’ye doğru dönerken bu semaha geniş kitleler katılmış. Onlar da döne döne CHP’ye yaklaşmışlar. 
     Şimdi çoğunluk "İsmail Cem için üzgünüz. Onu çok seviyoruz. Dürüst ve yetenekli buluyoruz... Ama oyumuz artık CHP’ye" diyor. 
     Ya ikinci parti 
     İkinci büyük parti "kararsızlar"... 
     CHP’ye oy vermek istemeyen ama AKP dışında bir seçenek arayanlar h l kararsız. Onların bir kısmı Baykal’ın kişiliğine karşılar. Bir kısmı Derviş’i IMF’nin adamı olarak görüyor, içe sindiremiyorlar. Bir kısmı AKP ve MHP gibi uçları istemeyen ama kendi adreslerini de h l bulamayan ılımlı sağ ya da merkez seçmen. 
     Bir zamanlar İzmir ANAP’ın kalesiydi. 
     Şimdi... "Çok güçlü isimleri aday gösterirse belki şansı olabilir" deniyor. 
     Örneğin, Işılay Saygın gibi isimler. 
     Buna karşılık DYP yükselişte. 
     Sonra MHP ve AKP geliyor. 
     Ya YTP 
     "İsmail Cem’e yazık oldu" söylemi yoğun. 
     Umutlar azalsa bile, İsmail Cem’i CHP ile birlikte görmek arzusu h l dile getiriliyor. 
     Üstelik "bu ayrılığın anlaşmalı olduğu" gibi ne "komplo teorileri" üretilmiyor ki 
     
     Kordon’da siyaset 
     İzmir’in denizle dudak dudağa aşk yaşadığı Kordon yeni haliyle de çok güzel. 
     Boydan boya yeşillikler arasında yürüyüş yolu diğer kentler adına imrendirici. 
     Yürüyüş yolunda İzmirlilerle zaman zaman siyaset lafladık. 
     Gözlemleri genellikle doğruluyorlar. 
     AKP’nin iki - üç milletvekili çıkarabilecek bir güce tırmanışını dinliyorum. 
     DYP, MHP ve ANAP’tan kopan ama sola gitmek istemeyen kararsız oyların bir kısmı ister istemez AKP’ye yöneliyor. 
     Yani... "Siyasi İslama" tapulanmış oylar değil. 
     Buna karşılık söyleştiğim genç - yaşlı, türbanlı ya da başörtülü hanımlar arasında CHP’ye eğilimli olanların sayısı az değil. 
     Ekonomik nedenlerle Derviş’i izliyorlar ama Baykal’ın giysilerini ve başörtülerini "dışlayıcı olmayan" söylemleri olumlu etki yapmış. 
     AKP de zaten - hiç değilse şimdilik - "başörtü" gibi netameli konulara fazla girmiyor. Bu nedenle toplumda "türban - başörtü" gerilimi sezilmiyor. 
     İzmir’in siyaset manzarası Türkiye geneline hangi mesajı veriyor 
     "Ya CHP... Ya AKP" ikilemi, hiç kuşkusuz CHP’nin değirmenine su taşıyor ama AKP’yi de büyütmüyor mu 
     Belki... 
     Bununla beraber AKP zaten doyum noktasında. 
     Oysa AKP karşısında büyük çekim alanı yoktu. CHP buna aday. 
     Toplum da o mesajı almış görünüyor. 
     Sonuç... Batı’nın en ucundaki İzmir’de bile AKP iki - üç milletvekili ile varsa Türkiye genelinde hayli büyüktür. 
     CHP’de ise İzmir’de birinci partiyse, Türkiye genelinde AKP karşısındaki seçenek oluşmuş demektir. 
     Diğer partiler daha çok AKP’ye akabilecek oyların önüne konulmuş setler gibi. 
     
Solu bölmeyeceklerdi      Ecevit, Özkan ve Cem üçlüsünü solu bölmekle suçlayan vatandaşlar, "Neden ayrıldılar, kavgayı DSP çatısı içinde vermediler " diye soruyorlar 
     BİLAL MEŞE 

     Türkiye’nin eğlence merkezi Bodrum’dan "telaşlı" bir şekilde ayrıldık, kapılarını yedi yıl aradan sonra 71’inci kez açan İzmir Enternasyonal Fuarı’nda hazırlanan Milliyet standındaki yerimizi aldık. 
     Bizim takım için hazırlanan Milliyet standında, yine halkla iç içe olduk, ekonomiyi, yaklaşan seçimleri tartıştık. 
     Bilkent Üniversitesi’nde burslu okuyan Selahattin, Milliyet yazarlarını adeta "teslim" almıştı Siyasi düşünceleri, liderlere bakışı bir hayli ilginçti. Her kafadan bir düşüncenin çıktığı ortamda Selahattin sesinin gürlüğünü avantaj olarak kullandı, taa ki biz standdaki yerimizi terk edene kadar. 
     Selahattin, AKP’yi birinci gösteren medyaya yüklendi önce, "Hiçbir şekilde buna hakkınız yok" dediği sırada arkamda yer alan, izdiham nedeniyle yüzünü göremediğim bir vatandaş kulağıma fısıldadı "Yıllardır Milliyet okuyorum, ne olur hafta sonlarında verdiğiniz ilaveler seçimlere yönelik olsun. Siyasilerin, liderlerin iyi ve kötü yanlarını ortaya koyun, bizleri aydınlatın. Kararsızları, kararlılığa itin." 
     
     Oy için geleceğim 
     Selahattin, "Ankara’da okuyorum, CHP’ye oyumu vermek için yeniden İzmir’e geleceğim" diyor. Selahattin’in hemen yanında bulunan üniversiteli bir genç araya giriyor ve TKP ya da İP’ye oy vereceğini söylüyor. 
     Kalabalığı yararak masamıza ulaşan Mehmet Ali adlı emekli bir polisin, "Biz yanlışlar yaptık, sizler yapmayın. Türkiye’nin geleceği sizlerin elinde. Bizler bittik, siz bitmeyin" sözleri gençliğe anlamlı bir mesaj idi. Bize ulaşamayan yaşlı bir vatandaşın, "Renklerimizi kaybettik. Renklerinize sahip çıkın" şeklindeki çığlığı siyasilere atılan en büyük taşlardan birisiydi. 
     Vatandaşlar Cem, Özkan ve Derviş’e de kızgın... Ecevit-Özkan ve Cem üçlüsünü solu bölmekle suçlayan vatandaşlar, "Özellikle Ecevit - Özkan bir baba oğul gibiydiler. Neden ayrıldılar, kavgayı DSP çatısı içinde vermediler Solu bölmeye hiç mi hiç hakları yok. Koltuk mu, ülkenin menfaatleri mi " diyerek seçimler öncesi sol partilerin bir "çatı" altında toplanmasının kaçınılmaz olduğunu savundular. Bu bölünmüşlüğün başta AKP olmak üzere başka partilere yarayacağını savunan vatandaşlar da çoğunluktaydı fuarda. 
     
Gençlerin söyleyecek sözü var      AHMET TULGAR 

     İzmir, Türkiye’de ferahlatıcı bir şeydir. Büyük, aile boyu bir meşrubat. Mermer sütunlardan Ege çarşafına yumuşacık kayan uslanmaz bir firari. Haritanın korkularına sırtını dönmüş, bedeni imbata ardına kadar açık rahmine dönecek Avrupa kültürünü bekler İzmir. Solcudur. 
     İzmir bu kez arkasına bakıyor. Ve kaygan zemin İstanbul’dan gelen gazetecilerden yeni yeni tanıdığı bir korkunun hesabını soruyor. "AKP’yi kabullenmiş gibisiniz" diye haykırıyor Bilkent’te ekonomi okuyan bir genç. Tatilini yarıda kesip seçmen kütüğüne yazılmak için memleketine gelmiş. "Medya, Tayyip Erdoğan’ı sorgulamıyor. Güçlü olan kimse onun önünde eğiliyorsunuz" diye suçluyor. "Deniz Baykal’ı yeni yeni sayfalarınızda göstermeye başladınız" diyor. Derviş’e hayran. 
     İzmir Fuarı’ndaki Milliyet standında tam bir patlama yapıyoruz. O kadar çok imza isteyen oluyor ki, egom şişiyor. Ben de başlıyorum herkese laf yetiştirmeye. "Ne yani, kamuoyu araştırmalarını yayımlamasın mı medya " Milliyet yıllardır ilk kez gençlerin bu kadar yakından izlediği bir gazete oldu. Gençler ağırlıkta standımızda. Hepimize söyleyecek sözleri o kadar çok ki. 
     Filiz İçke, İletişim okuyor. "Tayyip Erdoğan’a karşı CHP’de birleşmeliyiz" diye neredeyse Ege’nin tümünde karşılaştığımız taze bir klişeyi dile getiriyor. "İzmir solcudur" derken onun da bakışlarında bir horlama seziliyor İstanbul’dan gelenlere. Ama bir yandan da gelecekteki meslektaşlarına sevgiyle bakıyor. 
     
     Vaatler vaatler... 
     Evrim K.’nın ıslak gözleriyle karşılaştığımda yıllardır eğitim haberlerine yeteri kadar ilgi göstermediğim için suçluyorum kendimi. Göztepe Kız Meslek Lisesi’nden mezun Evrim. ÖSS’den aldığı puan sınav öncesi yetkililerin bulunduğu vaatlere bakılırsa onu Açık Öğretim’de Çocuk Gelişim ve Eğitimi bölümüne taşımaya yetiyor. Ama hiçbir açıklama yapılmadan üniversite kapısından çevrilmiş Evrim. Nasıl üzgün olduğunu anlatmak zor. Evrim de CHP’ye verecek oyunu. O da Derviş’e hayran. "Vaatte bulunmamasını seviyorum" diyor. 
     ÖDP’li Gülşen yaşıtlarını suçluyor "Önünüze konulan seçeneklerden başkasını düşünmüyorsunuz. Bakın, Evrim’in durumu ortada. Bu partilerin hangisi bizler için bir şey yaptı " 
     İzmir’de standımıza gelen hemen herkes CHP’den yana yapmış seçimini. Bunların bir kısmı ise üzüle üzüle, barajı geçemez korkusuyla YTP’den CHP’ye dönenler. 
     Bu baraj seçmenin hem aklının hem ruhunun önüne çekilmiş. 
     Ve saat 22.30. Milliyet TIR’ının ışıkları sönüyor. Ateşli İzmirliler biz standı terk ederken h l aralarında tartışıyor. 
     Arabamızın koltuğunda kendimden memnun, huzur veren bir minnet duygusuyla otelimize dönüyorum. 
     



 GÜNCEL 

















</TEXT>
</DOC>
