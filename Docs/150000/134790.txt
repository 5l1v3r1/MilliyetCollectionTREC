<DOC>
<DOCNO> 134790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/soneko15.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Treni tercih edenlerin sayısı arttı... 
</HEADLINE>
<TEXT>

     Kurban Bayramı'nı Konya dışında geçirmek isteyen vatandaşların, uçak ve otobüs yerine treni tercih etmesi, tren biletlerinin bugünden tükenmesine yol açtı. 
     Bayram tatillerinde yolların kalabalık olması nedeniyle kazaların artması ve kısa süre önce Diyarbakır'daki uçak kazası tatilcileri oldukça endişelendirdi. 
     Bunun yanı sıra tren bileti fiyatlarının uçak ve otobüs bilet fiyatlarına oranla daha ucuz olması, vatandaşları en güvenli ulaşım aracı olarak görülen trene yöneltti. 
     Devlet Demiryolları yetkilileri, geçen yıllarda bu kadar fazla yoğunluk yaşamadıklarını, büyük ilgi gören tren biletlerinin bugünden tükendiğini bildirdiler. 
     Genelde işadamı ve sanayicinin tercih ettiği uçak ile bugüne kadar ulaşımda en çok kullanılan otobüslere olan talep oldukça azalırken, özellikle otobüs firmaları bekledikleri yolcu sayısına ulaşamamanın sıkıntısına girdi. 
     Otobüs firmaları yetkilileri, önceki yıllarda biletlerin 15 gün önceden tükendiğini belirtirken, ''otobüs, eskisi kadar ilgi görmüyor. Böyle giderse Konya dışına gitmek isteyen vatandaşlar, arefe gününe kadar yer bulabilecek'' dediler. 
     





</TEXT>
</DOC>
