<DOC>
<DOCNO> 121139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/soneko30.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"IMF, mali dengeyi bozacak her türlü revizyona karşı çıkacaktır" 
</HEADLINE>
<TEXT>

     Ekonomik araştırma bülteni New Europe Weekly Monitor, IMF'nin Hükümet yetkilileriyle yapacağı görüşmelerde, ilave bir fon gerektirecek veya mali dengeyi olumsuz etkileyecek her türlü revizyona karşı çıkacağını bildirdi. 
     Sermaye yapısı açısından İtalya'nın en büyük bankası olarak kabul edilen UniCredito Italiano'nun da aralarında bulunduğu bankacılık grubu tarafından çıkarılan New Europe Weekly Monitor, AK Parti ekonomi yetkililerinin, IMF ile yapacakları pazarlıkta ellerinin daha güçlü olduğu görüşüyle hareket etmiş olabileceklerini kaydetti. 
     IMF ile ekonomik programın sosyal boyutunun görüşülmesinin, kredibilite sorununa neden olabileceğini ifade eden New Europe Weekly Monitor, IMF ile daha önce anlaşılan kriterlerin başarılı şekilde karşılanmasının ardından, revizyon taleplerini içeren bir pazarlık sürecinin başlatılmasının daha doğru bir strateji olacağı yorumunda bulundu. 
     





</TEXT>
</DOC>
