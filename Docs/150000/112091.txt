<DOC>
<DOCNO> 112091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur30.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan ''İktidara gelince, IMF ile anlaşmaları iptal edeceğiz'' 
</HEADLINE>
<TEXT>

     Saadet Partisi SP Genel Başkanı Recai Kutan, iktidara geldiklerinde IMF ile yapılan tüm anlaşmaları iptal edeceklerini söyledi. 
     Kutan, partisince Isparta'nın Cumhuriyet Meydanı'nda düzenlenen mitingte yaptığı konuşmada, Türkiye'de işçi, memur, çiftçi ve esnaf dahil, herkesin dertli olduğunu ve hayatından memnun olan kimsenin bulunmadığını söyledi. Kutan, 11 milyon kişinin işsiz olduğunu ve halkın büyük bölümünün yoksulluk sınırının altında yaşadığını belirterek, bütün bunların nedeninin ''Türkiye'nin yakasını IMF'ye kaptırmasından'' kaynaklandığını ileri sürdü. 
     Kutan, şöyle konuştu 
     ''IMF geldi, Güçlü ekonomiye geçiş programı uygulayacağız dediler. Ama bu güçlü ekonomiye geçiş programı değil, borç ödeme programıdır. ABD'de faiz, dolar üzerinden yıllık yüzde 2-3'tür. Türkiye'ye ise yıllık yüzde 12 faizle borç veriyorlar. IMF hangi ülkeye gittiyse o ülkenin battığını gördük. Arjantin, Güney Kore ve Uzakdoğu ülkelerinin bir çoğunu IMF batırdı. Güney Kore'deki büyük bankaların çoğu, başta Hyundai olmak üzere büyük sanayi kuruluşları Batılı büyük sermayenin eline geçti. Türkiye'de de oynanmak istenen oyun budur. Yakın bir zamanda Türkiye'nin bütün büyük kuruluşları, yabancıların eline geçecek. Bor madenlerimiz, bankalarımız yabancı sermayeye geçecek. Acaba şimdiki siyasi partilerin hangisi IMF'ye karşıdır IMF'ye karşı olan bir tek Saadet Partisi vardır. SP'den başka hepsi IMF'cidirler. Geçenlerde de söyledim İktidara geldiğimizde IMF ile yapılan bütün anlaşmaları iptal edeceğiz. IMF politikalarıyla Türkiye elden gidiyor. Herkes perişan. ABD'de bir çiftçiye yıllık 4 bin 500 dolar destek veriliyor. Türkiye'de ise çiftçiye yıllık 40 doları çok görüyorlar. Yakında pancar fabrikalarını da özelleştirip, stop ettirecekler.,'' 
     
     ''ŞİŞİRİLEN BALONLAR'' 

     SP Lideri Kutan, dünyada gerçek anlamda gerilim yaşandığını, ABD'nin Irak'a saldırı hazırlığında olduğunu anlatarak, ABD'nin Irak'a saldırmasının ardından Türkiye'nin daha da perişan hale geleceğini söyledi. 
     Seçim sonunda oluşacak iktidarı böylesine dev boyutlu sorunların beklediğini anlatan Kutan, ''Bu durum şunu gösteriyor Araba tam uçurumun kenarında. Çok ciddi tedbirler alınmazsa, araba uçuruma yuvarlanacak. İçeriden ve dışarından yapılan propagandalarla, şişirilen balonlarla ortaya çıkanlar için, Gelin bir de bunları deneyelim diyecek lüksümüz yok'' diye konuştu. 
     
     ''HEPSİ AYNI'' 

     SP Genel Başkanı Kutan, 28 Şubat 1997'de RP-DYP iktidarının sona ermesinin ardından iktidara gelenlerin Türkiye'yi 300 milyar dolar zarara uğrattıklarını da savunarak, aynı partilerin şimdi meydanlara çıkıp Türkiye'yi kurtaracaklarını iddia ettiklerini söyledi. Kutan, ''Kim bunlar DSP, MHP, ANAP, DYP ve AKP... Bunların hepsi ekonomik politikaları bakımından aynı partilerdir. Bu partiler IMF reçetelerini uygulayacaklar. IMF reçeteleri uygulanırsa, en geç 2 sene sonra Türkiye iflasını ilan etmek zorunda kalacak. Ekonomistler buna morotoryum diyorlar'' dedi. 
     
     ''ANAYASA'YI DEĞİŞTİRECEĞİZ'' 

     Kutan, sıkıntının sadece ekonomik alanda yaşanmadığını, toplumun büyük bir gerilim içerisinde bulunduğunu da ifade ederek, şöyle devam etti 
     ''İktidara geldiğimizde Anayasa'yı tepeden tırnağa değiştireceğiz. Bu Anayasa, devleti koruyan bir Anayasa'dır. Bizim hazırlayacağımız anayasa, kişiyi devlete karşı koruyacak bir anayasa olacak. Ceza yasalarındaki antidemokratik maddeleri değiştireceğiz. Seçim ve siyasi partiler yasalarını da değiştireceğiz. Ülkede demokrasi olacak. Okul önlerinde zulme uğrayan genç kızlarımız için tedbir alacağız. Halen düşüncelerinden ötürü cezaevinde yatan birçok yazar, gazeteci bulunuyor. Bunlar için demokratik bir ortam sağlanacak.'' Kutan, okul önlerinde yalnızca başörtüsünü savundukları için genç kızların coplandığını ve bileklerine kelepçe geçirildiğini de iddia ederek, ''Ne istiyor bu genç kızlarımız Rahatça okumak istiyorlar yalnızca'' dedi. 
     Kutanın sözleri üzerine meydanı dolduranlar, ''Başörtüsüne uzanan eller kırılsın'' diye slogan attılar. 
     
     ''8 YILLIK ZORUNLU EĞİTİM'' 

     Kutan, iktidara geldiklerinde, 8 Yıllık Kesintisiz Zorunlu Eğitim uygulamasını kaldıracaklarını da belirterek, ''8 yıllık eğitim uygulamasını ve YÖK denilen kurumu kaldıracağız. 8 yıllık eğitim yerine 5 3 formülünü uygulayacağız. Çocuklarımız 5 yıllık eğitimin ardından, yeteneklerine göre sınıflandırılacak, kimisi meslek liselerine, kimisi imam hatip liselerine, kimisi de kuran kurslarına yönlendirilecek'' dedi. 
     
     IRAK'A MÜDAHALE 

     Kutan, ABD'nin Irak'a müdahale için hazırlıklarını sürdürdüğünü, ancak müdahaleyi tek başına gerçekleştiremediği için Türkiye'nin yardımını istediğini de kaydederek, şöyle devam etti 
     ''Yakında Irak'a bir müdahale olacak gibi görünüyor. Ama ABD'liler diyor ki Irak'a müdahale edebilmemiz için Türkiye'nin bize yardım etmesi lazım Şimdi size soruyorum Türkiye Irak'a müdahale için ABD'ye yardımcı olsun mu, olmasın mı Emin olun Türkiye'nin yüzde 99'u, bunu istemiyor. Ama üzülerek ifade ediyorum, Türkiye yardımcı olacak. Çünkü yakamızı alacaklılarımıza kaptırmış durumdayız. Meşhur laftır Borç alan emir de alır. Ancak biz iktidara geldiğimizde Irak'a müdahaleye müsaade etmemiz mümkün değil. ABD terörle mücadele ettiğini söylüyor. Ancak, dünyanın en büyük terörünü gerçekleştiren İsrail'dir. Filistin'de soykırım uygulayanlara sesini çıkartmayanların Irak'a müdahale etmeye hakları yoktur. Biz iktidara geldiğimizde İslam ülkelerini de arkamıza alıp, Filistin meselesini de çözeceğiz.'' 
     





</TEXT>
</DOC>
