<DOC>
<DOCNO> 122798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/05/spor/spo04.html </URL>
<DATE> 2002/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AYBABA rotayı çizdi 
</HEADLINE>
<TEXT>

     TÜRKİYE Kupası’nda deplasmanda Gaziantep Büyükşehir Belediyespor’u 4 - 2 yenerek tur atlayan Trabzonspor’da gözler mutlu sona çevrildi. Teknik Direktör Samet Aybaba, lig yarışının zorlu geçeceğini ve kupanın bu yüzden kısa vadedeki en büyük hedef olduğunu dile getirdi. Aybaba şunları söyledi "Kupayı daha kolay bir hedef olarak görüyoruz. Taraftarın hasretini bitirmeliyiz." 
     SAMET Aybaba hedefe emin adımlarla yürüdüklerini vurgulayıp, son haftalardaki kayıpları Denizli galibiyetiyle telafi etmek istediklerini açıkladı. Trabzonspor Teknik Direktörü, "Futbolcularımız Kupa maçından umarım önemli dersler çıkarmıştır. Şimdi kupayı unuttuk. Hedefimiz lig. Rakibimiz Denizlispor. İyi bir ekip olduğunu unutmadan 3 puan kovalayacağız" dedi. 
     
     Petkoviç ilk beşte 
     TRABZONSPOR’UN genç kalecisi Petkoviç, ligde sergilediği performans ve yediği gol ortalamasıyla Avrupa’nın en başarılı beş kalecisinden biri oldu. Bu sezon ligde oynadığı 15 maçta da 90 dakika forma giyen başarılı eldiven, kalesinde sadece 9 gol gördü. Avustralyalı kaleci 0.60’lık ortalama ile dereceye girdi. Petkovic, "İşimi yapıyorum. Performansım abartılmasın" dedi. 
     
Sıralama KALECİ LİG TAKIM MAÇ ORTALAMA Vaterrus Hollanda PSV 17 0.411 Douglas İskoçya Celtic 17 0.529 Canizares İspanya Valencia 12 0.583 Gregorini Fransa Nice 17 0.588 Petkovic Türkiye Trabzonspor 15 0.600      
     
     Golcüler patladı 
     TRABZONSPOR’DA sezon başından bu yana çok eleştirilen forvet oyuncuları Fatih Tekke, Mehmet Yılmaz ve Selahattin, Gaziantep Büyükşehir Belediyespor maçındaki golleriyle taraftarları mest etti. Oyuna sonradan giren Selahattin bu sezon ilk kez rakip fileleri sarsarken adeta şeytanın bacağını kırdı. Başarılı futbolcu, "Bu benim için sadece mutlu bir başlangıç" dedi. 
     MEHMET Yılmaz ise 0 - 0 berabere kaldıkları Gaziantepspor lig maçını unutamadığını söyledi. Genç golcü, "Keşke Gaziantepspor maçında da girdiğim pozisyonlardan birini atabilseydim. Kupada attığım gol, şanssızlığımı yenmeme yol açacak. Şimdi hedefimiz Denizlispor. Bu maçta atacağım goller daha anlamlı olur. Bu yüzden kendimi bu karşılaşmaya iyi hazırlıyorum" diye konuştu. 
     
     Özkan Sümer’in finans arayışı 
     BAŞKANLIĞA yeniden aday olan Özkan Sümer, finansör arayışlarının sonucunu almaya başladı. Adnan Çebi’nin yanı sıra genç işadamı Erol Tuna ve Mehmet Cırav’ın da tam desteğini alan Sümer’in Selami Sarı, Yusuf Şimşek, İbrahim Taşkın ve Mehmet Bektaş’ı listesine aldığı öğrenildi. Geçen iki yılda kulübe 1 milyon dolar ödeyen Bahri Köse de Sümer’i desteklediğini açıkladı. 
     
     Trabzonspor eve döndü 
     LİG ve kupada üst üste iki maçını da deplasmanda oynayan Trabzonspor önceki gece altı günlük ayrılığın ardından eve döndü. Bordo - Mavili futbolcuların gerek kamp süresinin uzunluğu, gerek yorucu maçlar, gerek İstanbul’da yapılan rötar, gerekse yolculuk nedeniyle bitkin olduğu gözlendi. Teknik Direktör Samet Aybaba’nın antrenman temposunu düşüreceği öğrenildi. 
     



 SPOR 































</TEXT>
</DOC>
