<DOC>
<DOCNO> 133225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/yasam/yas05.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanın kalbini popçu mu çaldı 
</HEADLINE>
<TEXT>

Bir aşk masalı’ Polonya’yı karıştırdı. İddilara göre Devlet Başkanı bir popçuyla aşk yaşıyor. Hatta çift, çocuk bekliyor 
     DIŞ HABERLER SERVİSİ 

     Polonya, Devlet Başkanı Aleksander Kwasniewski’nin ülkenin en ünlü pop şarkıcısı olan Edyta Gorniak ile beraber olduğu söylentisiyle çalkalanıyor. 
     Magazin basınında çıkan haberlere göre, Polonya’nın 49 yaşındaki Devlet Başkanı Kwasniewski ilee 30 yaşındaki güzel şarkıcı Gorniak, bir süredir büyük bir aşk yaşıyorlar. Hatta iddialara göre, bu aşkın bir meyvesi bile oldu. Çünkü, Edyta Gorniak’ın Kwasniewski’nin bebeğine hamile olduğu ve başkanın karısı Jolanta’nın kocasından ayrı yaşadığı da iddialar arasında. 
     Bütün iddiaları şiddetle yalanlayan Devlet Başkanı Kwasniewski ise, bunların ailesine ve Edyta Gorniak’a büyük zarar verdiğini belirtiyor. 
     Ancak, Polonya’yı 1994 Eurovizyon şarkı yarışmasında ikinciliğe taşıyan güzel şarkıcının bir süredir halk içine çıkmaması nedeniyle başkanın bu sözleri hayli kuşkuyla karşılanıyor. 
     
     Kore’de mi başladı 
     Polonya’nın en ünlü pop şarkıcısı Edyta Gorniak’ın adı, 2002 Dünya Kupası’na katılan Polonya milli futbol takımını desteklemek için Güney Kore’ye Devlet Başkanı Kwasniewski ile beraber gidince sıkça anılır olmuştu. Aleksander Kwasniewski ise Doğu Avrupa’nın en önemli politikacıları arasında yer alıyor. Polonya Devlet Başkanı, ABD Başkanı George Bush’a yakınlığı ve ülkesini NATO üyeliğine götüren süreçte oynadığı rolle dikkat çekiyor. 
     



 YAŞAM 

















</TEXT>
</DOC>
