<DOC>
<DOCNO> 102382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/yazar/bila.html </URL>
<DATE> 2002/08/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bundan sonrası 
</HEADLINE>
<TEXT>

     YTP’yle yollarını ayıran Kemal Derviş, CHP’ye çok yakın bir konum aldı. 
     Derviş’in bu kararının yankıları sürüyor. 
     YTP cephesindeki tepki, Derviş’i "sözünü tutmayan" bir politikacı suçlamasına dönüştü. Cem - Özkan ikilisi Derviş’in kendilerini yarı yolda bıraktığı düşüncesindeler. 
     Derviş’in bu eleştiriye karşı savunusu ise, YTP’nin solda birlik aramadığı ve DTP işbirliği ile solla değil, sağla ittifakı tercih ettiği biçiminde. 
     Derviş, son açıklamasında, sosyal - liberal sentez yaklaşımını sol çerçeveyle sınırladı. YTP’nin DTP ile yakınlaşmasını onaylamayan bir tutum sergiledi. Cem - Bayar işbirliğinin kendi bilgisi ve desteği dışında gerçekleştirildiği imasında bulundu. 
     Derviş’in ısrarla birlik çağrısı yapan Baykal’ın yanında yer alması bu gerekçelere dayandırılıyor, ancak Cem ve Özkan bu gerekçeleri geçerli ve yeterli bulmuyorlar. 
     Bundan sonrası ne olacak 
     Derviş nasıl bir yol izleyecek 
     Hafta sonunu İstanbul’da geçirecek olan Derviş, pazartesi CHP Genel Merkezi’nde Baykal ile bir araya gelecek. Derviş’in deyimi ile bu kez Baykal ile birlikte arayışlarını sürdürecek. 
     Derviş’in Baykal ile buluştuktan sonra Başbakan Ecevit’ten de randevu talep etmesi gündemde. Bu hafta içinde Ecevit ile bir araya gelmeyi de düşünüyor. Anlaşılıyor ki Derviş, solda birlik çağrısını DSP lideri Ecevit’e de bir kez daha getirecek. 
     Derviş’in bu arayışlarını sürdürürken dikkat ettiği bir nokta Türk - İş ve DİSK gibi büyük işçi örgütleriyle beraber hareket ediyor izlenimi vermesi. Derviş, sık sık sivil toplum kuruluşlarının istekleriyle kendi isteklerinin örtüştüğü vurgusu yapıyor. Solda birlik ve ittifak ısrarını sürdürürken desteğini aldığını ima ettiği sivil toplum kuruluşlarının genel arzusuyla uygun hareket ettiğine de dikkat çekiyor. 
     DİSK Genel Başkanı Süleyman Çelebi, Derviş’in arayışlarında daha aktif rol üstlenmiş görünüyor. Çelebi, solda birlik oluşumuna katkıda bulunacaksa kendisinin ve arkadaşlarının aktif olarak politikada yer alabileceklerini söylüyor. 
     Partiler arasında kurumsal bir birlik oluşturulamazsa sendikalar, odalar, diğer sivil toplum kuruluşlarının ortak hareket etmesini ve tek bir adrese yönelmelerini sağlamak da Derviş’in amaçları arasında. 
     Önümüzdeki hafta yine Derviş’in yoğun temas ve arayışlarına tanık olacağız. 
     
     







Derviş nereye 


"Demagoglar saltanatı" noktalanırken... 


MKE cinayeti 


Bundan sonrası 


139 öfkeli adam 


O gece... Ankara’da... 


Sefalet diz boyu ama eğitimde ön sıradalar 


Limonata 100 bine yine de içen yok... 


Derviş hata mı etti, doğru mu yaptı 


TÜSİAD, Derviş için kolları sıvadı 


Eğer, siyaset buysa... 


Derviş’in CHP tercihi 


Her il için acil farklı mikro çözüm 


Askerlik bitti, Paşa gelmesin ’ 


Hortumlanan paralarla iç borç’ 126 katrilyon oldu 


</TEXT>
</DOC>
