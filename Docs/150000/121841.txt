<DOC>
<DOCNO> 121841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/sonspo16.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Statlara misafir takım taraftarı alınacak... 
</HEADLINE>
<TEXT>

     İstanbul İl Spor Güvenlik Kurulu'nun aldığı yeni karar gereği bütün statlara misafir takım taraftarlarının alınacağı, ancak bunun belirli kurallar çerçevesinde gerçekleşeceği bildirildi. 
     İl Spor Güvenlik Kurulu temsilcilerinden oluşan ve İstanbul Vali Yardımcısı Cumhur Güven Taşbaşı'nın başkanlığındaki bir heyet, Ali Sami Yen, BJK İnönü ve FB Şükrü Saracoğlu statlarını gezerek, misafir takıma ayrılacak tribünlerinin durumunu tespit etti. 
     Vali Yardımcısı Taşbaşı, maçlarda kesinlikle rakip takımların taraftarlarının da yer alacağını ifade ederek, konuk takım seyircilerinin topluca bilet almamak ve topluca stada gelmemeleri şartıyla, kendilerine ayrılacak yerlerden takımlarının maçlarını seyredebileceğini söyledi. 
     
     TOPLU BİLET UYGULAMASI YİNE YOK 
     Konuk takımın seyircilerinin biletlerini internet ve Biletix bayilerinden alışı sırasında, hangi takım taraftarı olduğunu belirtmesi gerektiğini vurgulayan Taşbaşı, ''Bu biletlerin üzerinde konuk takım seyircisi ibaresi yer alacaktır. Başka tribünlerden bilet alan konuk takım taraftarı tespit edilmesi halinde dışarı çıkartılacak ve karşılaşmayı izleyemeyecek. Kulüplere toplu bilet verilmeyecek, toplu bilet satışı da gerçekleşmeyecek'' diye konuştu. 
     Taşbaşı, Galatasaray ile Fenerbahçe arasında ligin ikinci yarısında oynanacak karşılaşmaya, sarı-lacivertli taraftarların gelebileceğini de belirtirken, ''Ancak, bu maç öncesinde olabilecek olağanüstü gerginlik neticesinde, karşılaşma öncesinde yapılacak İl Spor Güvenlik Kurulu toplantısında konu görüşülebilir'' dedi. 
     
     KAR MASKESİ VE İÇKİ SATIŞI YASAK 
     Cumhur Güven Taşbaşı, statlara sahaya atılabilecek maddelerin sokuluşunun yasak olmasının yanı sıra taraftarların kar maskesi takmasına da izin verilmeyeceğini söyledi. 
     Meşale yakılmasının da yasaklandığını belirten Taşbaşı, maç öncesi ve sırasında stat çevresinde içki satışının da yapılmayacağını vurguladı. 
     
     GALATASARAY 500 KİŞİLİK YER AYIRIYOR 
     Galatasaray'ın rakip takım taraftarlarına Ali Sami Yen Stadı'nın yeni açık tribününde 500 kişilik konuk takım tribünü ayırdığı açıklandı. 
     Fenerbahçe Şükrü Saracoğlu Stadı'nda rakip takıma ayrılan bilet sayısı 790 olarak kaydedilirken, BJK İnönü Stadı'nın misafir takım tribününün ise 1375 kişi kapasitesinin bulunduğu öğrenildi. 
     Beşiktaş Kulübü'nün, kendi taraftarlarına Ali Sami Yen Stadı'nda 500 bilet verilmesi halinde, Galatasaray Kulübü'ne de aynı sayıda bilet vermeyi düşündüğü ifade edildi. 
     Bu arada, 8 Aralık Pazar günü oynanacak Galatasaray-Beşiktaş derbi maçı öncesinde İl Spor Güvenlik Kurulu toplantısının 3 Aralık Salı günü yapılacağı açıklandı. 
     





</TEXT>
</DOC>
