<DOC>
<DOCNO> 139035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/dunya/dun01.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kıskandırdı 
</HEADLINE>
<TEXT>

Irak’ı vurmadan önce müttefiklerinin diplomatik, lojistik, askeri desteğini almak için kesenin ağzını açan ABD, Türkiye’ye verilecek yardımın ötekilerin iştahını kabartmasından çekiniyor 
     DIŞ HABERLER SERVİSİ 

     Irak savaşında kilit rol oynaması beklenen Kuzey Cephesi için Ankara ile kıran kırana pazarlık yapan ABD, Güney Amerika’dan Ortadoğu’ya kadar geniş bir coğrafyaya yayılmış çok sayıda potansiyel müttefiki için de kesenin ağzını açtı. ABD’nin Türkiye’ye teklif ettiği 26 milyar dolarlık maddi yardım önemli bir miktar olarak görülse de, aslında Bush yönetiminin Irak savaşı için ihtiyaç duyduğu askeri, lojistik ve diplomatik desteğe yönelik anlaşmaların küçük bir bölümünü oluşturuyor. 
     ABD’nin Irak’a ilk füzeyi göndermeden önce müttefikleri ikna etmek ve gerektiğinde desteklerini satın almak için milyarlarca dolar harcamak zorunda kaldığını yazan İngiliz The Times gazetesi, bu seferki Irak operasyonunun Körfez Savaşı’na oranla çok daha pahalıya mal olacağını vurguladı. 
     
     Türkiye’ye Pakistan rolü 
     Gazeteye göre, Körfez’de savaş rüzg rlarının esmeye başlamasıyla birlikte Türkiye bir anda kendini Afganistan savaşının "olmazsa olmaz" müttefiki Pakistan’ın konumunda buldu. 2001 yılında Pakistan verdiği destek karşılığında, 1 milyar dolarlık kredi, 100 milyon dolar acil yardım ve nükleer denemeler nedeniyle getirilen yaptırımların kaldırılmasıyla "ödüllendirilmişti". 
     ABD Türkiye’ye bundan çok daha fazlasını vaat ediyor, ancak önerilen 26 milyar dolar Türkiye’nin talepleriyle örtüşmüyor. Çok ihtiyaç duyduğu Kuzey Cephesi’ni kaybetme pahasına pazarlıkta geri adım atmayan ABD, Türkiye’ye verilecek tavizlerin diğer müttefiklerinin de iştahını kabartmasından çekiniyor. Amerikalılara göre, Rusya, Bulgaristan, Macaristan, Ürdün, Mısır, İsrail, Şili, Meksika, Angola, Gine Kamerun gibi potansiyel müttefikler verecekleri destek karşılığında daha fazla yardım talep edebilir. 
     ABD bu ülkelerin bazılarına, Birleşmiş Milletler BM Güvenlik Konseyi’nde Irak’a karşı güç kullanmaya yönelik karar tasarısını çıkarmak için ihtiyaç duyuyor. Özellikle Irak’ın komşuları ve Körfez ülkelerinin desteği ise ABD’nin operasyon planları için hayati önem taşıyor. 
     



 DÜNYA 











</TEXT>
</DOC>
