<DOC>
<DOCNO> 114627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sondun08.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin BM'deki Irak taslağında uzlaşma yok 
</HEADLINE>
<TEXT>

     ABD'nin önceki gün BM Güvenlik Konseyi'nin daimi üyelerine sunduğu "gözden geçirilmiş" Irak karar taslağıyla ilgili uzlaşmazlık sürüyor. 
     BM diplomatik kaynakları, ABD'nin taslağa destek sağlamak için dün gün boyunca daimi üyelerle görüşmeleri sürdürdüğünü belirtirken, taslağın, Fransa'nın ardından Rusya'nın muhalefetiyle karşılaştığını kaydetti. 
     Fransa gibi Rusya'nın da yeni karar taslağının, "Irak'ın BM kararlarında maddi ihlali bulunduğu ve eğer işbirliği yapmazsa ciddi sonuçlarla karşılaşacağı" ibaresine karşı çıktığını belirten BM kaynakları, iki ülkenin de bu ifadenin Irak'ın ihlali durumunda Washington'a BM kararını beklemeden tetiği çekme olanağı sağlayacağını düşündüklerini ifade ettiler. 
     Fransız diplomatları, son Amerikan karar taslağının geniş destek alacağını sanmadıklarını söylerken, ABD Dışişleri Bakanı Colin Powell, Fransa Dışişleri Bakanı Dominique de Villepin, Rusya Dışişleri Bakanı İgor İvanov ve İngiltere Dışişleri Bakanı Jack Straw'a telefon ederek, taslakla ilgili görüşmeleri sürdürüyor. 
     İki aşamalı bir prosedür öngören ABD'nin karar taslağı, Bağdat'ın tüm silahlarını açıklamasını ve silah denetçilerinin Irak'a giderek bunların doğruluğunu onaylamalarını istiyor. 
     Taslak uyarınca, BM Silah Denetim Komisyonu'nun UNMOVIC Başkanı Hans Blix, Irak'ın her türlü ihlalini Güvenlik Konseyi'ne bildirecek. 
     Irak'a BM kararını kabul etmek için 7 gün ve sahip olduğu tüm silahların listesini teslim etmek için 30 gün tanıyan karar taslağı, kararın kabul edilmesinden sonra denetçilere Irak'tan dönmeleri için azami 45 gün ve raporlarını Konsey'e sunmaları için de 60 gün veriyor. 
     Ancak denetçiler herhangi bir ihlalle karşılaştıklarında bunu derhal bildirmekle yükümlü bulunuyorlar. 
     Rusya ve Fransa, Irak'a harekat düzenlenmesi aşamasında ikinci bir BM kararı çıkarılmasını isterken, ABD, sürecin sonuçsuz kalacağı korkusuyla ikinci bir oylamadan uzak durmaya çalışıyor. 
     
     CBS HAREKAT MART YA NİSAN'DA 
     CBS televizyonunun haberine göre, ABD, Irak'a harekat hazırlıklarına Ocak ya da Şubat ayı yerine Mart veya Nisan'da başlayacak. 
     CBS, Amerikan Savunma Bakanlığı'nın Pentagon , Başkan George Bush'un BM ile birlikte hareket etme kararının ardından, Irak'ın sahip olduğu silahların listesini teslim etmesi, silah denetçilerinin Irak'tan dönmeleri ve raporlarını sunmaları için gerekli 135 günlük süreyi hesaba kattığını bildirdi. 
     Amerikalı üst düzey bir yetkiliyse "Eğer Saddam, silahlarını açıklarken yalan söylüyorsa sıfır hoşgörü gösterilecek. Eğer denetim için Saddam'ın sarayına gider ve kapıyı çalarsak, bize 'Bir dakika' derse sıfır hoşgörü gösterilecek. Oyun yok" diye konuştu. 
     





</TEXT>
</DOC>
