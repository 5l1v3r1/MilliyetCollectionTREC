<DOC>
<DOCNO> 134732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/yasam/yas01.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasırga sandılar mekik çıktı 
</HEADLINE>
<TEXT>

     DIŞ HABERLER SERVİSİ 

     Columbia’nın küçük parçalara ayrılan enkazı tarlalardan yollara ve hatta Teksas’taki bir mezarlığa kadar çok farklı yerlere dağıldı. Teksas eyaleti sakinleri üç şiddetli patlama sesi duyduklarını, daha sonra gökten enkaz parçaları yağmaya başladığını söyledi. 
     Bir enkaz parçası, yaşamını sürdürdüğü karavanının üstüne düşen Bradley Pinkston adlı bir kişi, "Bir gümbürtü duyduk. Kasırga geliyor sandık ancak hemen sonra bir şey karavanıma çarptı" dedi. Bradley’in oğlu William Pinkston da,düşen parçalar arasında bir tutam saç bulduğunu ve yetkilileri haberdar ettiğini söyledi. 
     Teksas eyaletindeki Hemphill’de ise, bir hastane çalışanı kolları, bacakları ve başı bulunmayan, kömürleşmiş bir ceset parçasıyla bir uyluk kemiği ve kafatası bulduğunu bildirdi. 
     
     Hastanelere koştular 
     Teksas ve Louisiana’da 160 kilometre uzunluğunda alanı kaplayacak şekilde kül bulutu oluştuğu ve metal parçalarının gökyüzünden yağdığı belirtildi. Teksas eyaletindeki Palestine’de 4 kişinin zehirli olabilecek enkaz parçalarını elledikleri için hastanede tedavi gördükleri, Nacogdoches’te de 30 kişinin hastanelere başvurduğu kaydedildi. 
     
     



 YAŞAM 





















</TEXT>
</DOC>
