<DOC>
<DOCNO> 107076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/dunya/adun.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm randevusu 
</HEADLINE>
<TEXT>

Yüzyılın terörü, bir ailenin üç ferdiyle onların en yakın dostunu aynı noktada, İkiz Kuleler’de buluşturdu 
     DIŞ HABERLER SERVİSİ 

     11 Eylül 2001 sabahı Amerikalıları uyku mahmurluğunda yakalayan terör dehşeti, geride binlerce dul, yetim ve acılı yüreğin yanı sıra unutulmaz rastlantıların anılarını da bıraktı. Bunlardan biri de Bostonlu Clifford ailesiydi. Yüzyılın terörü, bir ailenin üç ferdiyle onların en yakın aile dostunu ayrı ayrı uçaklarla ayrı ayrı şehirlerde, aynı noktada, yani İkiz Kuleler’de buluşturdu. 
     Eşinden boşanmış olan Ruth Clifford, 4 yaşındaki kızı Juliana ile birlikte Los Angeles’taki yakınlarını ziyaret etmek üzere Los Angeles’a gidecekti. Bu yüzden United Airlines’ta yer ayırtmışlardı. Ruth’un en yakın arkadaşı Paige Hackel da, Clifford’ların Los Angeles’a gideceklerini duyduğunda onlara katılmaya karar verdi. Ama aynı uçakta yer bulamayınca, yaklaşık aynı saatlerde Los Angeles’a havalanacak American Airlines’ta yer ayırttı. 
     
     Havaalanında vedalaştılar 
     Uçakları hemen hemen aynı saatte havalanacağı için Boston Havaalanı’na birlikte geldiler. Los Angeles’ta görüşmek üzere sözleşip ayrı kapılara yöneldiler. Clifford’lar United Airlines uçağına binerken, can dostları Paige de American Airlines uçağındaki yerini aldı... Havalandılar... 
     Sonra o korkunç dakikalar başladı. Her iki uçakta pusuya yatmış bekleyen ölüm makineleri düğmeye bastı. Pilotları etkisiz hale getirip yerlerini aldı. İki uçak da rotalarını değiştirip New York’taki sonlarına doğru yol almaya başladı. 
     O, belki de günler gibi gelen uzun dakikalarda Ruth ve kızı Juliana ile diğer uçaktaki Paige’in neler düşündüğü veya neler yaptığı bilinmiyor. Ama tahmin edilen bir şey vardı ki, o da, saatte 760 kilometre hızla Ruth’un New York’taki İkiz Kuleler’de çalışan ağabeyi Ron’a yaklaşmakta olduklarını bilmedikleriydi. Zira 47 yaşındaki ağabey Ron Clifford, Kuzey Kulesi’nin 47. katındaki bir finans şirketinde uzman olarak çalışmaktaydı. 
     Ron, o sabah her zamanki gibi işine zamanında gelmiş ve çalışmaya başlamıştı. Kardeşiyle yeğeninin içinde bulunduğu uçağın, kendisini ölüme götürmek isteyen o uçağın hızla üzerine doğru gelmekte olduğunu aklından bile geçiremezdi. 
     
     Gerçeği 24 saat sonra öğrendi 
     Ama öyle olmuştu işte. Kardeşi Ruth ile yeğeni Juliana’nın içinde bulunduğu American Airlines’a ait uçak saat 08.46’da Güney Kulesi’ne daldı. Çarpmanın şiddetiyle sarsılan Ron, ne olduğunu anlamak için pencereye koştu. Gördüklerini kavramaya çalışıyordu ki, bu kez, kardeşinin en yakın arkadaşı Paige’i taşıyan başka bir uçak kendi binasının üst katlarına vurdu. Çarpmanın sarsıntısıyla yere düştü. Sonra kalktı ve acil çıkış merdivenlerine yöneldi. Brooklyn Köprüsü’nde durup geriye baktığında Kuzey Kulesi adeta ağır çekimle çökmekteydi. 
     Ron, kendisini de ölümün eşiğine getiren o katil uçaklardan birinde kardeşiyle yeğeninin, diğerinde de kardeşinin en yakın arkadaşının bulunduğunu 24 saat sonra öğrendi. 
     



 DÜNYA 











</TEXT>
</DOC>
