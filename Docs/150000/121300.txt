<DOC>
<DOCNO> 121300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/yazar/tamer.html </URL>
<DATE> 2002/11/27/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yoksulluk yardımı annelere 
</HEADLINE>
<TEXT>

Prof. Buğra’ya göre açlık sınırındakilere yapılan para yardımından çocukların en fazla yararlanması isteniyorsa, para mutlaka kadına verilmeli 
     Son dönemde birbiri ardına yapılan yoksulluk araştırmalarını bu köşede yansıtmaya çalışıyorum. Ve ilginçtir, diğer pek çok yazıma yoğun okur görüşü geldiği halde bu yoksulluk araştırmalarıyla kimse ilgilenmiyor. Daha doğrusu ilgilenmiyordu. Taa ki SHP lideri Murat Karayalçın tarafından açıklanan Yoksulluğu Yenmek İçin Acil Plan’a kadar... 
     SHP’nin planına okurlarımdan itirazlar var Tayfun Erpek’e göre kayıtdışının kayda alınması mümkün olmadığına göre, Nasreddin Hoca’nın diken hesabıyla fonlanacak bu projenin ciddiye alınacak herhangi bir yanı yok. Erol Mücen ise toplumun en yoksul kesimine devlet tarafından yapılacak parasal yardımın, alanlardan büyük kısmını hazırcılığa ve beleşçiliğe iteceği görüşünde. Bu nedenle de bu tür projelerde mutlaka, yardım alacak kişilerin de katkısı ve inisiyatifi bulunması gerektiğine işaret ediyor. "Yani biz halkımıza yüzmeyi öğretmeliyiz" diyor. 
     
     Yoksul mu, beleşçi mi 
     Aslında çözüm önerisi olarak devletin parasal yardımını içeren her yoksulluk araştırması, karşısında bu itirazı buluyor. Boğaziçi Üniversitesi öğretim üyesi Prof. Ayşe Buğra da, aynı üniversiteden Prof. Çağlar Keyder’le yürüttükleri yoksulluk araştırmasında benzeri eleştirilerle karşılaştıklarını dile getirmişti. Ama Buğra ısrarlı. Toplumun en yoksul kesimine devlet tarafından düzenli parasal yardım yapılmalı. Ve para mutlaka kadınların eline verilmeli ki, çocuklar en fazla yararlanabilsin. Çünkü erkeğin eline verilen paranın, ailenin beslenmesi için harcanmadığı durumlar da var. 
     
     Mikro kredi 
     Bu arada SHP’nin 3 yıllık yoksulluğu yenme planında, halkın en yoksul kesimi için her yıl 1.5 milyar dolarlık özel istihdam projeleri öngörüldüğünü de belirtmeliyim. Kişi başına yılda 1000 dolarlık istihdam desteğinin yılda 1 milyon kişiye sağlanabileceği hesaplanmış. Finansmanı yurtdışından sağlanacak mikro kredi ise varoşlardaki kadınlara yönelik. 
     Karayalçın, en yoksul kesime yapılacak parasal yardımın ise tümüyle tüketime gideceğine dikkat çekiyor ve Güntaç Özler’in bir araştırmasını referans göstererek verilen paradan daha fazla gelir yaratılacağına, dolayısıyla devletin kesesinden çıkacak paranın tek yönlü bir dağıtım mekanizması olmadığına işaret ediyor. Özler’in araştırmasına göre en yoksul kesimde hane halkı tüketim harcamalarının gelir yaratma esneklik katsayısı 1.2 
     
     AKP kaynağı bulur 
     Gelelim değerli okurum Tayfun Erpek’in SHP’nin çalışmasını ütopik ve ciddiye alınamaz bulmasına... Türkiye’de kayıt dışının kayda geçirilmesi, bana göre de görünür gelecekte hiç mümkün değil. Buna karşılık geçmiş hükümetler öylesine büyük boyutlarda gereksiz harcamalar yapıyorlardı ki, ben AKP iktidarında devlet harcamalarında çok ciddi kısıntının kendiliğinden olacağını ve sağlanacak tasarrufla yoksullar için kullanılacak bir kaynağın yaratılabileceğini umuyorum. Refahlı belediyeler bunu her zaman yaptılar. AKP de seçmenini kaybetmek istemeyeceğine göre en yoksul kesime aktaracağı bir fon mutlaka bulacaktır. 
     Bana gelince... Ben bundan böyle de yoksulluk üzerine kafa yoranları bu köşe aracılığıyla birbirleriyle buluşturmaya çalışacağım. En ütopik bir projede bile gerçekçi hususlar bulunabilir ve projeyi hayata geçirecek olanlar, ilgilendikleri takdirde işlerine yarayabilir. 
     Prof. Buğra ve Prof. Keyder’in "Yeni yoksullar" diye adlandırdıkları kesim beni çok ürkütüyor. Diyorlar ki "Eskiden yoksulluk dönüşümlüydü. Yeni yoksullarda ise kurtuluş umudu sıfır." 
     Hangimiz umut olmadan yaşayabiliriz ki 
     
     







Anayasa ve dokunulmazlık 


Yine Köyceğiz oh be, dünya varmış be... 


Gölge boksu.. 


Arınç’tan izlenimler 


Gerçek gündemden sapmak büyük hatadır 


Nuh’un 2. gemisi 


Mumcu’dan çözüm bekleyen eğitim sorunları 


2002 euro’ya şans getirdi 


Başbakan Gül genel başkan da olsun 


Ya örtünmek istemeyen kadınların hakları 


Başbakan’ın telefonla müdahalesi... 


Yoksulluk yardımı annelere 


Ayrılık hukuku Hayal mecalsizliği 


Mali milat ve nereden buldun kalkıyor 


</TEXT>
</DOC>
