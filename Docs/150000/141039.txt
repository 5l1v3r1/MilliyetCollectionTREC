<DOC>
<DOCNO> 141039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo15.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Diyarbakırspor deplasmanından 3 puan bekliyor... 
</HEADLINE>
<TEXT>

     Bursaspor Kulübü Teknik Asbaşkanı Nurettin Karayaka, hafta sonunda deplasmanda yapacakları Diyarbakırspor maçından mutlak galibiyetle ayrılmayı hedeflediklerini belirterek, '' Bursaspor Bir Tane kampanyasının verdiği enerjiyle, futbolcularımız Diyarbakırspor maçında farklı bir görüntü çizecekler'' dedi. 
     Nurettin Karayaka, yaptığı açıklamada, hafta sonunda yapılacak maçın, hem Diyarbakırspor hem de kendileri açısından oldukça zor geçeceğini söyledi. Bursaspor'un, ligde bulunduğu konum dolayısıyla mutlaka maçı kazanması gerektiğini ifade eden Karayaka, ''Rakibin de durumu kritik. Her iki takımın da acil galibiyete ihtiyacı var. Zor bir maç olacak. Hak eden kazansın. Ama dilerim biz hak eder ve kazanırız'' diye konuştu. 
     Karayaka, geçen hafta yönetim olarak düzenledikleri ''Bursaspor Bir Tane'' kampanyasında, kentin kulübe sahip çıkmasının takım üzerinde olumlu etki yaptığını da belirterek, şunları söyledi 
     ''Takım üzerinde kentin takımı sahiplenmesinin verdiği haz var. Kampanyanın verdiği enerjiyle, ümit ediyorum ki futbolcularımız Diyarbakırspor maçında farklı bir görüntü çizecek. Oyuncularımıza güveniyoruz. Ancak, tabii ki yalnızca iyi futbol oynamamız yetmez. Hakemin de iyi ve tarafsız bir yönetim göstermesi lazım.'' 
     





</TEXT>
</DOC>
