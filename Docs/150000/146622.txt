<DOC>
<DOCNO> 146622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sontur10.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık güvenlik görevlisi, kapıları kilitleyip soygunu önledi 
</HEADLINE>
<TEXT>

     Kadıköy'de kar maskeli ve silahlı kişilerce soyulmak istenen para nakil aracında, bankaya gönderilmek istenen 75 milyar lira bulunduğu bildirildi. 
     Sütaş Genel Müdürlüğü Kurumsal İletişim Müdürü Sedat Pişirici, Küçükbakkalköy Ayşe Hatun Çeşme Sokak'ta bulunan Sütaş Genel Müdürlüğü ve Bakkalköy Bölge Müdürlüğü'nün bahçesinde, soygun girişimiyle ilgili basın mensuplarına bilgi verdi. 
     Sonradan çalıntı olduğu belirlenen bir otomobilin, saat 10.00 sıralarında aniden bahçeye girip, bankaya para götürmeye hazırlanan Garanti Bankası'na ait zırhlı nakil aracına çarparak durduğunu, içinden kar maskeli ve silahlı 5 kişinin çıktığını anlatan Pişirici, bu kişilerden birinin güvenlik kulübesindeki Sütaş görevlisini etkisiz hale getirdiğini söyledi. 
     Diğer 4 kişinin de banka nakil aracına yöneldiklerini ifade eden Pişirici, bu sırada şoförle birlikte araç içinde bekleyen güvenlik görevlisinin kapıları kilitlediğini, dışarıdaki görevlinin ise boğuştuğu kişilerce etkisiz hale getirildiğini ve MP-5 marka otomatik silahının alındığını kaydetti. 
     Pişirici, havaya ateş açmalarına rağmen içerideki görevlilere kapıyı açtıramayan maskeli kişilerin kaçmaya başladıklarını belirterek, daha sonra otomatik silah ile 2 tabancanın belli aralıklarla yere atılmış halde bulunduğunu bildirdi. 
     Sütaş'tan para transferlerinin genellikle pazartesi günleri yapıldığını, bu nedenle soyguncuların önceden bu durumu izlemiş olabileceklerini vurgulayan Sedat Pişirici, olay sırasında bankaya gönderilmek üzere zırhlı araca konulmuş 75 milyar lira olduğunu sözlerine ekledi. 
     Bu arada, olay yerinde çok sayıda boş kovan bulan polis, kaçan soyguncuların yakalanması amacıyla başlattığı geniş çaplı soruşturmayı sürdürüyor. 
     





</TEXT>
</DOC>
