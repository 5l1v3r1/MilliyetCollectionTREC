<DOC>
<DOCNO> 137205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/siyaset/siy03.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz, Erdoğan’la görüştü 
</HEADLINE>
<TEXT>
Havaalanında Irak zirvesi 
     ELİF KORAP İstanbul 

     Atatürk Havalimanı’nda AKP Genel Başkanı Recep Tayyip Erdoğan ve Devlet Bakanı Mehmet Ali Şahin ile görüşen Irak Başbakan Yardımcısı Tarık Aziz, daha sonra Sultanahmet Camii’ni gezdi. İtalya’daki Vatikan ziyaretinden dönen Aziz ile Ankara’ya gitmek için havalimanına gelen Erdoğan, ve Şahin, VIP salonunda bir araya geldi. Yaklaşık bir saat süren görüşmenin ardından Erdoğan Ankara’ya giderken, Tarık Aziz ise küçük bir İstanbul turu yaptı. 
     
     Dualarımız sizinle’ 
     Havalimanından ayrılan Aziz, Sultanahmet Camii’ni ziyaret etti. Camii girişinde Aziz’in ayakkabılarını yanındaki koruma görevlilerinden birinin çıkarması dikkat çekti. Aziz, ezan okunacağını belirten Sultanahmet Camii İmamı Osman Nuri Bedir’in, "namaz kılıp kılmayacağı" sorusuna olumsuz yanıt verdi. Bedir, Aziz’e, ayrılırken "Dualarımız ve gönlümüz sizinle" dedi. 
     Camide yaklaşık 15 dakika kalan Aziz, gazetecilerin Erdoğan ve Şahin ile yaptığı görüşmeyle ilgili soruları cevapsız bıraktı. Aziz, daha sonra Polat Otel’deki Marmara Balık Lokantası’nda akşam yemeğini yedi. Saat 20.00 sıralarında otelden ayrılan Aziz, daha sonra Şam’a hareket etti. 
     



 SİYASET 















</TEXT>
</DOC>
