<DOC>
<DOCNO> 147519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko17.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık deterjanlar, dar gelirlilerin bütçesini rahatlatıyor 
</HEADLINE>
<TEXT>

     Ev harcamalarının vazgeçilmez kalemi olan deterjanların, markalı ürünlere göre çok daha ucuz olan açık ürünlerle de satışa sunulması, dar gelirlilerin bütçesini rahatlatıyor. 
     Vatandaşlar, evleri için yaptıkları alışverişlerde, tüketicilerin genel alım gücüne oranla yüksek olan fiyatları ile en önemli harcama kalemini oluşturan temizlik ürünlerini en ucuza temin etme yoluna gidiyor. 
     Tanınmış markaların ortalama 1 milyon 500 bin liraya piyasaya sürdüğü sıvı el sabunları, dükkan önlerine sıralanan bidonlarda litresi 1 milyon liraya satılıyor. 
     Bakkallarda ya da alışveriş merkezlerinde litresi 1 milyon 300 bin liradan satılan sıvı bulaşık deterjanı 850 bin liraya, normalde ortalama 700 bin liraya satılan çamaşır suyu ise 300 bin liradan alınabiliyor. 
     Ev temizlik ürünleri içinde fiyatı en yüksek olan toz deterjanın torbalarda açıktan satılması ise dar gelirli vatandaşlar tarafından adeta kurtarıcı olarak görülüyor. Piyasada, kilosu ortalama 3-4 milyon liradan satılan toz deterjan, bu tip dükkanlarda 2-2.5 milyon liradan satılıyor. 
     Açıktan satılan temizlik ürünlerinin, tanınmış markalara göre daha düşük kalitede olduğunu belirten açık deterjan satıcıları, alım gücü fiyat artışları nedeniyle giderek düşen vatandaşların ay sonunu getirebilmek için yine bu ürünleri tercih etmek zorunda kaldıklarını ifade ettiler. 
     





</TEXT>
</DOC>
