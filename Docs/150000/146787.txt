<DOC>
<DOCNO> 146787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/soneko08.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bisiklet sevenler yaşadı... Vites sayısı 32'ye yükseltildi... 
</HEADLINE>
<TEXT>

     Her yıl yeni modeller üreten bisiklet firmaları, önümüzdeki yaz için birbirinden şık ve konforlu bisikletleri, bisiklet tutkunları ile buluşturmaya hazırlanıyor. 
     Kış boyunca açık havada bisikletle gezinti yapmak amacıyla yazın gelmesini iple çeken çok sayıda kişi, kendisine ya da çocuğuna yeni bir bisiklet satın almak için planlar yapmaya başladı. 
     Bu yaz için üretilen ve mağaza veya alışveriş merkezlerinin spor malzemeleri reyonlarında yerini almaya başlayan bisikletlerde, ilk bakışta daha fazla sportiflik, kullanılan malzemede ise ''hafiflik'' göze çarpıyor. 
     Yeni model bisikletler kullanıcısını monoton şehir hayatından hızla alıp götürecek şekilde enerjik, şık, doğal ve son derece sportif hatlara sahip şekilde üretilmiş. 
     Son yıllarda hızla gelişen bisiklet modellerinde bu yılı ''konfor yılı'' haline getirmeyi amaçladıklarını belirten firma yetkilileri, tüm modellerde alüminyum alaşımlı çelik jantların ön plana çıktığını, bisiklet kullancısına en yüksek düzeyde konfor sağlaması için süspansiyonların daha da geliştirildiğini bildirdiler. 
     Daha önce sadece önde bulunan süspansiyonlar şimdi arka tekerleğe de eklenerek bisikletler çift süspansiyonlu hale getirildi. Yüksek teknoloji ürünü süspansiyonların en büyük özelliğini ise hiçbir güç kaybına yol açmadan sürücüye konforlu bir seyahat imkanı sağlaması oluşturuyor. 
     Bisiklet firmaları bu yıl da kendileri için en büyük satış potansiyeli olarak gördükleri gençleri ve çocukları ihmal etmediler. Özellikle dağ bisikletlerinde gücün ve prestijin simgesi haline gelen vites sayısı 32'ye kadar yükseltildi. 
     ''28 jantlı'' denilen klasik, büyük boy bisikletlerin üretimine de ağırlık veren firmalar, bisikletleri 80 milyon liradan 1 milyar 300 milyon liraya kadar değişen fiyatlarda satışa sunmaya başladı. 
     
     KADRO NUMARASINA DİKKAT 
     Konya Bisiklet ve Motosikletçiler Odası Başkanı Ahmet Çal, piyasada kaçak montajlar yapılarak üretilen çok sayıda kalitesiz bisiklet bulunduğunu ifade ederken, ''bisiklet satın almak isteyenler, oturağın hemen altında bulunan ana kadro demirindeki seri numarasına dikkat etsinler. Kadro numarası olmayan bisikletleri kesinlikle satın almasınlar. Çünkü kısa süre içinde bozulan ve dağılan bu bisikletlere verilen para, ne kadar az olursa olsun boşa gitmiş sayılır'' dedi. 
     Ekonomik krizler nedeniyle alım gücü düşen vatandaşları dikkate alan üretici firmaların, çok uygun taksitlendirme kolaylıkları sağladıklarını da belirten Çal, bisiklet severleri, diğer Çin mallarında olduğu gibi ucuz ancak kısa süre içinde bozulan Çin malı bisikletleri satın almamaları konusunda uyardı. 
     





</TEXT>
</DOC>
