<DOC>
<DOCNO> 117861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur26.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA C militanı, evinde bomba yaparken patlamada yaralandı 
</HEADLINE>
<TEXT>

     İstanbul'da, kaldığı evde bomba imal etmeye çalışan yasadışı örgüt üyesi, patlama sonucu yaralanınca yakalandı. 
     Alınan bilgiye göre, 6 Kasım Çarşamba günü saat 02.00 sıralarında yaralı olarak İstanbul Üniversitesi Tıp Fakültesi Hastanesi'ne kaldırılan Abdullah Ekim'in, bomba imal ederken meydana gelen patlama sonucu yaralandığı belirlendi. 
     Bunun üzerine Ekim'in kaldığı Bağcılar Yıldıztepe Mahallesi 37 12 Sokak 17 1 numaralı evde yapılan aramada, bomba yapımında kullanılan malzemeler ile çok miktarda örgütsel doküman ele geçirildi. 
     Evli ve 1 çocuk sahibi olan Ekim'in alınan ifadesinde, yasadışı İBDA C örgütü üyesi olduğunu, İstanbul'da bazı kiliselere bomba konulması eylemlerini gerçekleştirdiğini, imal ederken patlayan bombayı da Karaköy'deki, Hıristiyanlığa yönelik kitap basan bir matbaanın önüne koymayı hedeflediğini söylediği öğrenildi. 
     Ekim'in, bombalı eylemlere ilişkin talimatı, ''Çoraplı Bombacı'' olduğu öne sürülen Levent Dülger'den aldığını anlattığı da belirtildi. 
     Polis yetkilileri, yaklaşık 60 bombalama olayında adının geçtiği belirtilen yasadışı İBDA C terör örgütü üyesi Levent Dülger'in yakalanması için çalışmaların sürdüğünü kaydettiler. 
     Tıp fakültesi mezunu olduğu, bazı sağlık ocaklarında çalıştığı ve bir süre de cezaevinde kaldığı belirtilen Dülger, daha önce yaptığı ileri sürülen bazı bombalama eylemlerinde patlayıcı düzenekler çorap içine yerleştirildiği için ''çoraplı bombacı'' olarak biliniyor. 
     





</TEXT>
</DOC>
