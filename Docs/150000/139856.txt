<DOC>
<DOCNO> 139856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/spor/ykocaomer.html </URL>
<DATE> 2003/03/01/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
2012 Olimpiyatlarından notlar 
</HEADLINE>
<TEXT>

     Olimpiyat meşalesi yakıldı fakat aniden çıkan lodos sonucu söndü. Meteoroloji yetkilileri ile spordan sorumlu devlet bakanı, canlı yayında birbirlerini şerefsizlikle suçladılar. Olimpiyat meşalesinin yerine, geçici olarak camekan içinde mangal ateşi konuldu 
     Olimpiyatların ilk altın madalyasını atıcılık dalında Porto Riko kazandı. Ödül töreninde Porto Riko’nun ulusal marşı bulunamadı bu açığı kapatmak amacıyla Sezen Cumhur Önal mikrofona ıslıkla " Portofino"yu çaldı. 
     Olimpiyat Köyü’ne kaçak olarak girip, sporcular için yapılan evlere yerleşen 82 aile, olimpiyat jandarması tarafından zor kullanılarak çıkartıldı. Memduh Papatya isimli yurttaş, jandarmalara saatlerce direndikten sonra, iki Polonyalı güllecinin yardımıyla etkisiz hale getirildi 
     Olimpiyat Köyü içindeki minik caminin mahyasına "Yaşasın Olimpiyat" yazdırılması din adamlarını birbirine düşürdü. Bir kısım uzman "Spor cana can katar, toksin ve mikrobu atar, bu slogan caizdir" derken, karşı görüşte olanlar "Hıristiyan icadının reklamını yaptırmayız, olimpiyat iyi bir şey olsaydı 4 yılda bir değil, her yıl, her an yapılırdı" şeklinde konuştular 
     2012 İstanbul Olimpiyatları görkemli bir kapanışla, planlanandan sekiz gün önce sona erdi. Türkiye, 2016 Olimpiyatları’na da talip olduğunu açıkladı. Yaklaşık 250 ülkede sporun yasaklandığı öğrenildi 
     Yukarıda okuduklarınız Vedat Özdemiroğlu’nun İletişim Yayınları’ndan piyasaya çıkarılan "SELAM DÜNYALI BEN TÜRKÜM " kitabından alınmış. Kitapta sadece sporumuz değil, Türkiye’nin AB hikayesinden, Susurluk Duruşmasına, Kim 500 Milyar ister yarışmasından Swissotel pazarlığına kadar birçok konu akıcı bir şekilde hicvedilmiş. 
     Yani kısacası hal - i pürmelalimiz bu kitabın içinde. Okurken çok güleceksiniz, ağlanacak halimize... 
     Eğer Spordan Sorumlu Devlet Bakanımız, Eski Bakan Fikret Ünlü gibi Milli Olimpiyat Komitesine köstek olmaya devam ederse, İstanbul Anakent Belediye Başkanlığı kısır çekişmeleri bırakıp Milli Olimpiyat Komitesi’nin arkasında durmazsa ve İstanbul Valiliği ülkemizin bu büyük spor organizasyonunu kanatları altına almazsa, Vedat Özdemiroğlu’nun yukarıda yazdıklarının gerçekleşmeyeceğini kim garanti edebilir 
     
     



 SPOR 
























</TEXT>
</DOC>
