<DOC>
<DOCNO> 130723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/14/son/sondun09.html </URL>
<DATE> 2003/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
CBS televizyonu Mart'a kadar çözüm bulunmazsa savaş kaçınılmaz 
</HEADLINE>
<TEXT>

     Amerikan CBS televizyonu, Mart ayına kadar Irak'ın silahsızlandırılması sorununa çözüm bulunmadığı takdirde savaşın kaçınılmaz hale geleceğini öne sürdü. 
     CBS'in haberinde, savaşın, Irak'ın kitle imha silahlarından arındırılması için başlatılmasa bile, Irak lideri Saddam Hüseyin'in devrilmesi için başlatılacağı belirtildi. 
     ABD'nin şimdiye kadar 85 bin askeri personele Körfez'e gitme emri verdiğine işaret edilen haberde, Irak'ın güneyinde konuşlandırılacak asker sayısının 130 bini bulacağı kaydedildi. 
     Televizyonun yorumcusu David Martin, ABD'nin Saddam'a gözdağı vermek amacıyla askerlerini sonsuza kadar Körfez'de tutamayacağını ve ABD Başkanı George Bush'un bu askerleri geri çağırarak Saddam'ı işbaşında bırakacağını düşünmenin zor olduğunu ifade etti. 
     
     ''TÜRKİYE VE ÜRDÜN HENÜZ KARAR VERMEDİ'' 
     CBS'in haberinde, Türkiye ve Ürdün hükümetleri henüz Amerikan askerlerinin konuşlandırılmasıyla ilgili kararlarını vermedikleri için, buralarda görev alacak Amerikan birliklerinin seferber edilemediği de vurgulandı. 
     Haberde, Saddam'ın gönüllü olarak sürgüne gitmesinin savaşı önleme konusunda son çare olabileceği, ancak bu mesajı Saddam'a iletecek ''yürekli adamın'' henüz ortaya çıkmadığı ifade edildi. 
     Amerikan birliklerinin, Türkiye ve Ürdün üzerinden operasyon düzenleyememesi halinde tek çare olarak Kuveyt'ten harekat başlatacağına işaret edilen haberde, Saddam'ın burayı kimyasal başlıklı SCUD füzeleriyle bombalamasının Amerikan birliklerini zor durumda bırakacağı kaydedildi. Askeri uzmanlar, bunun küçümsenmeyecek bir risk olduğuna dikkat çektiler. 
     
     GÜVENLİK KONSEYİ'NDE 27 OCAK SENDROMU 
     Öte yandan BM Silah Denetçileri Komisyonu UNMOVIC Başkanı Hans Blix ile Uluslararası Atom Enerjisi Ajansı IAEA Başkanı Muhammed El Baradei'nin Irak ile ilgili değerlendirmelerini sunacakları 27 Ocak'taki Güvenlik Konseyi toplantısının, ABD ile diğer daimi üyeler arasında güç gösterisine dönüşeceği kaygısı BM'ye hakim olmaya başladı. 
     Bazı diplomatik kaynaklar, ABD'nin Irak'ın 27 Ocak'a kadar silah denetçileriyle kesin işbirliği yapması ve elindeki tüm kitle imha silahlarını açıklaması için son tarih olduğunda ısrar ettiğini belirtirken, veto yetkisine sahip Rusya ve Fransa, konseyde Irak ile ilgili olarak kabul edilen karar tasarılarının herhangi bir vade öngörmediği görüşünü savunuyor. 
     Diplomatlar, konsey üyelerinin çoğunluğunun diplomasiye daha fazla şans verilmesinden yana olduğunu, çünkü kamuoyunun savaşın gerekli olduğu konusunda ciddi şüpheleri bulunduğunu kaydettiler. 
     





</TEXT>
</DOC>
