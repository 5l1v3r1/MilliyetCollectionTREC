<DOC>
<DOCNO> 100250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/yasam/yas04.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Füze kurbanı mı 
</HEADLINE>
<TEXT>

Ukrayna’da seyircilerin üzerine düşüp 83 can alan SU-27’nin son anlarını inceleyen uzmanlar, uçağın atılan iki füzeden kaçarken çakıldığı görüşünde 
     İHSAN DÖRTKARDEŞ DHA 

     Alman televizyon kanalı RTL, Ukrayna’nın Lviv kentinde 27 Temmuz’da felaketle sonuçlanan hava gösterisiyle ilgili korkunç bir iddiayı gündeme getirdi. 
     RTL, gösteri uçuşu sırasında gereksiz’ bir manevra yapınca kontrolden çıkan ve izleyicilerin arasına düşerek müthiş bir felakete neden olan SU27 tipi savaş uçağına, çakılmasına yol açan manevradan birkaç saniye önce iki adet füze’ atıldığını ileri sürdü. Bu iddiasını, Ruslar’ın en iyi, dünyanın da sayılı savaş uçaklarından SU27’nin son görüntülerine dayanarak ortaya atan RTL kanalı, özel işlemlere tabi tutulan görüntülerde, çıplak gözle görünmesi imkansız olan iki füzenin ortaya çıktığını da iddia etti. 
     
     SU-27’yi sıyırıp geçtiler 
     RTL televizyonunun ekranlarına taşıdığı, pistte gösteriyi izleyen bir seyircinin amatör kamera ile kaydettiği bu görüntülerde, kontrolden çıkmadan saniyeler önce, uçağı füzeyi andıran iki çizginin sıyırıp geçtiği görülüyor. 
     RTL televizyonu, çıplak gözle çok dikkatli bakılmadıkça fark edilmeyen bu çizgilerin özel filtrelenme ve görüntü büyütme sistemiyle işlendiğinde iki ayrı füzeye ait olduğunun ortaya çıktığını ileri sürüyor. RTL’nin bu iddiası, karadan fırlatıldığı öne sürülen iki füzenin kimler tarafından ve ne amaçla fırlatıldığı konusu, Ukrayna’da şimdiden tartışma yarattı bile. 
     
     Ciddiye alındı 
     Kazadan sonra yapılan açıklamalarda, dünyanın en iyi savaş uçakları kabul edilen SU27’lerde iki motorun aynı anda devre dışı kalmasının imkansız olduğu, kazanın tamamen iki pilot ve uçuşu kontrol eden yerdeki görevlilerin suçu olduğu ifade edilmişti. 
     Ancak Ukrayna askeri yetkilileri, iki pilotun son anda atlayarak kurtulduğu savaş uçağı ile ilgili bu görüntüleri incelemeye aldı ve soruşturmayı da bu yöne kaydırdı. Uçağın çakılmasına yol açan manevrayı füzelerden kaçmak için yapmak zorunda kalmış olabileceği olasılığı üzerinde duran askeri yetkililer, henüz bir açıklama yapmadı. 
     



 YAŞAM 



















</TEXT>
</DOC>
