<DOC>
<DOCNO> 126314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/spor/ytan.html </URL>
<DATE> 2002/12/23/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Trabzon’u defansı yıktı 
</HEADLINE>
<TEXT>

     Hakemlik müessesesinin manifestosunun son maddesi, "Allah hakemlik şansı versin" biçimindedir. Bu, ayrıca bir gelenek, her müsabaka öncesi bir dua ve bir dilektir. Fenerbahçe’nin ilk yarının son dakikasında Ceyhun’un vuruşunun üst direğe vurup, çizginin içine düşmesi ve sonra da dışarı çıkmaması, netice itibarıyla gol olarak değer kazanamamasının izahı bu temenni ve bu duanın ruhunda gizli. Ali Aydın, bulunduğu yer gereği bu pozisyonu izleme, yardımcısı Emre Eyisoy da, topun oynandığı alanı bırakıp sıfıra inemezdi. Yani, hakemlik şansı Ali Aydın’ın yanında değildi. Bunun yanı sıra Aydın mükemmel bir maç yönetti. 
     Bu tartışma, gündem oluşturmamalı, futbolun önüne geçmemeli. Zira dün gece heyecanı, temposu, kalitesi ve golleriyle mükemmel bir futbol izledik. Ezeli rekabette yakın bir tarihte birbirine denk bir mücadeleye şahit olmamıştık. 
     Trabzonspor oyuna iyi başladı... Erken de gol buldu. Defansındaki iki bireysel hata Bordo - Mavililer’in kolay dağılmasına yol açtı. Esasen, Trabzonspor’un oyun sistemi son derece zenne. Takım bütünlüğü sağlandığında Trabzonspor çok üretiyor ve seyredene keyif veriyor. Ancak taşlar yerine oynadı mı da, kolay göçüyör, sistem kendiliğinden çöküyor... Güven krizine giriyor. Dün gece de öyle oldu. Trabzonspor’un sigortası defansı ve o blokta bulunan güvenli ayakları, başta kaleci Petkoviç olmak üzere yerleşim ve müdahale hatası yapınca kazanabileceği bir müsabakayı kaybetti. Dahası, Trabzonspor ikinci yarıya da iyi başladı. Sistemini kusursuz uyguladı ve eşitlik golünü de sağladı. Bu kez defansındaki müdahale hatasına dalgınlık da eklenince üçüncü golü yemekten kurtulamadı. 
     İşin geneline baktığımızda Trabzonspor kazanmak için her yolu denedi ve çok da gayret etti. Zaman zaman sahada takım gibi durdu. Kazanabilirdi... Kazansa, çok şey kazanacaktı. Takımın üstüne çok şey katacaktı. Şunu kabul etmeliyiz ki Trabzonspor, Fenerbahçe’yi bir daha böyle yakalayamazdı. 
     Trabzonspor, penaltı kaçırdığı maçta yenildi ve Galatasaray’ı diriltti. Dün gece de ruhsal travma geçiren, iç barışı çatırdayan Fenerbahçe’yi... 
     



 SPOR 
































</TEXT>
</DOC>
