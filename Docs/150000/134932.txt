<DOC>
<DOCNO> 134932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/siyaset/siy07.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP - DTP birleşiyor 
</HEADLINE>
<TEXT>

DTP ve DYP yöneticileri, birleşmeyi konuşmak için Ağar, Bayar, DTP’li Hastürk, AP çizgisinin önemli isimleri Cevheri, Sezgin ve Toker’in katılımıyla bir araya geliyor 
     AYDIN HASAN Ankara 

     Tansu Çiller’in genel başkanlıktan ayrılmasından sonra DYP ile DTP’nin kurumsal bütünleşme sağlamaları yönünde önemli bir adım atıldı. Toplanacak kongrede karar alınması durumunda, DTP daha önce koptuğu DYP’ye katılacak. DYP Genel Başkanı Mehmet Ağar, Süleyman Demirel’in tavsiyeleri çerçevesinde, Çiller döneminin küskünlerini yeniden DYP çatısı altında bir araya getirmek için harekete geçti. Ağar, yaklaşık 20 gün önce DTP Genel Başkan Vekili Yılmaz Hastürk’ü ziyaret etti. Görüşmede, DYP ile DTP’nin bütünleşmesinin sağlanması üzerinde duruldu. Ağar, Hastürk’e, "32 il yönetimini yeniden oluşturuyoruz. Bazı yerlerde sizden arkadaşları da listelere alalım. Birleşmeyi sağlamış oluruz" önerisinde bulundu. Hastürk, bu öneriden sonra DTP Temsilciler Meclisi’ni toplama kararı aldı. Kurban Bayramı’ndan sonra yapılacak toplantıda bütünleşmeyle ilgili il başkanlarının görüşü alınıp DTP büyük kongresi toplanacak. Kongrede, delegelerin karar vermesi durumunda, DTP hukuken DYP’nin çatısı altına girecek. 
     
     Ağır toplar devrede 
     Ağar ve Hastürk, bütünleşme konusunu yeniden görüşmek için bu akşam birlikte yemek yiyecek. Yemeğe Ağar ve Hastürk’ün yanı sıra AP - DYP çizgisinin önemli isimleri Necmettin Cevheri, İsmet Sezgin, Turgut Toker ve DTP’nin eski Genel Başkanı Mehmet Ali Bayar da katılacak. 
     



 SİYASET 















</TEXT>
</DOC>
