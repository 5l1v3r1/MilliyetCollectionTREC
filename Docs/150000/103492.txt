<DOC>
<DOCNO> 103492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/23/spor/spo05.html </URL>
<DATE> 2002/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüklere yakın markaj 
</HEADLINE>
<TEXT>

İstanbul Defterdarı Kadir Boz, transfer rakamlarıyla ilgili MİLLİYET’te çıkan haberi ihbar kabul edip, beyanlarını düzeltmeleri için kulüpleri uyaracaklarını açıkladı 
     CEMAL ERSEN 

     FUTBOLDA, milyonlarca dolar ödedikleri yabancı oyuncuların resmi sözleşmelerine komik rakamlar yazdıkları ortaya çıkan Galatasaray, Fenerbahçe, Beşiktaş ve Trabzonspor’un, Maliye Bakanlığı tarafından beyanlarını düzeltmeleri konusunda, uyarılması kararlaştırıldı. İstanbul Defterdarı Kadir Boz, MİLLİYET’te çıkan haberi ihbar kabul ettiklerini belirtti, Galatasaray, Fenerbahçe ve Beşiktaş’ı yakın markaja aldıklarını söyledi. 
     BOZ, kulüplerin, gerçek ücretleri ne federasyona, ne de kendilerine bildirdiklerini de vurguladı. Defterdar, "Hem federasyona hem kulüplere birer yazı yazılacak. Derhal beyanları düzeltin diye uyarıcı bir yazı bu. Bir süre sonra da bunların düzeltilip, düzeltilmediğini mercek altına alacağız" diye konuştu. Trabzonspor ile ilgili incelemenin ise Trabzon defterdarlığı tarafından önümüzdeki günlerde başlayacağı öğrenildi. 
     DEFTERDAR Kadir Boz, geçen yıl da benzeri bir inceleme sonunda üç kulübün cezaları ile birlikte 100 trilyonluk bir borcunun çıktığını vurguladı ve şöyle devam etti "Üç kulüp yasal hakları olan uzlaşma yolunu tercih ettiler. Henüz uzlaşma gerçekleşmiş değil. Elbette kulüp düşük rakam ister. Merkez uzlaşma komisyonu da kendi rakamını belirler. Merkez uzlaşma sağlandıktan sonra bize gerekli bilgileri verir ve biz de gereğini uygularız". 
     



 SPOR 

























</TEXT>
</DOC>
