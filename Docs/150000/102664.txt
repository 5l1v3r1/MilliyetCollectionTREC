<DOC>
<DOCNO> 102664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/yazar/ulagay.html </URL>
<DATE> 2002/08/19/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
IMF’nin güvendiği adamlar neye yarıyor 
</HEADLINE>
<TEXT>

     Son haftalarda Brezilya’ya biraz fazla taktığımı düşünenler olabilir ama Brezilya örneği gerçekten çok önemli Brezilya’da yaşananlar, IMF programları, "Washington konsensüsü" ve uluslararası finans sisteminin niteliği konusundaki tartışmaları yeni bir boyuta taşıyacak belki de. 
     Bunun bir sinyali de Brezilya Merkez Bankası Başkanı Fraga ve Maliye Bakanı Malan’la ilgili olarak başlayan tartışmayla gündeme geldi. Her iki isim de IMF nezdinde büyük saygınlığı olan ve özellikle 1999’daki krizden bu yana Brezilya ekonomisini iyi yönettiği düşünülen isimler. IMF - Brezilya ilişkileri de bu sayede gayet iyi gitmiş, son yıllarda ve IMF’den destek görmeye devam etmiş Brezilya. 
     Ne var ki bütün bunlar, uluslararası piyasaların, ekim ayında yapılacak başkanlık seçimini gerekçe göstererek Brezilya’yı gözden çıkarmasını ve dev bir krizin eşiğine sürüklemesini önleyemedi. Bu noktada gündeme gelen sorular şunlar Acaba IMF işin başında güvendiği adamlar bulunduğu zaman bir ülkedeki gelişmelere fazlaca iyimser bakıyor ve durumu gerçekçi değerlendiremiyor mu Bir ülke ekonomisinin kaderinin IMF tarafından desteklenen bir ya da birkaç "güvenilir adam"a bırakılması doğru mu 
     Bence bizim de üzerinde düşünmemiz gereken sorular bunlar. 
     
Düş kırıklığının yeni adı Derviş mi      Milliyet’teki oda komşum Meral Tamer, cumartesi günü son siyasi gelişmelerle ve özellikle Kemal Derviş’le ilgili yorumların pek çoğunu okuduktan sonra, "herkes farklı bir şey yazmış ama hemen hepsine de hak veriyorum sanki", dedi. Meral’in bu itirafı, Derviş’in siyasete soyunmasından bu yana yaşanan gelişmeler karşısında çelişkili duygu ve düşüncelere sürüklenmenin ne kadar kolay olduğunu gösteriyor. Eğer kendini Derviş’e, CHP’ye, İsmail Cem’e ya da meydandaki siyasi aktörlerden herhangi birine kaptırmış bir "taraftar" iseniz sizin için sorun olmayabilir, tuttuğunuz kişi ya da parti nasıl davranırsa davransın onu haklı gösterecek nedenler bulabilirsiniz. Ama mevcut seçenekler arasında size en yakın geleni, özlediğiniz lider tipine en fazla yaklaşanı, düşlediğiniz şeyleri yapma olasılığı en fazla olanı belirlemek için bir arayış içindeyseniz o zaman çelişkili duygu ve düşüncelere kapılmanız işten bile değil son gelişmeler karışısında. Böyle bir seçim yaparken duygu ve düşünce faktörlerinin iç içe geçmesi durumu iyice karmaşık hale getiriyor bizim gibiler için. 
     
     Derviş, YTP, CHP 
     Örneği kendimden vereyim ve gelişmelerin odağındaki adam haline gelen Kemal Derviş’in son haftalardaki serüvenlerini izlerken kapıldığım duyguları ve düşünceleri analiz etmeye çalışayım. 

</TEXT>
</DOC>
