<DOC>
<DOCNO> 140310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/soneko27.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansta yüzde 11.31 değer kaybetti... 
</HEADLINE>
<TEXT>

p    Tezkerenin Meclis'te kabul edilmemesinin piyasalara bugün nasıl yansıyacağı merak ediliyordu. Başbakan Abdullah Gül, dün Başbakanlık'ta yapılan ekonomi zirvesinin ardından bugün de piyasalar açılmadan kameraların karşısına geçerek ekonomiyle ilgili mesajlar verdi. Uzun zamandan beri Meclis'e gelmesi beklenen 2003 yılı bütçesinin bugün Meclis'e sunulacağını açıklayan Başbakan, piyasaların tansiyonunu biraz olsun düşürdü. Bu sıralarda gelen Merkez Bankası'nın "aşırı dalgalanmada müdahale edileceği" açıklaması döviz cephesinde olumlu algılandı ve hızlı yükselişler kaydedilmedi. 
     
     BİRİNCİ SEANS 

     Haftanın ilk seansında bileşik endeks, Cuma günkü kapanışa göre 1,309.42 puan azalarak 10,265.02 puan seviyelerine geriledi. Hisse senetlerinin ortalama değer kaybı yüzde 11.31 oldu. 
     Seansa 409.64 puan kayıpla 11,164.80 puan seviyesinde başlayan endeks, seansın ilk dakikalarından itibaren hızla geriledi. 
     Seansın ilk yarısını 1,283.18 puan kayıpla 10,291.26 puandan geçen endeks, seans içinde en düşük 10,244.68 puanı gördü. 
     Tezkere kararına sert tepki veren Borsa'da hisse senetleri taban değerlerine geriledi. 
     Seans kapanışında mali endeks 1,648.23 puan kayıpla 12,954.50 puana, sanayi endeksi 1,216.82 puan kayıpla 9,901.91 puana ve hizmetler endeksi 834.35 puan kayıpla 6,442.19 puana indi. 
     Böylece, önceki kapanışa göre mali grup hisseler ortalama yüzde 11.29, sanayi grubu hisseler ortalama yüzde 10.94 oranında ve hizmetler grubu hisseler ortalama yüzde 11.47 oranında değer yitirdi. 
     İşlem gören toplam 285 hisse senedinden sadece 1'i değer kazanırken, 284'ü değer yitirdi. 
     Seansta, 177 trilyon 98 milyar 223 milyon liralık işlem hacmi oluştu. 
     Sabancı Holding, Yapı Kredi Bankası, Koç Holding, İş Bankası C ve Garanti Bankası en yoğun işlem gören hisseler oldu. 
     
     DÖVİZ CEPHESİ 

     Tezkerenin kabul edilmeyişinin yarattığı dalgalanma nedeniyle, piyasa açılışında hızla yükselen döviz ve faizde ise sabahki yükselişten sonra düşüş yaşanıyor. Geçen hafta 1 milyon 598 bin liradan kapanan dolar, Kapalıçarşı'da güne 88 bin lira artışla 1 milyon 686 bin liradan başladı. Dolar açılıştaki yukarı doğru sert tepkinin ardından, saat 13.00 itibariyle alışta 1 milyon 639 bin lira, satışta ise 1 milyon 645 bin liraya indi. 
     Haftaya 90 bin lira artışla 1 milyon 813 bin liradan başlayan Euro ise 1 milyon 775 bin liraya geriledi. 
     Dolar, bankalararası para piyasasında da düşüş kaydetti. 
     Piyasa açılışında en yüksek bazda, alışta 1 milyon 675 bin lira, satışta 1 milyon 687 bin 500 lira düzeyini gören doların fiyatı, alışta 1 milyon 644 bin lira, satışta ise 1 milyon 650 bin lira düzeyine indi. 
     
     FAİZİN DURUMU 

     İMKB Tahvil ve Bono Piyasası Kesin Alım Satım Pazarı'nda, gösterge niteliğindeki 28 Ocak 2004 vadeli, bugün valörlü tahvilin bileşik faizinde, sabahki açılışa oranla 0.55 puanlık düşüş yaşandı. 
     Piyasa açılışında basit getirisi yüzde 59.34'e, bileşik getirisi ise yüzde 60.77'ye yükselen bu kağıdın basit getirisi yüzde 58.82, bileşik getirisi yüzde 60.22 düzeyine indi. 

     
</TEXT>
</DOC>
