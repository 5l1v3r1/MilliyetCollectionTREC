<DOC>
<DOCNO> 104497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/ekonomi/eko01.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vaad değil senet istiyorlar 
</HEADLINE>
<TEXT>

İhracatçılar, siyasi parti liderleriyle yapacakları toplantıları kitapçık haline getirecek, sanayiciler yazılı taahhüt alacak. Sözünü tutmayan liderden hesap sorulacak 
KÜLLERİNDEN YENİDEN DOĞAMAYABİLİRLER’      EKONOMİ SERVİSİ 

     Erken seçimin hem siyasetçi hem vatandaş açısından sınav niteliğinde olduğunu söyleyen İstanbul Sanayi Odası İSO Başkanı Tanıl Küçük "Vaatte bulunan siyasetçiye, projesinin kaynağını sormayı refleks haline getirmeliyiz" dedi. 
     İSO Meclis toplantısında konuşan Küçük, bugüne kadar vaat etmekte ve borçlanmakta sakınca görmeyen siyasetçinin, bu tarz siyaset anlayışının ülke ekonomisine olduğu kadar, siyasete ve siyasetçiye duyulan güvene de zarar verdiğini belirtti. Küçük, "Türk siyaseti bu yaklaşımla adeta kendi kendini imha etmektedir. Toplum nezlindeki güvenililirliklerini tümüyle yitirmek üzere olan siyasetçiler küllerinden yeniden doğmak konusunda efsanevi Phoenix kadar şanslı olmayabilirler." 
     2001 yılında yaşanan ağır krizin ardından ekonomide düzelmenin yavaş bir şekilde devam ettiğini belirten Küçük, iyileşmenin bundan sondaki hızında önümüzdeki dönemde izlenecek rotanın ve seçimlerin belirleyici olacağını kaydetti. 
     
     Seçim ertelenmesin 
     "Seçim düğümü bir an önce çözülerek belirsizliklere son verilmeli" diyen Küçük şöyle devam etti "Seçimin ertelenmesi yönündeki girişimleri anlamak mümkün değil. Hiçbir gerekçe böyle bir talebi haklı kılamaz. Bu durumda baraj korkusu ve siyasi çıkar hesaplarının ülke yararının önüne geçtiğini düşünmekten başka seçenek kalmamaktadır." 
     İSO Meclis Üyesi Ömer Bilgin de "TİM gibi bizde bir proje üretip 23 partiden en az beş tanesine müracatta bulunarak, reel ve ekonomik politika hakkındaki planlarını öğrenip senet alacağız. Eğer elimizde böyle yazılı bir metin olursa, önümüzdeki dönemde de bu planlara uyulup uyulmadığı konusunda siyasileri sorgulayabiliriz" dedi. 
     
DERSİNİ KAYNATAN SİYASETÇİDEN BIKTIK’      Türkiye İhracatçılar Meclisi TİM , erken seçim öncesinde siyasi parti liderlerinin üretim ve ihracata yönelik proje ve politikalarını öğrenmek amacıyla "İhracatçılar Soruyor, Liderler Cevaplıyor" adıyla bir dizi toplantı düzenleyecek. 
     Liderler ve sektör temsilcilerini biraraya getirecek toplantılarda konuk siyasi parti liderleri üretim ve ihracatla ilgili proje, program ve politikalarını sektör temsilcilerine aktaracak. 
     Siyasi parti liderlerinin ve konu ile ilgili kurmaylarının Dış Ticaret Kompleksi’nde ağırlanacağı toplantıların 2 - 27 Eylül tarihleri arasında yapılmasının planlanlandığını söyleyen TİM Başkanı Oğuz Satıcı, her toplantı için ayrı olarak bir kitapçık yayınlanacağını belirtti. 
     
     İlk lider Cem 
     Satıcı, "Siyasilerin taahhütlerini bu kitapçıklardan takip edeceğiz. Taahhütleri yerine getirmeyenleri deşifre edeceğiz" dedi. Ev ödevini yapmamış, tahtaya kalktığında zeka marifetiyle kurduğu genel cümlelerle dersi kaynatan siyasetçi profilinden usandıklarını belirten Satıcı, siyasi partilerden siyaset yapma biçimini değil, ürettikleri projeleri görmek istediklerini söyledi. 
     Siyasileri siyaset için siyaset değil, ekonomi ve Türkiye için siyaset yapmaya çağıran Satıcı, seçimin içinde bulunulan durumdan daha iyi olacağını anlattı. 
     Türkiye’de siyasetin yeniden yapılanacağı bir süreçten geçildiğini, bu sürecin ülkenin lehine gelişebilmesi için herkese büyük görevler düştüğünü vurgulayan Satıcı, başarıyı yakalayabilmek için projesini önceden hazırlamak ve stratejiyi belirlemek gerektiğini ifade etti. 
     TİM’in toplantıların ilk konuğu YTP Genel Başkanı İsmail Cem olacak. Toplantılara YTP, DSP, DYP, MHP, ANAP, AKP, SP, CHP ve DTP genel başkanları davet edildi. 
     



 EKONOMİ 





















</TEXT>
</DOC>
