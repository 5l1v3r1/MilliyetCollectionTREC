<DOC>
<DOCNO> 140385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur07.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlıktan Zaman gazetesine yalanlama... 
</HEADLINE>
<TEXT>

     - Başbakanlık'tan yapılan açıklamada, ''basının, bölge ve dünya barışını ve ulusal çıkarları ilgilendiren konularda her zamankinden daha fazla duyarlı ve sorumlu davranması gerektiği'' bildirildi. 
     Başbakanlık Basın Merkezi'nden yapılan yazılı açıklamada, Zaman Gazetesi'nin bugünkü sayısında yer alan ''Özkök Kuzey Irak'a girerek Bağdat'a kadar gitmeliyiz'' başlıklı haberde Başbakan Abdullah Gül'e atfen, Genelkurmay Başkanı Orgeneral Hilmi Özkök'e ait olduğu ileri sürülen ifadelere yer verildiği belirtilerek, söz konusu haberin ve haberde yer alan ifadelerin gerçekle hiçbir ilgisinin bulunmadığı kaydedildi. 
     Açıklamada şöyle denildi. 
     ''Sayın Başbakanımız ile Sayın Genelkurmay Başkanımız arasında dün yapılan görüşmede, Sayın Orgeneral Özkök haberde zikredilen biçimde hiçbir ifadede bulunmadığı gibi Sayın Başbakanımız da dünkü AK Parti MKYK toplantısında haberde zikredilen beyanlarda bulunmamıştır. 
     Basınımızın, bölge ve dünya barışını ve ulusal çıkarlarımızı ilgilendiren konularda her zamankinden daha fazla duyarlı ve sorumu davranması gerektiği düşünülmektedir.'' 
     





</TEXT>
</DOC>
