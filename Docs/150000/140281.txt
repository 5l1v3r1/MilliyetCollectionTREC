<DOC>
<DOCNO> 140281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun28.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "İki ayağımızı bir pabuca sokuyorlar" 
</HEADLINE>
<TEXT>

     KKTC Cumhurbaşkanı Rauf Denktaş, Annan planının değişikliğe muhtaç bir plan olduğunu, 25-30 Mart'a kadar içerdiği yasaların tamamlanmasını istemenin insanüstü birşey, dayatma ve diretme olduğunu belirterek, ''Buna hakkınız yok. Bu halkın geleceğini tayin edeceğiz. Bu kadar dıştan gelen bir baskıyla bunu yapamayız. Yani iki ayağımız bir pabuca girdi'' dedi. 
     Denktaş, İngiltere'den gelen Londra Erenköy Mücahitler Cemiyeti heyetini kabulünde, Annan planının bu halinin referanduma götürülmesine hükümetin de karşı olduğunu ifade ederek, ''O halde halka neyi soracağız '' diye konuştu. 
     Cumhurbaşkanı Denktaş, Kıbrıs'ta bir uzlaşma olması için elden geleni yaptıklarını, yapmaya devam edeceklerini, ancak barış olmayan, halkı perişan edecek bir belgeyi de ''Amerika ve İngiltere istedi, Genel Sekreter de emrivaki şeklinde ortaya koydu diye'' kabul etmek zorunluluğu olmadığını söyledi. 
     Dış baskılardan yakınan Denktaş, bunu yapmaya kimsenin hakkı olmadığını, oldu bittilerle hiçbir milletin kaderinin tayin edilemeyeceğini vurguladı. Denktaş, Annan planının bugünkü haliyle referanduma götürülemeyeceğini kaydetti. 
     Denktaş, Annan planındaki aksaklıklardan örnekler vererek, BM Genel Sekreteri Kofi Annan'ın adaya geldiğini ve ''Artık ben usandım bu işten. Bu gayet güzel bir çerçevedir, çok iyidir, ABD ve İngiltere destekliyor, onun için rötüş yapabilirsiniz ama radikal değişikliğe kalkışmayın. Bir taraf isterse öteki de ister, bu iş gene bozulur'' dediğini anlattı. 
     
     DENKTAŞ'A DESTEK 
     Londra Erenköy Mücahitler Cemiyeti Başkanı Mehmet Reşat, Cumhurbaşkanı'na bağlılık ve güvenlerini ileterek, ''Her zaman yanınızda olduğumuzu bir kez daha vurgulamak istiyoruz'' dedi. 
     Reşat, Cumhurbaşkanı Denktaş'a destek için hazırladıkları 10 maddelik deklarasyonu sundu ve 20 bin imza topladıklarını açıkladı. Reşat, Denktaş'a bir de plaket takdim etti. 
     
     İNGİLTERE'DEKİ KIBRISLI TÜRKLER OY HAKKI İSTEDİ 
     Londra Erenköy Mücahitler Cemiyeti Fahri Başkanı Orhan Nazım, olası bir referandumda İngiltere'deki Kıbrıslı Türklerin de oy kullanmak istediğini söyledi. 
     Cumhurbaşkanı Denktaş, bunun üzerine, ''O da bir hakkınız tabiatıyla. Bir kere referanduma, bu şimdiki haliyle gitmez. Biz bu hafta içinde Ankara'ya da gideceğiz. Çünkü Ankara'nın da imzası olacak. Garantörlük haklarını sulandıran ve kağıt üzerinde garantör olarak bırakan bir anlaşmayı kabul edip etmeyeceğini Ankara'nın da belirlemesi lazım'' dedi. 
     Kendisinin Annan planında istediği bütün değişiklikleri Ankara'nın da istediğini kaydeden Cumhurbaşkanı Rauf Denktaş, egemenlik ve Rumların içlerine gelmemesi gibi olmazsa olmazları bulunduğuna ve bunların Ankara tarafından desteklendiğine işaret etti. 
     





</TEXT>
</DOC>
