<DOC>
<DOCNO> 136939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/soneko04.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Amaç kalıcı ihracat artışı sağlamak 
</HEADLINE>
<TEXT>

     Devlet Bakanı Kürşad Tüzmen, Türkiye'nin ihracatındaki artış trendini aynı şekilde devam ettirmeyi amaçladıklarını belirterek, ''Önemli olan geçici ihracat artışı değil, kalıcı bir ihracat artışı sağlamak. Bu yönde çalışmalarımız var'' dedi. 
     Tüzmen, Türkiye'nin ihracatının uzun yıllar 25-26 milyar dolar seviyesinde takılıp kaldığını, daha sonra ''psikolojik baraj'' olarak kabul edilen 30 milyar doları aşarak artma trendine girdiğini belirtti. 
     Bu yılki ihracat hedeflerinin 40 milyar dolar olduğuna, ihracattaki artış trendini normal şartlar altında sürdürmeleri halinde bu hedefe ulaşılabileceğine işaret eden Tüzmen, şunları söyledi 
     ''Bugün için artık 2002'nin, 2003'ün sonunu bir şekilde güzel artış trendleriyle getirdiğimiz zaman, 2004 ve 2005'te de bu devam edecektir. Çünkü, Türkiye'de 30 milyar dolar barajını aşmak birşeyi ifade eder. Siz artık gelişmekte olan ülkeler kategorisini aşmışsınız, gelişmiş ülkeler kategorisine girmeye çalışıyorsunuz demektir. Dünyada 30 milyar dolar ihracatı olan ülke sayısı o kadar fazla değil. Siz burada ilk 20-25'lerin içine girme azmini açık bir şekilde ifade ediyorsunuz. Bununla birlikte pazarlamayı, üretim ve dağıtım kanallarını öğrendiniz demektir. O baraj önemli. 40 milyar dolar da bizim için önemli bir barajdır.'' 
     
     OTOMOTİV SEKTÖRÜ 
     Türkiye'de yıldızlaşacak sektörlerin başında otomotiv, toprak ürünleri, tekstil, yaş sebze ve meyve sektörünün geldiğini ifade eden Tüzmen, otomotiv sektörünün son 3-4 yılda üzerine düşeni fazlasıyla yaptığını, ancak içerde alım gücü yüksek olmadığı için otomotivcinin mecburen dışarıya yönelmek zorunda olduğunu hatırlattı. Tüzmen, otomotiv için iç piyasa dinamiklerinin yerine oturması gerektiğini vurgulayarak, iç piyasada talebi canlandıracak önlemlerin alınması, vergi ayarlamaları gibi tüketimi artırıcı bir takım çalışmaların yapılabilmesi halinde sektörde belli bir ölçeğin yakalanacağını, ölçek yakalandığı zaman da ihracat artışının daha fazla olacağını belirtti. Devlet Bakanı Ali Babacan, Sanayi ve Ticaret Bakanı Ali Coşkun ve Maliye Bakanı Kemal Unakıtan ile birlikte otomotiv sektörünü masaya yatırdıklarını anlatan Tüzmen, bu konuda bir takım çalışmalar yapmakta olduklarını anlattı. 
     Tüzmen, seramik, çimento gibi toprak ürünlerinde şu anda önemli bir ihracat artışı sağlandığını, tekstil ve konfeksiyonun başlı başına ihracatın ana direklerinden biri olduğunu, her yıl yüzde 100-130 büyüyen kesme çiçek sektörünün de çok önemli yol katettiğini dile getirdi. Yaş sebze ve meyve ihracatını artırmak için önemli çalışmalar yapılması gerektiğine dikkati çeken Tüzmen, hükümet olarak işadamlarının önünü açacak çalışmalar tasarladıklarını kaydetti. 
     
     İHRACATTA YAPISAL SORUNLAR 
     Kürşad Tüzmen, şöyle devam etti 
     ''Önümüzdeki dönemde Türkiye'nin ihracatındaki artış trendini aynı şekilde devam ettirmeyi amaçlıyoruz. Yani önemli olan geçici ihracat artışı değil, kalıcı bir ihracat artışı sağlamak. Bu yönde çalışmalarımız var. Çünkü Türk ihracatçısı yapısal çok sorunla uğraşıyor. Bunların başında enerji yani girdi maliyetlerinin çok fazla olması var. Girdi maliyetlerinin dünya fiyatlarının ortalamasına uygun bir yere gelmesini sağlamak lazım. Bu konuda Enerji ve Maliye Bakanlığı'nda önemli çalışmalar yapılıyor. Özellikle enerji ve suyun dünya fiyatlarına çekilmesi ihracatçılarımızın önünü açacaktır. Bunun yanı sıra Türkiye'de finansman da dünya fiyatlarının çok üstündedir. Bunu azaltacak şekilde çalışmalar yapmayı, bankacılık sektörünün yerine oturması ve ihracatçının hizmetine girmesini, Eximbank'ın da daha rahatlayarak ihracatçının gerçek bankası olmasını hedefliyoruz.'' 
     
     TÜRKİYE 17 BİN KALEM MALI 220 ÜLKEYE İHRAÇ EDİYOR 
     Devlet Bakanı Kürşad Tüzmen, Türkiye'nin 17 bin kalem malı bulunduğunu ve 220 ülkeye ihracat yaptığını anımsatarak, ihracat yapılan ülkelerde ürünlerin tanıtımının sağlanması gerektiğini, bu nedenle fuarların ve ticari heyet ziyaretlerinin çok önemli olduğunu vurguladı. Ticaret heyetlerinin ''ses getiren'' temaslarda bulunduklarını anlatan Tüzmen, bu ziyaretlerin işin arkasında çok ciddi durulduğunun bir göstergesi olduğunu söyledi. 
     Tüzmen, konuşmasını şöyle tamamladı 
     ''Bu gezilerde, Türk işadamının arkasında Türk devletinin olduğunu ve ihracatçının önünü açmak için elinden geleni yapmayı tasarladığını karşı tarafa çok açık bir şekilde anlatmış oluyorsunuz. Irak'ta bir 700 milyon dolar, Suriye'de bir 300 milyon dolar... Bunlar önemli katkılar. Bu şekilde devam edeceğiz. Önümüzdeki günlerde Cezayir ve daha sonra da Sudan'a bir ticaret heyetimiz olacak. Cezayir'de zaten Türk Ürünleri Fuarı var. O da çok önemli bir fuar. Bu sefer heyetimizde yurtdışı müteahhitlik heyetini de beraber oluşturuyoruz. Çünkü bizim düşüncemiz, Cezayir ve Sudan yurtdışı müteahhitlik için önemli pazarlar olacak.'' 
     





</TEXT>
</DOC>
