<DOC>
<DOCNO> 138552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sondun13.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
IKDP Sözcüsü Türkiye'nin mücahalesine gerek yok 
</HEADLINE>
<TEXT>

     Irak Kürdistan Demokratik Partisi IKDP sözcüsü Hoşyar Zebari, Kürtlerin Kuzey Irak'ta bağımsız bir devlet kurmak istemediklerini belirterek, ''dolayısıyla Türkiye'nin müdahale etmesine gerek olmadığını'' ileri sürdü. 
     Zebari, Erbil'de düzenlediği basın toplantısında, ''Türk askerlerinin zorla kuzey Irak'a girmeleri durumunda Kürtlerle aralarında kontrolsüz çatışmalar olabileceğini'' söyledi. 
     ''Kimse başka bir çatışma istemiyor'' diyen Zebari, ''ama, size mecburen yardım ediyorum bahanesi altında, bölgeye zorla girilirse inanın bana kontrol edilemeyen çatışmalar olacaktır. Ve iki müttefikleri Türkiye ve Kürtleri boğaz boğaza görmek ABD, İngiltere ve Irak'a yardım etmeyen diğer ülkelerin imajı için kötü olacak'' dedi. 
     Kürtlerin Kuzey Irak'ta bağımsız bir Kürt devleti kurma amaçları olmadığını, dolayısıyla Türkiye'nin müdahale etmeye ihtiyacı olmadığını belirten Zebari, Kürt liderlerle Türk askeri yetkililerin, Türkiye'nin planlarını açıklığa kavuşturmak için Salı günü görüşmeyi planladıklarını söyledi. 
     Zebari, ''Kürt bölgelerinin siyasi olarak istikrarlı olmasının Türkiye'ye 1991'deki gibi bir mülteci akını riskini azalttığını'' belirterek, ''eğer 1991'deki gibi büyük bir göç dalgasından korkuluyorsa şimdi durum tümüyle farklı. O zaman ortada bir boşluk vardı. Şimdi kurumlarımız, BM kurumları, uluslararası yardım kuruluşları var. Durumu kendimiz idare edebiliriz'' dedi. 
     Irak Kürdistan Yurtseverler Birliği IKYB sözcüsü Latif Raşid de basın toplantısında, ''ılımlı bir şekilde söylemek gerekirse bütün Kürt siyasi partileri ve Irak muhalefet grupları Türkiye'nin tutumu nedeniyle şaşırdılar ve hayal kırıklığına uğradılar'' diye konuştu. 
     





</TEXT>
</DOC>
