<DOC>
<DOCNO> 106263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/07/son/sondun15.html </URL>
<DATE> 2002/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sicilya mafyası devletten öc almaya hazırlanıyor... 
</HEADLINE>
<TEXT>

     İtalya'da ''Cosa Nostra'' diye anılan ülkenin en büyük mafya grubu Sicilya mafyasının, devletten öc almaya hazırlandığı bildirildi. 
     İtalya İçişleri Bakanlığı'na bağlı olarak görev yapan gizli servis Sisde ile bakanlığın mafya örgütleriyle mücadele şubesinin hazırladığı iki gizli rapor, sol eğilimli La Repubblica gazetesinde yer aldı. 
     Raporlarda, Cosa Nostra'nın öc almak için Forza İtalya Partisi'nden Başbakan Silvio Berlusconi'nin liderliğini yaptığı parti Marcello Dell'Utri ve Cesare Previti adlı iki milletvekilini ''mercek altına'' aldığı belirtildi. 
     Haberde, cezaevlerinde bulunan mafya babalarından Pietro Aglieri ve Leoluca Bagarella'nın, bir süre önce devletin üst düzey makamlarına yazdıkları mektuplarda, cezaevlerinde durumlarının düzeltilmesini ve cezalarının hafifletilmesi halinde devletle işbirliğine hazır olduklarını belirtmelerine karşın, hiçbir olumlu yanıt alamamaları üzerine suikast planladıkları ifade edildi. 
     İtalya'da hüküm giymiş mafya babaları, 1992 tarihli ''41 bis'' adlı madde uyarınca diğer mahkumlara göre tecrit edilmiş koğuşlarda tutulup, sınırlı telefon hakkı ve kısıtlı ziyaretçi gibi koşullar altında bulunuyor. 
     Sisde'nin hazırladığı rapora göre, Sicilya mafyası daha önce mafya ile uzlaşma içinde olan politikacıları hedef seçip bu şekilde onları kamuoyu önünde savunmasız bırakmayı hesaplıyor. 
     ''Sabrını kaybeden ve vurmaya hazırlanan'' Costa Nostra'nın, bu yüzden geçmişte mafya işlerine adı karışan milletvekilleri Dell'Utri ve Previti'yi öncelikli hedef olarak seçebileceği kaydediliyor. 
     





</TEXT>
</DOC>
