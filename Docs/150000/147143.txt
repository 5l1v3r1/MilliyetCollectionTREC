<DOC>
<DOCNO> 147143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/siyaset/siy00a.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz sizi anlıyoruz, siz de bizi anlayın 
</HEADLINE>
<TEXT>

     Cumhurbaşkanı Ahmet Necdet Sezer, ABD Dışişleri Bakanı Colin Powell’a, Türkiye’nin ABD’nin kaygılarını çok iyi anladığını, Kuzey Irak ile ilgili endişeler konusunda da aynı duyarlılığı beklediklerini vurgularken "Savaşın en az can kaybıyla kısa sürede bitmesini istiyoruz" dedi. 
     Powell’ı Çankaya Köşkü’nde kabul eden Sezer, Türkiye’nin ABD’ye elinden gelen desteği verdiğini, vermeye de devam edeceğini kaydetti. Türkiye’nin, işbirliğinin gereği olarak hava sahasını açtığını belirten Sezer, "Yaşanan süreçte bazı yanlış anlamalar oldu. Bu savaşın en kısa sürede bitmesini arzu ediyoruz. Can kaybı da en az düzeyde olmalı. Türkiye, Irak’ın yeniden yapılandırılmasında mutlaka rol almalı" diye konuştu. 
     Savaşı kısa sürede bitirme ve Irak’ın toprak bütünlüğünün korunması konusunda kararlı olduklarını ifade eden Powell da Türkiye’nin endişelerine azami dikkati gösterdiklerini kaydederken, ABD yönetiminin iyi niyet gösterisi olarak 1 milyar dolar ayırdığına dikkat çekti. 
     


SİYASET 























</TEXT>
</DOC>
