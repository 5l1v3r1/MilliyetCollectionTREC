<DOC>
<DOCNO> 120742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/24/yazar/guclu.html </URL>
<DATE> 2002/11/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Mumcu, anadolu liselerinden memnun 
</HEADLINE>
<TEXT>

     Talim Terbiye Kurulu ve Milli Eğitim bürokratları, her ne kadar anadolu liselerini yok etme gayreti içerisinde olsalar da eminim bunu başaramayacaklar. Çünkü karşılarında Bakan Mumcu’yu bulacaklar. 
     Erkan Mumcu, büyük bir heyecan içerisinde. Son dakikada oturtulduğu Milli Eğitim Bakanlığı koltuğuna alışmaya çalışıyor. İşinin ne kadar zor olduğunun fazlasıyla farkında. Ama ben zoru severim diyor. 
     Mumcu, anadolu liselerinin kırsal kesimdeki fakir fukara çocuklarının önünü açtığını, dil öğrenip statü sahibi olmalarını sağladığını, bu yüzden de mevcut halleriyle devamlarından yana olduğunu söyledi. 
     Mumcu iddialı. Ne kadarını gerçekleştirir bilemiyoruz. Ama kararlı ve arı kovanına çomak sokacak cesarete ve dinamizme sahip olması sevindirici. Bu aşamada o Milli Eğitim’i, Milli Eğitim ve kamuoyu da onu tanımaya çalışıyor. Her iki taraf da birbirini ne kadar iyi tanırsa eminim başarı ve memnuniyet oranı o derece yüksek olacak. 
     Mumcu, sorunları ve bürokrasiyi tanırken biz de hem Milliyet’te hem de Genç Bakış’ta onu sizlere tanıtmaya çalışacağız. Son günlerde gelen mesajların çoğu bu yönde. Eğitim camiası ve veliler, Bakan’ı tanımak istiyor. Milli Eğitim Bakanı Mumcu ile kamuoyunun ilk büyük buluşması çarşamba gecesi Kanal D’de Genç Bakış’ta gerçekleşecek. Öğretmenler, öğrenciler, veliler sorularıyla bakanı, projelerini, hayal ettiklerini öğrenmeye çalışacak. Sorularınızı şimdiden gönderebilirsiniz... 
     
     Öğretmenim canım benim 
     Bugün Öğretmenler Günü. Kalbimiz onlarla. İşlerinin ne kadar zor, sorunlarının ne kadar çok olduğunu biliyoruz. Onlar mutlu olmadan Türkiye’nin mutlu olamayacağının fazlasıyla farkında olanlardanız. Onları ve sorunlarını öyle yılda bir hatırlayanlardan da değiliz. Bu yüzden bu özel günlerini daha bir candan kutlamak istiyoruz. 
     Elbette kuru kuruya bir çift söz pek fazla bir şey ifade etmiyor. Gönül isterdi ki her birine birer maaş ikramiye verilsin, her birinin evine bir demet çiçekle birlikte bir paket kitap, bir tiyatro bileti veya bir tatil çeki gönderilsin. Buna öylesine ihtiyaçları var ki .. 
     Eğitim - Sen’in yaptığı araştırmaya göre sosyal ve sanatsal etkinliklere düzenli katılan öğretmen oranı sadece yüzde 12. Yüzde 15’i hiç katılamıyor. Yüzde 72.8’i de bazen. Düzenli kitap okuyan oranı ise yüzde 40. Yüzde 51’i bazen, yüzde 9’u ise hiç kitap okuyamıyor. Aslında ankette daha pek çok çarpıcı sonuç var. Örneğin sadece yüzde 31’i ev sahibi. Tekrar öğretmen olmak ister misiniz sorusuna evet diyenlerin oranı yüzde 37. Çocuğunun öğretmen olmasını isteyenler ise çok daha az Yüzde 28... 
     Yukarıdaki tabloda da çok net görüldüğü gibi geleceğimizi emanet ettiğimiz öğretmenlerimiz mutsuz. Hem maddi hem de manevi yönden. Cumhuriyet’in ilk yıllarında da ekonomik açıdan çok sıkıntı içindeydiler. Ama yine de çok mutluydular. Çünkü başta Atatürk olmak üzere hemen herkes kendilerine çok önem veriyordu. Son 50 yılda ise öğretmenin her şeyiyle oynadılar. Yetiştirilme düzenlerinden protokoldeki yerlerine, maaşlarından atanma şekillerine kadar hemen her konuda ihmal ve istismar edildiler. 
     Özetin özeti Yeni dönem, pek çok konuda olduğu gibi umarız öğretmenlerin yeniden eski saygın günlerine dönüşlerinin de bir başlangıcı olur. 
     
     Arınç Trafiğe öncelik vereceğiz 
     TBMM Başkanı Bülent Arınç, geçen dönemde hazırlanan trafik yasasının öncelikle çıkartılması yönünde gayret göstereceğini söyledi. Arınç, trafik kazalarının toplumun kanayan bir yarası olduğunu ve elbirliği ile çözülebileceğini belirterek, hepimiz üzerimize düşen görevi yapmalıyız ki bu illetten kurtulalım, dedi. Evet bu konuda doğru adres arayanlar için adres belli oldu. Hep birlikte kendisini desteklemeliyiz... 
     
     







Bir dokun, bin ah işit... 


Avrupalı olmak 


Yeniden yargılama 


Türban, bankacı, şair, Havel, Kertesz 


Boş çerçeve 


Yeniden o kanlı bahçede 


Mumcu, anadolu liselerinden memnun 


Doğru yöne bak... Bay Doğru’ çok yakınında... 


Gülmek, nükte, hiciv, şaka... 


Sorumlu muhalif Derviş 


Tek elden değil, beş koldan ekonomi yönetimi 


Yine olmadı Niye olmadı 1 


Artık özgür olun 


Siyasi irade ekonomide başarının garantisi mi 


Bitmeyen göç 


Hemşerim Yunanistan 


</TEXT>
</DOC>
