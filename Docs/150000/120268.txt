<DOC>
<DOCNO> 120268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/21/son/sontur17.html </URL>
<DATE> 2002/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava sıcaklıkları daha da düşecek... 
</HEADLINE>
<TEXT>

     Yurdu bir süredir etkileyen sıcak hava, hafta sonunda yerini daha soğuk ve yağışlı havaya bırakacak. Sıcaklıklar, yurdun kuzey ve iç kesimlerinde 4-6 derece düşecek. 
     Devlet Meteoroloji İşleri Genel Müdürlüğü'nden yapılan ''Meteorolojik Değerlendirme''ye göre, bir süreden beri yurdu etkileyen sıcak hava, hafta sonunda yerini daha soğuk ve yağışlı havaya bırakacak. 
     Özellikle gündüzleri normalin üzerinde seyreden hava sıcaklıkları, yurdun kuzey ve iç kesimlerde 4-6 derece azalarak, mevsim normallerine inecek. 
     Marmara'da sabah saatlerinde görülen yoğun sis ise hafta sonunda etkisini kaybedecek. 
     Buna göre, yarın Marmara'nın batısı, Kıyı Ege ve Batı Akdeniz kıyılarında başlayacak yağışlar, 23 Kasım Cumartesi günü batı ve orta bölgelerde, 24 Kasım Pazar günü yurdun kuzey ve doğu kesimlerinde görülecek. 
     Yeni haftanın ilk günü yurdun kuzey ve iç kesimlerinde etkisini sürdürecek olan soğuk hava, 26 Kasım Salı günü yurdu terk edecek. Hava sıcaklıkları, batıdan başlamak üzere tekrar artacak. 
     





</TEXT>
</DOC>
