<DOC>
<DOCNO> 135009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/soneko02.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Babacan "Zorunlu tasarruf çalışanların hakkı" 
</HEADLINE>
<TEXT>

     Devlet Bakanı Ali Babacan, ''Zorunlu tasarruflar hiç kuşkusuz çalışanların hakkı. Geçmişte ne yapılırsa yapılsın, tüm çalışanları memnun edecek ve ilgili kesimlerin katılımı ve diyalogla yapılacak bir çözüm üzerinde ısrarlı olduk'' dedi. 
     Bakan Babacan, Hazine Müsteşarlığı'nda, sendikalar ile Hazine, Maliye ve DPT yetkililerinin katılımıyla zorunlu tasarruflarla ilgili gerçekleştirilen toplantı sonrasında yaptığı açıklamada, toplantının yaklaşık 6 saat sürdüğünü ve olumlu gelişmeler kaydedildiğini bildirdi. 
     Tasarrufu Teşvik Fonu'nun yaklaşık 15 yıl önce kurulan ve çalışanların her ay maaşlarından yapılan kesintilerle oluşturulmuş bir fon olduğunu belirten Bakan Babacan, 15 yıldır devam eden bu konunun, geçmiş dönemlerde farklı hükümetler tarafından çözülmeye çalışıldığını, ancak bu girişimlerin hep çözümsüzlükle sonuçlandığını kaydetti. Babacan, hükümet olarak ilk günden bu yana bu konunun çok önemli olduğunu dillendirdiklerini ve mutlaka kısa sürede neticelenmesi konusunda da 2 aydır toplantılar yaptıklarını bildirerek, şunları söyledi 
     ''Tabii bu zorunlu tasarruflar hiç kuşkusuz çalışanların hakkı. Geçmişte ne yapılırsa yapılsın tüm çalışanları memnun edecek ve ilgili kesimlerin katılımı ve diyalogla yapılacak bir çözüm üzerinde biz ısrarlı olduk. İlk günden bu yana devamlı ilgili kuruluşlarla diyalog halinde olduk ve burada tabii çalışanların hakkını korurken, genel kamu maliye dengelerini de gözetmek zorunda idik. Bu da ülkemizin ekonomik istikrarının devamı için son derece önemlidir.'' 
     





</TEXT>
</DOC>
