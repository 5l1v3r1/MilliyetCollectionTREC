<DOC>
<DOCNO> 143227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/soneko47.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın petrol ihracatı durdu... 
</HEADLINE>
<TEXT>

     ABD İngiltere koalisyonunun savaş hazırlıklarının son noktaya geldiğinin görülmesi üzerine, Irak'ın BM gözetiminde sürdürdüğü petrol ihracatının neredeyse tümüyle durduğu bildiriliyor. 
     Londra ve Dubai'deki sektör kaynakları, alıcıların artan riskten dolayı siparişleri kesmeleri ve nakliyatı finanse etmeyi reddetmeleri üzerine geçen hafta hızlı bir azalış gösteren Irak petrol ihracatının artık sonuna geldiğini söylüyor. 
     Kapasitesinin altında olsa da petrol akışının hala devam ettiğini ve Kerkük Yumurtalık boru hattından petrol yüklemek için sadece iki tankerin Yumurtalık limanında beklediğini belirten kaynaklar, Irak'taki BM görevlilerinin ülkeyi terk etmesiyle bu hattan son alımların da duracağına işaret ediyorlar. 
     Irak'ın petrolünü ihraç etmesine izin verilen ikinci çıkış noktası olan güneydeki Mina el Bekr limanında ise yükleme için bekleyen tek bir gemi bile bulunmuyor. 
     Irak'taki BM görevlilerinin ise her an ülkeyi terk etmesi bekleniyor. 
     Piyasa kaynakları, Irak petrolünün savaşın bitimine dek dünya piyasalarına artık ulaşmayacağını bildiriyor. 
     





</TEXT>
</DOC>
