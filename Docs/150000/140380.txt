<DOC>
<DOCNO> 140380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur02.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Powell'a ABD ile Türkiye ilişkisinin bitmediğini söyledi 
</HEADLINE>
<TEXT>

     Dışişleri Bakanı Yakış, Başbakan Abdullah Gül'ün ABD Dışişleri Bakanı Powell'a, ABD ile Türkiye arasındaki ilişkilerin ne Irak'la başladığını ne de Irak'la bittiğini söylediğini, Powell'ın da bu görüşe katıldığını bildirdi. 
     Yakış, Başbakanlıktan ayrılırken gazetecilerin, Başbakan Abdullah Gül ile ABD Dışişleri Bakanı Collin Powell'ın yaptıkları telefon görüşmesine ilişkin soruları yanıtladı. 
     Bir gazetecinin, ''Powell'a TBMM'de kabul edilmeyen tezkerenin yeniden denenmesi gibi bir mesaj verildi mi '' sorusuna Yakış, ''Hayır. Değerlendirmeler sona erdiği zaman karar verilecek ve değerlendirmenin ne zaman biteceğini bilmiyorum'' yanıtın verdi. 
     ''ABD'den yeni bir teklif mi bekliyoruz '' sorusu üzerine Yakış, ''Hayır ABD ile değil biz Türkiye'de bu tezkerenin oylanması konusunda parti ve hükümet içinde değerlendirme sürecine devam ediyoruz. Bu süreç sonunda ne yapılacağı kararlaştırılacak'' diye konuştu. 
     Yakış, Powell'ın bu sürece ilişkin bir telkininin olup olmadığının sorulması üzerine de şöyle konuştu ''Hayır. Sadece sayın Başbakanın değerlendirmelerini sordu. Başbakan da değerlendirmelerini bildirdi. Powell da bu değerlendirmelere geniş ölçüde katıldığını söyledi. Sayın Başbakan, ABD ile Türkiye arasındaki ilişkilerin ne Irak ile başladığını ne de Irakla bittiğini söyledi. Powell da buna katıldı. Sıkı ilişkilerimizin pek tabi ki devam edeceğini ve bundan etkilenmeyeceğini söyledi. Temasların sürdürülmesi konusunda mutabakat hasıl oldu.'' Yakış, bir gazetecinin ''ABD tarafı yeni bir tezkere gönderilmesi konusunda umutlu mu '' sorusunu, ''Öyle bir beklenti her zaman olacaktır. Onların çıkarlarına, ama biz böyle bir umut yaratıp da sonradan onları sukutuhayale uğratmak istemediğimiz için elimizdeki gerçekleri söyledik, O da şu anda değerlendirme süreci devam ediyor. O da anlayışla karşıladı'' diye yanıtladı. 
     





</TEXT>
</DOC>
