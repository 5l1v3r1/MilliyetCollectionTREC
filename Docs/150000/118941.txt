<DOC>
<DOCNO> 118941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/dunya/dun03.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Harita koymak yanlış 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan’ın sunduğu planla Kıbrıs sorununda önemli bir safhaya girildiğine işaret ederek, önlerine harita konmasını eleştirdi. Denktaş, haritaların aşılmaz bir duvar haline gelebileceği uyarısında bulundu. 
     Denktaş, KKTC’nin 19. kuruluş yıldönümü kutlamaları nedeniyle, Bayrak Radyosu’na telefon bağlantısıyla konuştu. 
     Denktaş, barış yolunun açık kalması için toprak konusunun en sona kalmasını ısrarla istediğini hatırlattı. Denktaş, şunları söyledi "Topraklarımızda halkımızın egemen olacağı kabul edilmeden, harita konusunda görüşmek istemediğimizi, ama ilkeleri konuşabileceğimizi bildikleri halde ortaya harita konmuştur." 
     Önlerine dört haftalık bir süre konduğunu ifade eden Denktaş, "Kabul edin veya reddedin şeklinde değilse dahi netice böyle bir resim çizmektedir. Biz bunu kabul edemeyiz" dedi. 
     
     
     



 DÜNYA 












</TEXT>
</DOC>
