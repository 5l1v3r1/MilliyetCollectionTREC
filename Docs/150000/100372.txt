<DOC>
<DOCNO> 100372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur12.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe kurs için ilk başvuru English Fast'in sahibinden... 
</HEADLINE>
<TEXT>

     English Fast Yabancı Dil Okulları Kurucusu Nazif Ülgen, Kürtçe dil kursu açmak için İstanbul Milli Eğitim Müdürlüğü'ne başvuru dilekçesi verdi. 
     Ülgen başvuruyu, İsveç Upsala Üniversitesi'nde Kürt Dili Edebiyatı ve Tarihi eğitimi alan Remzi Çakın ile birlikte yaptı. Ülgen, başvuru dilekçesini özel öğretimden sorumlu Şube Müdürü Nevin Çubukçuoğlu'na verdi. Çubukçuoğlu, bu başvurunun Milli Eğitim Bakanlığı Talim ve Terbiye Kurulu tarafından değerlendirileceğini ve bir cevap verileceğini kaydetti. 
     Başvurunun ardından çıkışta basın mensuplarının sorularını yanıtlayan Ülgen, dosyanın incelenerek Talim ve Terbiye Kurulu'na sunulacağını, kurulun programı uygun bulması durumunda birkaç ay içinde kursu açacaklarını kaydetti. 
     Başvurunun içeriği hakkındaki bir soru üzerine Ülgen, başvurunun müfredat, eğitim saatleri, kursta kullanılacak lehçe ve kursu verecek öğretmen ile ilgili bilgiyi içerdiğini, dosyada İsveç Upsala Üniversitesi mezunu Remzi Çakın'ın diplomasının da bulunduğunu belirtti. 
     Ülgen, İngilizce kurslarında yapılan çalışmaların aynısının Kürtçe'de de yapılacağını ifade ederek, ''Biz dil eğitimi olarak olaya bakıyoruz. 30 yıldan beri yabancı dil eğitimi veren bir kurumuz. English Fast olarak bu programı ele aldık. Umuyorum ki bu çalışmalar birkaç ay içinde sonuç verir'' diye konuştu. 
     Ülgen, bir soru üzerine İstanbul, Ankara ve İzmir'deki 5 merkezde kurs açmayı planladıklarını kaydetti. 
     En büyük problemlerinin öğretmen bulmak olduğuna işaret eden Ülgen, Türkiye'de Kürtçe öğretmeni yetiştiren kurum olmadığını, yurt dışındaki Kürdoloji Enstitüsü mezunlarından yararlanacaklarını söyledi. 
     ''Kürtçe dil öğrenmek için talep olup olmadığına'' ilişkin bir soru üzerine de Ülgen, ciddi bir talep olduğunu, ancak bu talebin kalıcı olup olmadığını zamanın göstereceğini söyledi. 
     Başlangıçta bu talebin çok yüksek olacağını düşündüğünü dile getiren Ülgen, ''Çünkü, Kürtçe şarkı ve türküler yasakken herkes peşinde koşuyordu. Serbest olunca bu talep bitti. Kürtçe dil kursu talebinde de bir süre sonra aynı durum yaşanabilir'' dedi. 
     
     ÇOCUĞUMUN ÖNCELİKLE İNGİLİZCE ÖĞRENMESİNİ İSTİYORUM'' 
     Ülgen, ''kurs talebinin kimlerden geldiğine'' ilişkin bir soru üzerine, daha çok annesi ve babası Kürt olup Kürtçe bilmeyen ikinci jenerasyon çocuklardan geldiğini söyledi. Ülgen kendilerine bugüne kadar telefonla 15-20 kişinin kurs için münacat ettiğini, ancak henüz izin alınmadığı için kayıt almadıklarını belirtti. 
     Ülgen bir soru üzerine de kendisinin de Kürt kökenli olduğunu belirterek, ''Çocuğumun öncelikle İngilizce öğrenmesini istiyorum. 'Benim kültürümdür' diyerek Kürtçe öğrenmek isterse, öğreneceği bir yerin olmasını insan hakları cephesiyle baktığımda arzu ediyorum'' dedi. 
     Öğretmen Remzi Çakın da, Türk vatandaşı olduğunu, Kürtçe ile 20 yıldır uğraştığını ve dili kültürel bir lezzet olarak gördüğünü söyledi. Atılan adımın çok önemli olduğunu belirten Çakın, bunun Türkiye kültürel hayatına da önemli katkılar sağlayacağına inandığını söyledi. 
     Çakın, Kürtçe'de farklı lehçeler olduğunun hatırlatılması üzerine, ağırlık ve egemen olan lehçenin ''Kurmani'' olduğunu, kursun da bu lehçeden verileceğini kaydetti. 
     Ülgenin başvurusuna yerli ve yabancı basın büyük ilgi gösterdi. 
     





</TEXT>
</DOC>
