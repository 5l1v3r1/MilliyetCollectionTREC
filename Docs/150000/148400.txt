<DOC>
<DOCNO> 148400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo16.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer Kupaya ihtiyacımız var 
</HEADLINE>
<TEXT>

     Türkiye Kupası Yarı Finali'nde yarın Malatyaspor ile deplasmanda karşılaşacak olan Trabzonspor'da, kulüp başkanı Özkan Sümer, ''Kupaya ihtiyacımız var'' dedi. 
     Sümer, yaptığı açıklamada, Malatyaspor maçının hedef ve saha mücadelesi yönleriyle zor bir maç biçiminde geçeceğini vurgulayarak, ''2 kulüpte kupaya çok bağlandı. Malatyaspor'un da ligden beklentisi yok ancak bizim de Türkiye Kupası'na ihtiyacımız var'' dedi. 
     Malatyaspor ile deplasmanda karşılaşacak olmalarının kendilerini fazla etkileyeceğine inanmadığını da ifade eden Sümer, şöyle konuştu 
     ''Malatyaspor'un seyircisi önünde oynayacak olması futbolcuları üzerinde bir stres yaratacaktır. Futbolda gerginliğin oyun üzerindeki etkisini herkes biliyor. Biz de takım olarak geldiğimiz noktada Malatyaspor maçını aşacağımıza inanıyoruz. Dış maçlarda da bu sezon başarılı sonuçlar almamız ümit verici. Bu başarılı sonuçlarımızı sürdürmek arzusundayız.'' Gelecek sezona yönelik transfer çalışmalarını sürdürdüklerini de ifade eden Sümer, ''Transferde çok seçici davranıyoruz. Amacımız takımdaki oyuncu sayısını yükseltmek değil kaliteyi yükseltmek. Bunun için az ve öz oyuncu transferi yapacağız'' diye konuştu. 
     





</TEXT>
</DOC>
