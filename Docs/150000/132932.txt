<DOC>
<DOCNO> 132932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo07.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tırpan Lee Yong'un Trabzonspor'a yararlı olacağına inanıyorum... 
</HEADLINE>
<TEXT>

     Türk futbolunu, teknik adam olarak Güney Kore'nin Bucheon takımında görev yaparak temsil eden Tınaz Tırpan, Trabzonspor'da bekleneni veremeyen Lee Yong'a övgüler yağdırdı. 
     Lee Yong'un Güney Kore'nin en büyük futbolcularından birisi olduğunu ifade eden Tınaz Tırpan, ''Lee Yong Güney Kore'nin en sevilen futbolcularından birisi. Herkes ona adeta tapıyor'' dedi. 
     Tırpan, yaptığı açıklamada, Lee Yong'un şu an çalıştırdığı Bucheon takımından Trabzonspor'a geldiğini hatırlatarak, ''Kendisi mükemmel bir futbolcu. Zaman ilerledikçe Trabzonspor'a çok büyük katkı sağlayacağına inanıyorum. O da bütün yabancı oyuncular gibi uyum sorunu yaşıyor'' diye konuştu. 
     
     ''TÜRK TEKNİK ADAMLARIN ÖNÜ AÇILDI'' 
     Tınaz Tırpan, bir arkadaşının vasıtasıyla Güney Kore'ye teknik adam olarak gittiğini belirterek, bunun Türk teknik adamlarının önünü açacağını söyledi. 
     Güney Kore'de diğer takımların Bucheon Kulübü yetkililerini arayarak kendisi hakkında bilgi aldığını dile getiren Tırpan, şöyle devam etti 
     ''Kulübüm de benim hakkımda çok olumlu referanslar vermiş. Ben Güney Kore'de çalışan tek yabancı hocayım. Bir Türk teknik adam olarak olumlu referansım, diğer takımları da bu konuda cesaretlendirdi. Yakın bir zamanda Türk teknik adamlar Güney Kore ve Çin'de büyük bir pazar elde edebilir.'' Tırpan, Güney Kore'de çok rahat olduğunu da ifade ederek, orada futbolun büyük bir disiplin ve düzen içinde profesyonelce gerçekleştirildiğini vurguladı. 
     Kendisinin diğer Güney Koreli kulüplere de kamp için Antalya'yı tavsiye ettiğini ifade eden Tırpan, böylece 3-4 kulübün buraya gelmesine vesile olduğunu, bunun da turizme katkı sağladığına inandığını anlattı. 
     
     ''FENERBAHÇE'DE ALACAĞIM KALDI'' 
     Tırpan, Türkiye'de birçok takımın yanısıra Fenerbahçe Kulübü'nde de alacağının kaldığını söyledi. 
     Bucheon takımında transfer taksitlerinin günü gününe yatırıldığını söyleyen teknik adam, ''Ben Türkiye'ye izine geldiğimde, alacağımı buradaki bankalara gönderdiler. Ancak, bu profesyonelliği Türkiye'de bulamamıştım. Geçmişte çalıştığım Fenerbahçe ve Gençlerbirliği'nde büyük alacaklarım kaldı. Güney Kore'de ise bu konuda çok rahatız'' diye konuştu. 
     





</TEXT>
</DOC>
