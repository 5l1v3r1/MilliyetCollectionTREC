<DOC>
<DOCNO> 122111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sondun16.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
UAEK Başkanı Irak'taki silah denetimleri sonuca varmaktan uzak 
</HEADLINE>
<TEXT>

     Uluslararası Atom Enerjisi Kurumu UAEK Başkanı Muhammed El Baradey, BM silah denetçilerinin, Irak Devlet Başkanı Saddam Hüseyin'in silah programının boyutuna ilişkin bir sonuca varmaktan uzak olduğunu söyledi. 
     El Baradey, Viyana'dan BBC televizyonunda yayınlanan ''Breakfast with Frost'' programına yaptığı açıklamada, ''İyi bir başlangıç yaptık, ancak bir sonuca varmaktan uzağız'' dedi. 
     Muhammed El Baradey, ''Savaşı önlemeyi isterim. Savaş kimse için iyi değil, ancak önemli bir görevimiz var, zor bir iş yapıyoruz. Bu, tamamen Irak'ın tam işbirliğine bağlı, yani top fazlasıyla Irak'ta'' diye konuştu. 
     BM görevlilerinin, denetimlerinin ilk günlerinde şüpheli bölgelere serbestçe girdiğini, ancak şimdiye kadar bir şey bulunmadığını belirten El Baradey, ''Uyarı almadık, tüm haklarımızı kullanmakta kararlıyız'' dedi. 
     Irak'tan 8 Aralık'ta gelecek listeyi beklediklerini belirten El Baradey, ''Irak'ın nükleer gücüne ilişkin mantıklı bir sonuca varmak yaklaşık bir yıl alır. Tam işbirliği yaparsa Irak için tünelin sonunda ışık görünüyor. Savaş önlenebilir, yaptırımlar kalkabilir. Ancak temiz çıkmaz ve bir şeyleri atlarsa BM Güvenlik Konseyi'nin belirttiği gibi, bunun ağır sonuçları olur'' diye konuştu. 
     Irak'ın 8 Aralık'a kadar elindeki tüm kitle imha silahlarını içeren listeyi BM'ye vermesi bekleniyor. 
     





</TEXT>
</DOC>
