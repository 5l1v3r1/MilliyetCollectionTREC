<DOC>
<DOCNO> 104481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sontur23.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli kameralı tarikat evi... 
</HEADLINE>
<TEXT>

     Bursa'da, kapısına gizli kamera sistemi yerleştirilen tarikat evine jandarma tarafından düzenlenen baskında 22 kişi gözaltına alındı. 
     Bir ihbarı değerlendiren Osmangazi İlçe Jandarma Komutanlığı'na bağlı ekipler, Mutlular Mahallesi Trafo Caddesi'ndeki Cemal P.'ye ait eve baskın düzenlediler. Operasyon sırasında bölgede güvenlik çemberi kuran jandarma ekipleri, evin kapı ve camlarından aynı anda içeriye girdiler. 
     Adı açıklanmayan bir tarikata ait olduğu belirtilen evde bulunan 22 kişi gözaltına alındı. Gözaltına alınanların, yasadışı faaliyetlerde bulundukları, tarikat üyelerine yönelik izinsiz eğitim ve öğretim çalışmaları yaptıkları belirtildi. Operasyonda, çok sayıda yasak yayın da ele geçirildi. 
     Bu arada jandarma, operasyon sırasında, evin dış kapısındaki posta kutusuna monte edilmiş gizli kamerayı da ortaya çıkardı. Önüne ayna konularak kamufle edilen ve evdeki bir televizyona bağlanan gizli kamerayla eve girip çıkanların görüntülendiği belirlendi. 
     Yetkililer, gözaltındaki kişilerin sorgularının tamamlanmasının ardından, adliyeye sevk edileceklerini bildirdiler. 
     





</TEXT>
</DOC>
