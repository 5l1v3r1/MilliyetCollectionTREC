<DOC>
<DOCNO> 139718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo14.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, 100. yılında tarih yazıyor... 
</HEADLINE>
<TEXT>

     UEFA Kupası'nda Çek Cumhuriyeti'nin SK Slavia Prag takımını eleyerek adını çeyrek finale yazdıran Beşiktaş, 100. yılında tarih yazıyor. 
     Bu sezon kuruluşunun 100. yılını kutlamaya hazırlanan siyah-beyazlılar, mücadele ettiği 3 kulvarda da yoluna devam ederek, tarihi zaferlere imza atmaya hazırlanıyor. 
     
     LİDER DURUMDA 

     Beşiktaş, Birinci Süper Lig'de yenilgisiz ilk sırada yer alarak taraftarlarına şampiyonluk sevinci yaşatmaya çalışıyor. 
     Siyah-beyazlılar, ligde 20 maçta 15 galibiyet ve 5 beraberlik alarak 50 puan topladı ve en yakın rakibi Galatasaray'ın 5 puan önünde birinci sırada yer alıyor. 
     Beşiktaş, sezon sonunda da şampiyonluk ipini göğüsleyerek uzun zamandır hasret kaldığı şampiyonluğu kuruluşunun 100. yılında yaşamayı hedefliyor. 
     
     AVRUPA'DA TARİH YAZIYOR 

     Siyah-beyazlı takım, 100. yılında Avrupa'da da tarihi başarılara imza atıyor. 
     UEFA Kupası'nda çeyrek finale yükselen Beşiktaş, daha önce bu kupada yaşamadığı tur sevinçlerini 100. yılında yaşama başarısı gösterdi. 
     Beşiktaş, UEFA Kupası'nda çeyrek finale ilk kez yükselerek 100. yılında tarihi bir başarı yakaladı. 
     
     TÜRKİYE KUPASI'NDA DA İDDİALI 

     Ligde ve UEFA Kupası'nda yoluna devam eden Beşiktaş, Türkiye Kupası'nda da çeyrek finale dek yükselerek bu kupada da iddialı olduğunu gösterdi. 
     Siyah-beyazlılar, çeyrek finalde eşleştiği Gençlerbirliği'ni de 5 Mart Çarşamba günü yapacağı maçta eleyerek bu kupaya da uzanmayı hedefliyor. 
     
     HENTBOLDA DA TARİH YAZIYORLAR 

     Beşiktaş, futbolda olduğu gibi amatör şubelerinden hentbolda da Avrupa'da tarih yazıyor. 
     Siyah-beyazlıların erkek hentbol takımı, mücadele ettiği Avrupa Çalenç Kupası'nda çeyrek finale yükselerek bir başka başarıya imza attı. 
     Beşiktaş, çeyrek finalde yarınki rakibi Yunan Filippos Verias ekibini de eleyerek adını yarı finale yazdırmak istiyor. 

     
</TEXT>
</DOC>
