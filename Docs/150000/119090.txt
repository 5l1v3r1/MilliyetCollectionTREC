<DOC>
<DOCNO> 119090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sonspo15.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor, İstanbul'a iddialı geldi... 
</HEADLINE>
<TEXT>

     Trabzonspor, Galatasaray ile yarın yapacağı lig karşılaşması için İstanbul'a geldi. 
     Trabzonspor kafilesi, Atatürk Havalimanı'na gelişinde bir grup taraftar tarafından sevgi gösterileriyle karşılandı. 
     Teknik direktör Samet Aybaba, havalimanında yaptığı açıklamada, Galatasaray'ın Türkiye liglerinin en güçlü takımlarından biri olduğunu belirterek, ''5 hafta üst üste kazandığımızı unuttuk. Bizim için 3 puanlık bir maç. Disiplinli oynayacağız, ciddi oynayacağız, kazandıkça da önümüze bakacağız'' dedi. 
     Golcü futbolcu Fatih Tekke ise, başarılı grafiklerini sürdürmek istediklerini ifade ederek, ''Zor bir maç. İnşallah 3 puanı biz alırız'' diye konuştu. 
     Takım kaptanı Gökdeniz Karadeniz de, galibiyet serisini sürdürmek istediklerini kaydederek, ''İstanbul'a kazanmak için geldik. Taraftarlara iyi bir maç izlettirmek istiyoruz'' dedi. 
     Hazırlıklarını yapacağı idmanla tamamlayacak olan bordo-mavili ekibin yarınki karşılaşmaya, Petkoviç, Mustafa Yalçınkaya, Erman Güraçar, Erdinç, Gökdeniz, Hüseyin, Serkan Kılıç, Ali Şen, Aurelio, Fatih ve Mehmet Yılmaz muhtemel 11'iyle çıkması bekleniyor. 

     
</TEXT>
</DOC>
