<DOC>
<DOCNO> 118538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/guncel/gun14.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkese örnek olsun 
</HEADLINE>
<TEXT>

Oğulları, gelinleri ve torunlarını depremde kaybeden emekli öğretmen çift, her şeylerini satıp huzurevine yerleşti, ellerine geçen parayla da 21 derslikli okul yaptırdı 
     BURCUM DEVREZ İstanbul 

     Emekli öğretmen Melahat ve Hüdai Gürbüz çifti, 30 yıl boyunca binlerce öğrenciyi yetiştirdi, verdikleri derslerle hayata hazırladı. Verdikleri son ders ise sadece öğrenciler için değil, herkes içindi... 
     Marmara depreminde biricik oğullarını, gelinleri ve torunları Melodi’yi kaybeden emekli öğretmen çift, Milli Eğitim Bakanlığı’nın "Adınızı mezar taşına değil, okula yazdırın" sloganıyla başlattığı kampanyaya katılıp Melahat - Hüdai Gürbüz İlköğretim Okulu’nu yaptırdı. Bu güzel hayali gerçekleştirmek için gayrimenkullerini sattılar, huzurevine yerleştiler. Üstüne biriktirdikleri parayı da eklediler. Okul için tahsis edilen arazide hayallerindeki okul hızla yükselmeye başladı ve sadece sekiz ay içinde minik konuklarını ağırlamaya hazır hale geldi. 
     
     YALOVA’DA ÖLDÜLER 
     Türkiye’nin dört bir yanını dolaşarak onlarca ilköğretim okulunda binlerce öğrenci yetiştiren Melahat 78 ve Hüdai Gürbüz 80 , emekli olduktan sonra İstanbul Üsküdar’a yerleşti. Çiftin oğlu Yalçın Gürbüz, jeofizik mühendisliği okudu. Ancak mesleği yerine müzisyenliği seçip Kurtaran Ekspres ve Kent Orkestrası’nda solistlik yaptı. 1983’te de torunları Melodi Işıl doğdu. Gürbüz çifti için kara gün, 17 Ağustos 1999’daki Marmara depremiydi. Çiftin Yalova’da birbirine 200 metre mesafede iki yazlığı vardı. Depremde 44 yaşındaki oğulları Yalçın, gelinleri Esin ve torunları Melodi Işıl’ın bulunduğu yazlık yerle bir oldu. Hiçbiri enkazdan sağ çıkamadı. Bu büyük acıyla yıkılan Gürbüz çiftinin hayatta tutunacakları hiçbir şey kalmadı. İstanbul’a döndükten sonra anılardan uzaklaşmak için Ümraniye’deki Öğretmen Huzurevi’ne yerleştiler. 
     
     800 MİLYARA MAL OLDU 
     Ardından ellerindeki nakit paranın üzerine gayrimenkullerden elde ettiklerini ilave ederek, okul inşasına başladılar. Selimiye’de oturdukları evi de Milli Eğitim Vakfı’na bağışladılar. Ümraniye’de tahsis edilen araziye yaptırılan Melahat - Hüdai Gürbüz İlköğretim Okulu’nun inşaatı, sekiz ay gibi kısa bir sürede tamamlandı. 21 derslikten oluşan ve 800 milyar liraya mal olan okul, 2002 - 2003 eğitim ve öğretim yılına yetiştirildi. Bu paranın yarısını Milli Eğitim Bakanlığı, yarısını da Gürbüz çifti karşıladı. 
     Hep okul yaptırmak istediğini söyleyen Hüdai Gürbüz, "Çocuklarım ölünce hayatın tadı tuzu kalmadı. Oğlumun malvarlığını da kullanarak idealimi gerçekleştirdim" dedi. 
     
Ömer Balıbey plaket verdi      Okulun dün yapılan resmi açılışında İl Milli Eğitim Müdürü Ömer Balıbey, Gürbüz çiftine en sağda yıllarca bu ülkeye verdikleri emek ve yaptırdıkları okul için teşekkür plaketi verdi. Sonra çift kurdeleyi kesip okulu açtı. 
     
Mirası da verdiler      Kaldıkları huzurevinde konuştuğumuz Gürbüz çifti, yaptırdıkları ilköğretim okulu için kendi birikimlerinin yanı sıra oğullarının malvarlığını da değerlendirdi. 
     



 GÜNCEL 














</TEXT>
</DOC>
