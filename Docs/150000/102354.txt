<DOC>
<DOCNO> 102354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/spor/aspo.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Var mı ona yan bakan 
</HEADLINE>
<TEXT>

Aslan, Denizli deplasmanından da üç puan çıkardı, haftayı kayıpsız kapadı. İlk 45 dakika çok zorlanan Cim - Bom’u Arif’in iki golü ayağa kaldırdı. Sarr ise farkı artırdı 
     LİGE fırtına gibi giren Galatasaray, Denizli’de geç açıldı, ikinci yarıda attığı üç golle yine üç puanı kaptı. Cim - Bom ilk 45 dakika Ümit Karan ile tek forvet oynayınca pozisyona girmekte zorlandı, rakibin direncini bir türlü kıramadı. Arif’in oyuna girmesiyle canlanan Sarı - Kırmızılı takım, bu oyuncunun iki golüyle rahatladı, Sarr farkı artırdı. Mustafa Özkan’ın son dakikalardaki golü ise skoru belirledi. 69. dakikada Bülent kırmızı kart gördü. 
     
Denizli’de Fair-Play gecesi      DENİZLİSPORLU futbolcular sahaya "Avrupa’nın gururu Galatasaray’a Şampiyonlar Ligi’nde başarılar dileriz" pankartıyla çıktı. Taraftarlar da, başta Dünya Kupası’nda forma giyen oyuncular olmak üzere Sarı - Kırmızılılar’ı tribüne çağırıp, "Türkiye sizinle gurur duyuyor" diyerek, tezahürat yaptılar. Galatasaray Teknik Direktörü Fatih Terim, "Son yıllarda sürekli Fair - Play örneğinden bahsediliyor. İşte size örnek. Uzun zamandır böyle bir tablo görmedim. Bu imkanları sağlayanlara teşekkür ediyorum. Herkese ders verdiler" diye konuştu. 
     
Canaydın gelmedi      GALATASARAY Başkanı Özhan Canaydın, Denizli’ye gelmezken diğer yöneticiler tribünde yer aldı. İkinci Başkan Ali Dürüst ve futbol şube sorumluları Burak Elmas ve Özer Saraçoğlu karşılaşmayı takip ettiler. 
     
Cihan ilk kez      YENİ sezonda Kocaelispor’dan transfer edilen ve Teknik Direktör Fatih Terim’in gözdeleri arasında yer alan genç oyuncu, Denizlispor maçında ilk kez on birde şans buldu. Oldukça heyecanlı olduğu gözlenen Cihan’a takım arkadaşları destek verdi. 
     
Murat yine yok      SAMSUNSPOR maçının ardından Denizlispor karşılaşmasında da yeni transfer Murat Erdoğan 18 kişilik kadroya giremedi. Teknik Direktör Fatih Terim, genç oyuncuyu Denizli’ye götürmesine karşın kadroda kendisine yer açmadı. 
     
Ergün yetişti      SAMSUNSPOR maçında bileğinden sakatlanan ve durumu maç saatinde belli olan Ergün Pembe dün ilk on birde sahaya çıktı. İyileşen tecrübeli oyuncu, Kaptan Bülent’in sakat olması nedeniyle kaptanlık pazubandını da taktı. 
     
800 polis görev yaptı      DENİZLİ Atatürk Stadı’nda geniş güvenlik önlemleri alındı. Stadın girişine barikat kuran polis, bileti olmayanları stada yaklaştırmadı. Aydın ve Antalya’dan gelen takviyelerle birlikte maçta 800 polis görev yaptı. 
     
Tribünler Cim-Bom’lu      YAKLAŞIK 15 bin futbolseverin izlediği maçta tribünlerde Galatasaray ağır bastı. Takımlarına destek vermek için stada gelen 12 - 13 bin Sarı - Kırmızılı seyircilere karşılık tribünlerde 3 bin kadar ev sahibi taraftar yer aldı. 
     



 SPOR 

























</TEXT>
</DOC>
