<DOC>
<DOCNO> 124420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko33.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı 2003 yılını "tasarruf yılı" ilan edeceğiz... 
</HEADLINE>
<TEXT>

     Maliye Bakanı Kemal Unakıtan, 2003 yılını tasarruf yılı ilan edeceklerini belirterek, ''Lüzumsuz, herhangi bir ekonomik katkı sağlamayacak her türlü yatırımı durduruyoruz. Kamudaki araç saltanatına son vereceğiz'' dedi. 
     Unakıtan, Yalova'nın Termal İlçesi'ne bağlı Yeni Mahalle Köyü Muhtarlığı'nda, gazetecilere yaptığı açıklamada, kamuda hiçbir israfa yol vermeyeceklerini ifade ederek, bunun için her türlü önlemin alınacağını kaydetti. 
     Hükümetin bu konuda, son derece kararlı olduğunu dile getiren Unakıtan, şunları söyledi 
     ''2003 yılını tassarruf yılı ilan edeceğiz. Biz, bu milletin paralarını çarçur ettirmeyeceğiz. Bu fakir milletten toplanan vergileri, israfa yol açacak harcamaya müsaade etmeyeceğiz. Yeni binaların yapımında da lüzumsuz, herhangi bir ekonomik katkı sağlamayacak her türlü yatırımı durduruyoruz. Taşıtlar için de bakanlığımız çalışma yapıyor. Onunla ilgili de yeni bir Taşıt Kanunu'nu tekrar gündeme getireceğiz. Kamudaki araç saltanatına son vereceğiz. Bu kesin. Bu hükümetimizin bir kararıdır. Bakanlığımıza gerekli talimat verilmiştir.'' Unakıtan, bütçede yatırımlarla ilgili ödeneğin bulunduğunu ancak, faiz ödemelerinden dolayı çok ağır yüklerle karşı karşıya olduklarını belirterek, yatırımlara harcanan kalemlerin gittikçe azaldığını bildirdi. 
     Hükümetin bu konudaki niyetinin, kamu açıklarını, sağlıklı vergi gelirleriyle kapatmak suretiyle ekonomiyi rayına oturtmak olduğunu ifade eden Bakan Unakıtan, tasarrufu da bu amaçla yaptıklarını söyledi. 
     Unakıtan, bakanlığının en önemli hedeflerinden birinin de kayıt dışı ekonomiyi kayıt altına almak olduğunu anlatarak, reform çalışmalarını başlattıklarını, hatta ilgili kanunları çıkarma aşamasına geldiklerini belirtti. 
     Seçim sonuçları belli olur olmaz piyasalarda bir iyileşme yaşandığını, faizler düşerken borsanın artışa geçtiğini anımsatan Maliye Bakanı Unakıtan, büyüme hızının yüzde 6 sevisinde olmasının da bu sürecin devam ettiğini gösterdiğini söyledi. 
     Unakıtan, son dönemde Türkiye'nin uluslararası alanda çokça konuşulmaya başlandığına da işaret ederek, ''Avrupa ve dünyada Türkiye'nin parlayan bir yıldız olduğu söylenmeye başlandı'' ifadesini kullandı. 
     Bunun, hükümetin kararlı, istikrarlı ve ekonomik büyümeye yönelik politikalarının bir sonucu olduğunu ifade eden Unakıtan, herşeyin bir günde düzelemeyeceğini, ancak hergeçen gün daha iyiye gittiğini söyledi. 
     
     IRAK KONUSU 
     Bir gazetecinin ''ABD'nin olası Irak operasyonun kamu maliyesini nasıl etkileyeceği'' yönüdeki sorusunu da yanıtlayan Maliye Bakanı Unakıtan, şunları söyledi 
     ''Irak konusu, Başbakanlık ve hükümet düzeyinde takip ediliyor. Ekonomiye şüphesiz ki yük getirecektir. Kamu maliyesine ilave yükler getirecektir. Bu normaldir. Biz hükümet olarak da millet olarak da harbin karşısındayız. Ama her şey bizim elimizde değil. Biz, barıştan yanayız. Masum insanlar sıkıntı, çile çekmesin, ölmesin istiyoruz. Bunlar bizim isteklerimiz, dileklerimiz. Fakat bu milletlerarası arenada ne olur biter, onu da şu anda kestirmek çok zor.'' 
     
     EMEKLİ MAAŞ ÖDEMELERİ 
     Emeklilerin maaş kuyrukları ile ilgili soru üzerine de Unakıtan, ''emeklilerin kuyruklarda büyük çilesi var. Buna son vermek istiyoruz. Bununla ilgili genel müdürlerimizi çağırdık ve gerekli talimatı verdik. Bundan sonra biz kuyruk istemiyoruz dedik. Hatta genel müdürlere bankalara ben de gideceğim. Kuyrukta emekli görürsem mesulü sizsiniz dedim. Şimdi birçok bankayla konuşuyorlar. Her bankadan aşağı yukarı ödeme yapılacak'' dedi. 
     ''Memur emeklilerine yapılan zammın SSK emeklilerine de yansıtılması'' konusundaki bir soru üzerine de, geçici bütçe çalışmalarının sürdüğünü anımsatan Unakıtan, ''Pazar günü Başbakanlıkta Abdülllatif Şener'in başkanlığında toplanacağız. Bütçe dengelerini oluşturan unsurlar çok fazla. Bunları bozmadan ne gerekiyorsa onu yapmamız lazım. SSK emekli maaşları ile ilgili konu, bu çalışmaların neticesinde belli olacak'' diye konuştu. 
     Unakıtan, vergilerin yüksekliği ve birikmiş vergi borçlarındaki ceza yükü nedeniyle çok sayıda borcunu ödeyemeyen mükellef olduğunun hatırlatılması üzerine de ceza ve faizlerde indirim yapacaklarını bildirdi. 
     





</TEXT>
</DOC>
