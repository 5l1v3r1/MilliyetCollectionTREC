<DOC>
<DOCNO> 119290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/dunya/adun.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
BM’nin Kıbrıs planı müzakere edilebilir’ 
</HEADLINE>
<TEXT>

AKP lideri Tayyip Erdoğan, kuruluş yıldönümü törenleri için beş saatliğine gittiği KKTC’de, Batı’nın beklediği açıklamayı yaptı 
     UTKU ÇAKIRÖZER Lefkoşa 

     AKP Genel Başkanı Recep Tayyip Erdoğan, 5 saatliğine ziyaret ettiği KKTC’de BM Genel Sekreteri Kofi Annan tarafından hazırlanan Kıbrıs Planı’nın "müzakere edilebilir olduğunu" açıkladı. KKTC Cumhurbaşkanı Rauf Denktaş’ın rahatsızlığı ve Türkiye’deki hükümet kurulma süreci nedeniyle Annan’ın öngördüğü takvime uyulmasının mümkün olmadığını kaydeden Erdoğan, AB’ye çağrıda bulunarak, "Türkiye ve Kıbrıs’ı eşzamanlı üye yapın" dedi. 
     Erdoğan, 15 kişilik AKP heyeti ve 50 gazeteci ile dün KKTC’ye gitti. Havaalanında KKTC Başbakanı Derviş Eroğlu ve hükümet üyelerince karşılanan Erdoğan, aralarında 25 Rum gazetecinin de bulunduğu basın mensuplarına önemli açıklamalarda bulundu. 
     
     Müzakereye evet 
     Annan’ın Kıbrıs planıyla ilgili görüşlerini ilk kez açıklayan Erdoğan, "Biz planı genel olarak müzakere edilebilir bulmaktayız. Çözüme yönelik bir yaklaşım üretmektedir. Bu yaklaşımın ayakta tutulması ve korunması gerekir" dedi. 
     Başta Dışişleri Bakanı Şükrü Sina Gürel olmak üzere raporu sakıncalı bulan çevreleri eleştiren Erdoğan, müzakere kararlılığını, "Netice alsak da, almasak da masa etrafında oturmalıyız. Oturmak demek her şeyi kabul etmek anlamına gelmez. İşimize gelirse eyvallah deriz, gelmezse kalkarız. Kendine güvenen siyasetçi hiçbir müzakereden kaçmaz" diye konuştu. BM planının, yarına kadar "niyet beyanı" ve 12 Aralık’a kadar "kesin yanıt" öngören takvimini eleştiren Erdoğan, "Denktaş’ın rahatsızlığı ve Ankara’da yaşanan iktidar boşluğu nedeniyle planla ilgili hemen karar verilmesi mümkün değil. Bu takvim bizim için mümkün değil" şeklinde konuştu. 
     
     Gürel’e dava 
     Erdoğan, Yunan Başbakanı Simitis ile gizli haberleştiğini iddia eden Gürel’i ağır eleştirerek, "Uzlaşmaz tutumun aktörleri, 3 Kasım’da bittiler, artık gidiyorlar. Ne çektiysek böyle doğru olmayan ifadeler üzerine siyaset yapanlardan çektik. Simitis de yalanladı, ben de yalanladım. Yargı da ayrıca değerlendirecek" dedi. 
     
Erdoğan’ın tarih’ gafı      Erdoğan, Ada’da "diplomasi gafı" yaptı. AB’nin Güney Kıbrıs’la üyelik müzakerelerini bitirdiği gerçeğini gözardı eden Erdoğan, "Türkiye ve Kıbrıs’a eşzamanlı müzakere tarihi verilmeli ve iki ülke aynı anda üye yapılmalıdır" çağrısını yaptı. Gazetecilerin Rumlarla müzakerelerin bittiği yönündeki anımsatmasına rağmen Erdoğan, 12 Aralık’ta her iki tarafa da tarih verilmesi gerektiği açıklamasında ısrar etti. 
     

</TEXT>
</DOC>
