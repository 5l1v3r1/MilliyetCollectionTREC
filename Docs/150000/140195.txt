<DOC>
<DOCNO> 140195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/siyaset/siy02.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerekirse yine gelir’ 
</HEADLINE>
<TEXT>

ABD ile ilişkilerin tezkere yüzünden bozulamayacağını söyleyen Erdoğan, "Gerek görülürse ikinci tezkere için adım atılır" dedi... 
     AKP lideri Recep Tayyip Erdoğan, MKYK toplantısının ardından yaptığı açıklamada, tezkereyle ilgili olarak demokratik bir yönetimin yapması gereken her şeyi yaptıklarını söyledi. Türkiye’nin dost düşman herkes tarafından dikkate alınması gereken tarihi refleksleri, bunları harekete geçiren hassasiyetleri olduğunu belirten Erdoğan, "Bütün devletlerin, hassasiyetlerimize saygı göstermelerini beklemek en tabii hakkımızdır" diye konuştu. Erdoğan, Türkiye ile ABD’nin stratejik ortaklığı ve tarihsel derinliğe sahip ilişkilerinin bir günde kurulmadığı gibi bir günde de bozulmayacağını ifade ederek "ABD ile ilişkilerimiz, bundan sonra da tam dinamizmi ile sürecektir" dedi. 
     Konuşmasında Saddam’ı da uyaran Erdoğan, şunları söyledi "Irak liderliğinin yapacağı en büyük hata, TBMM’nin kararını yanlış yorumlayarak, BM ile aktif işbirliği konusunda yavaş davranmaya başlamasıdır. Irak BM ile daha yoğun, şeffaf ve aktif işbirliğine girmelidir." 
     
     ’DEĞERLENDİRME YAPILACAK’ 
     Erdoğan, "Bu sürecin sonunda tezkere mutlaka gelecek mi " sorusunu "Bu bir süreçtir. Devam eder gelir veya gelmez onu önümüzdeki süreçte görürüz" diye yanıtladı. "İhtiyaç doğması halinde tezkere yeniden Meclis’e gelecek mi " sorusu üzerine ise, "Değerlendirme yapacak, ondan sonra da gerek görülürse bu adımlar atılacaktır" dedi. 
     



 SİYASET 




















</TEXT>
</DOC>
