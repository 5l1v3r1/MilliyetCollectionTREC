<DOC>
<DOCNO> 108767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/guncel/gun01.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülümseyin biraz beyler 
</HEADLINE>
<TEXT>

Zümrüt Fotoğrafçılık’ın MHP ve DSP’ye uğurlu geldiğini düşünen AKP’liler, aynı adrese gitti. Giydirilip makyajları yapılan adaylar, objektiflere bir tebessümü çok gördü 
     ŞÜKRAN PAKKAN İstanbul 

     AKP İstanbul İl Başkanlığı’nın 70 kişilik aday listesinin yarısından fazlası, önceki gün Beyoğlu’ndaki Zümrüt Fotoğrafçılık’ta bir araya geldi. Eski Beyoğlu Belediye Başkanı, şimdiki milletvekili adayı Nusret Bayraktar, adayların fotoğraflarının çekilmesi için özellikle Zümrüt’ü tercih etmişti... Çünkü geçen seçimlerde, burada fotoğraf çektiren MHP ve DSP adayları seçilebilmişti. 
     
     BİRAZ PUDRA YETER’ 
     Çekimler iki gün sürdü. Her aday için en az 70 poz çekildi. Parti yönetimi, her 10 poz için 400 dolar ödedi. 10 kişilik gruplar halinde stüdyoya gelen adaylar, yanlarında kendi gardıroplarından iki ayrı giysi getirdi. Biri koyu renk takım elbise, diğeri ise ekose çizgili gömlek ve kumaş pantolondan oluşan spor bir kıyafetti. 
     Adaylara önce sırayla makyaj yapıldı. Sadece yüzlerinin pudralanmasını ve kaşlarının belirginleştirilmesini isteyen adaylar, yaklaşık 10 dakika süren makyaj süresinde sakinliklerinden ödün vermedi. Hatta bu arada, makyözü kendi partilerine oy vermeleri için ikna etmeye çalıştılar. Ancak genç makyöz, hepsine tek tek Hayır’ dedi. 
     
     SIRADA ANAP VAR 
     Önce klasik elbiselerle objektifin karşısına geçildi. 20 yıllık fotoğrafçı Hüseyin Yalvaç, her adayın tek tek kravatını düzeltti, saçlara şekil verdi. Sıra çekime geldiğinde usta fotoğrafçı işinin çok da kolay olmadığını gördü. Adayları gülümsetmek ve yüzlerine içten bir ifade yansıtmalarını sağlamak biraz’ zaman aldı. Stüdyoda geçen uzun saatlerin ardından fotoğraf çekimi, toplu hatıra fotoğrafıyla sona erdi. AKP’liler gibi uğuruna inandıklarından mıdır bilinmez ama önümüzdeki günlerde ANAP’tan bazı adaylar da fotoğraf çektirmek için Zümrüt’ü ziyaret edecek. 
     



 GÜNCEL 

















</TEXT>
</DOC>
