<DOC>
<DOCNO> 115307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur13.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Siyasi istikrar sağlanmadan ekonomi düzelmez'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, siyasi istikrar sağlanmadan ülkenin ekonomik istikrarını sağlamanın mümkün olmadığını söyledi. 
     Bahçeli, Bayburt Saat Kulesi Meydanı'nda düzenlenen mitingde, koalisyonlar nedeniyle ülkenin son 10 yılda siyasi istikrarsızlıkla karşı karşıya bulunduğunu anlattı. Bahçeli, ''Siyasi istikrar sağlanmadan ülkenin ekonomik istikrarını sağlamak mümkün değildir. Ekonomik istikrar sağlanamadığı için de ülkenin sosyal ve ekonomik sorunlarının kısa sürede çözülmesi mümkün olamamaktadır'' dedi. 
     Bahçeli, 3 Kasım'da gelecek olan hükümetin ülkeyi ekonomik sıkıntıdan kurtarmak zorunda olduğunu, onun için 57. Hükümetin, bu sıkıntıları ortadan kaldırmak için çok acı, ama gerekli önlemler almaya çalıştığını dile getirdi. 
     3 Kasım seçimlerini şekillendirmeye, 4 Kasım'da da hükümet oluşturmaya çalışanlar olduğunu savunan Bahçeli, şöyle konuştu 
     ''Milletin iradesini, onun vicdanını, sağduyusunu hiç dikkate almaksızın Biz böyle yaparız, biz böyle gösteririz, bu millet de bunu yerine getirir mantığıyla, sözde kamuoyu araştırmalarıyla ama gerçek amaçta kamuoyunu yönlendirmeye yönelik faaliyetleri hala devam ettiriyorlar. Şimdi kalkmışlar şu, şu parti barajı aşamaz diyorlar. Neden aşamaz Biz araştırma yaptırdık . Nerede, kaç kişiyle yaptırdınız Bin 300 kişiyle diyorlar. Mübarek adamlar, Türkiye 65 milyon, seçmen sayısı 43 milyona gelmiş. Sen kimi kandırıyorsun Kimi yönlendiriyorsun Şimdi de kalkmışlar bir tahterevalli siyaseti takip ediyorlar. Tahterevallinin bir tarafına merkez soldan birisini öbür tarafına da merkez sağdan birisini oturtmuşlar. Bir kamuoyu araştırmasında ya onu ya ötekini yükseltiyorlar. Ama görecekler, 3 Kasım'da Osmanlı'nın tokadı gibi millet iradesi öyle bir tokat vuracak ki herkes şaşkınlığa uğrayacak.'' 
     





</TEXT>
</DOC>
