<DOC>
<DOCNO> 125941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sontur33.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar Türkiye'yi böyle teslim aldı... 
</HEADLINE>
<TEXT>

     Tüm yurdu etkisi altına alan soğuk ve yağışlı hava nedeniyle bazı karayollarında ulaşımda aksamalar yaşanırken çok sayıda köy yolu kapandı, bazı illerde okullar tatil edildi, hava ulaşımında da bazı uçak seferleri iptal edildi. 
     Gaziantep, Adıyaman, Bursa, Kütahya, Balıkesir, Diyarbakır, Malatya, Şırnak, Batman, Siirt, Mardin, Kahramanmaraş, Kırşehir, Kayseri, Nevşehir, Bolu, Hatay, Sakarya, Şanlıurfa, Yozgat, Düzce, Afyon, Samsun, Amasya, Artvin, Bayburt, Gümüşhane, Rize, Trabzon, Van, Hakkari, Muş, Bingöl, Erzurum, Ağrı, Ardahan, Elazığ, Erzincan, Çorum, Iğdır, Tunceli ve Bitlis'te yaklaşık 7 bin köy yolu ulaşıma kapandı. 
     Düzce'de yaklaşık 40 bin kişinin yaşadığı kalıcı konut alanlarında da yoğun yağış, günlük yaşamı zorlaştırıyor. Birçok kişi ulaşımın güçlükle yapılabilmesi nedeniyle işlerine gidemedi. 
     
     KAPANAN-AÇILAN YOLLAR 
     Yoğun kar yağışı nedeniyle Niğde-Nevşehir, Niğde-Çamardı ve Niğde-Çiftlik, Erciyes-Develi, Diyarbakır'ın Lice-Kulp, Ergani-Çermik, Ergani-Dicle ve Dicle-Hani, Hakkari-Çukurca, Hakkari-Çukurca ayrım 9. Bölge Hududu, Yüksekova-Şemdinli ile Yüksekova-Dağlıca, Tunceli-Ovacık, Bingöl-Adaklı, Yedisu-Karlıova karayolları ulaşıma kapanırken, Niğde-Kayseri, Adana- Ankara, Hisarcık-Erciyes, Kayseri-Ankara karayolunun Mucur-Kırşehir mevkii, Bingöl-Erzurum karayolunun Herdo Deresi mevkiinde aşırı tipi nedeniyle zaman zaman ulaşıma kapanıyor. 
     Konya ve Aksaray'ı diğer illere bağlayan karayolları büyük çabalar sonucu bu sabaha karşı ulaşıma açılırken, Aksaray ve Konya çıkışlarında zincir ve çekme halatı bulundurmayan araçlara yola çıkma izni verilmediği belirtildi. 
     Şanlıurfa-Gaziantep karayolu ulaşıma açılırken, bazı bölümlerinde meydana gelen buzlanma nedeniyle ulaşımın güçlükle yapıldığı belirtildi. 
     İskenderun-Antakya karayolu, Belen geçişinde bir saat süreyle ulaşıma kapandı, ancak yapılan çalışmaların ardından açıldı. 
     Düzce'yi Akçakoca'ya bağlayan yol buzlanma nedeniyle ulaşıma kapandı. Düzce-Bolu Dağı arasında ise zincirsiz araç geçişine izin verilmiyor. 
     Samsun-Ankara Karayolu'nun Kavak yöresinde ulaşım güçlükle sağlanıyor. Yörede, kar nedeni ile Kazancı ve Mahmutlu rampalarında yolda kalan araçlar uzun kuyruklar oluşturdu. 
     Bursa-Yalova Karayolu'nun Süpürgelik, Bursa-İnegöl Karayolu'nun Mezitler mevkileri ile Balıkesir-Akhisar Karayolu'nun 30 ve 40. kilometreleri arası ile Kütahya-Uşak, Kütahya-Afyon, Kütahya-Eskişehir yollarından yer yer buzlanma olduğu için sürücüler, dikkatli olmaları konusunda uyarıldı. 
     Tunceli- Erzincan karayolunda da ulaşımın kontrollü sağlandığı bildirildi. 
     Bitlis'in ilçelerle bağlantısını sağlayan ana arterlerinde yolların açık tutulmasına çalışıldığı ancak, ilin tüm köyleriyle karayolu bağlantısının kesik olduğu bildirildi. 
     
     THY'DE İPTALLER VE KAR KALINLIKLARI 
     THY'nin İstanbul-Kayseri, Kars-Ankara, Kayseri-İstanbul, İstanbul-Diyarbakır, Konya-İstanbul, Ankara-Şanlıurfa ve Muş-Ankara uçak seferleri iptal edildi. 
     Kar kalınlığı Şırnak'ın Beytüşşebap ilçe merkezinde 80, Hakkari'de şehir merkezi 50 yüksek kesimlerde 1 metre , Bingöl'de 30, Muş, Kars ve Ağrı'da 20, Erzurum'da 18, Ardahan'da 17, Iğdır'da 16, Erzincan'da 7, Palandöken'de 43, Kayseri'de 15, Erciyes Kayak Merkezi'nde ise 30, Konya, Karaman ve Aksaray'da 50, Sivas'ta 20 yüksek kesimlerde 50 , Tokat'ta 8, Uludağ'da 28, Kartalkaya'da 60, Abant'ta 50, Niğde'de 50 yüksek kesimlerde 1.5 metre , Diyarbakır, Malatya, Şırnak, Batman, Siirt ve Mardin kent merkezlerinde 15-40 yüksek kesimlerde ise 1 metre olarak ölçüldü. 
     
     OKULLAR TATİL 
     Düzce, Burdur, Elazığ, Kırşehir,Diyarbakır, Hakkari, Malatya, Mardin, Şanlıurfa, Denizli'nin Tavas ve Serinhisar, Erzincan'ın Çayırlı ve Kemaliye, Hatay'ın Altınözü, Adana'nın Pozantı, Malatya'nın Darende, Konya'nın Ereğli, Taşkent ve Hüyük, Karaman'ın Sarıveliler ve Kazımkarabekir, Aksaray'ın Ortaköy ve Sarıyahşi, Sivas'ın Şarkışla ile Tokat'ın Erbaa ilçelerinde okullar 1 gün tatil edildi. 
     Bolu il merkezi ve Göynük ilçesi, Kütahya'nın Dumlupınar ve Domaniç ilçeleri ile Balıkesir'in tüm ilçelerinde taşımalı eğitim yapan okullar 1 gün süreyle tatil edildi. 
     Selçuk Üniversitesi'nde de eğitime 23 Aralık Pazartesi gününe kadar ara verildi. 
     
     ELEKTRİKLER KESİK- 
     Şanlıurfa, Kilis ve Hakkari'nin Şemdinli ilçesine kar yağışından bazı trafo merkezlerinin zarar görmesi sonucu elektrik verilemiyor. Bu merkezlere pompa istasyonlarına elektrik verilmemesi sonucu, içme suyunun dağıtılamadığını belirtildi. 
     





</TEXT>
</DOC>
