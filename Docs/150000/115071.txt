<DOC>
<DOCNO> 115071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/son/soneko22.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarişbank Genel Müdürü BDDK hukuki süreci önemsemiyor 
</HEADLINE>
<TEXT>

     Tarişbank Genel Müdürü Ayhan Özer, Tarişbank'ın Tasarruf Mevduatı Sigorta Fonu'na TMSF devri ile ilgili açtıkları davalar sonuçlanmadan, Tarişbank'ın Denizbank'a devredilmesine karar veren Bankacılık Düzenleme ve Denetleme Kurulu'nu BDDK eleştirdi. 
     Özer, Tarişbank'ın TMSF'ye devri ile ilgili biri temyiz olmak üzere 3 davaları bulunduğunu belirterek, şunları söyledi 
     ''Tarişbank ile ilgili hukuk süreci sonuçlanmadan bankanın satışı ile ilgili kararlar alınıyor. Anladığımız kadarıyla BDDK, hukuki süreci önemsemiyor. Konu ile ilgili atılması gereken adımları önümüzdeki hafta birlik başkanları ve yönetim kurulumuzla yapacağımız toplantı ile belirleyeceğiz.'' Açılan davalardan Tariş lehine kararlar çıkarsa Denizbank'a devir işleminin iptal edilebileceğini öne süren Ayhan Özer, ''Bizim bu süreçte yargı kararlarını beklemekten başka çaremiz yok. Haklı olduğumuzu iddia ediyoruz, hukuka inanıyoruz. Karar lehimize çıktığında bu konuda çok şeyin değişeceğini tahmin ediyoruz'' dedi. 
     BDDK, Fon'daki Milli Aydın Bankası T.A.Ş Tarişbank hisselerinin yüzde 99.99'unun Denizbank A.Ş'ye devredilmesini bugün karara bağlamıştı. BDDK'dan yapılan açıklamada, kurulun bu kararı, 4389 sayılı Bankalar Kanunu'nun ilgili maddesi uyarınca aldığı belirtilmişti. 
     Tarişbank'ın Denizbank A.Ş'ye devrine ilişkin ''Hisse devir sözleşmesi'', 21 Ekim 2002 tarihinde imzalanırken, fiili hisse devri ise bugün itibariyle tamamlandı. 
     





</TEXT>
</DOC>
