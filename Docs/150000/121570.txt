<DOC>
<DOCNO> 121570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun27.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'deki saldırıda ölü sayısı 7'ye çıktı... 
</HEADLINE>
<TEXT>

     İsrail'in kuzeyindeki Beyt Şean bölgesinde bugün otomatik silahlar ve el bombalarıyla düzenlenen saldırıda ölenlerin sayısı 7'ye yükseldi. 
     İsrailli yetkililer, Filistinli 3 saldırganın Beyt Şean'daki Likud Partisi seçim bürosu ve yakınlarındaki otobüs terminalinde bekleyen yolculara saldırı düzenlediğini, saldırıda 5 İsraillinin hayatını kaybettiğini, çıkan çatışmada ise 2 saldırganın öldüğünü bildirdi. 
     Saldırıda onlarca İsraillinin de yaralandığını belirten yetkililer, üçüncü Filistinlinin ise Likud Partisi seçim bürosu yakınlarındaki bir eve sığındığını, aralıklarla polisle çatıştığını ifade ettiler. 
     Beyt Şean Belediye Başkanı Pini Caballo, Filistinli militanların İsraillilerin üzerine yüzlerce mermi sıktığını, Likud bürosu ile otobüs terminalinin birbirine çok yakın olduğunu söyledi. 
     Yetkililer, öldürülen militanlardan birinin üzerinde patlayıcı kemeri olduğunu ve saldırı bölgesinde içi patlayıcı yüklü çalınmış bir araba bulunduğu yönündeki haberleri araştırdıklarını kaydettiler. 
     Bu arada İsrail radyosu, saldırıyı Filistin lideri Yaser Arafat'ın Fetih hareketiyle bağlantılı El Aksa Şehitleri Tugayı adlı örgütün üstlendiğini duyurdu. 
     Haberde, saldırının, hafta başında Batı Şeria'nın Cenin kenti yakınlarında bulunan Cenin mülteci kampında 2 Filistinli militanın öldürülmesinin intikamını almak için düzenlendiği belirtildi. 
     





</TEXT>
</DOC>
