<DOC>
<DOCNO> 105000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur02.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı Org. Özkök'ten önemli değerlendirmeler 
</HEADLINE>
<TEXT>

     Genelkurmay Başkanı Orgeneral Hilmi Özkök, Türkiye'nin Kuzey Irak'ta belli amaca yönelik bazı askeri unsurlarının bulunduğunu belirtti. Özkök, irtica ve bölücüğülün Osmanlı döneminden beri görüldüğünü kaydederken, bunları yağmur sonrasında çıkan mantarlara benzetti. 
     Orgeneral Hilmi Özkök, 30 Ağustos Zafer Bayramı nedeniyle Gazi Orduevi'nde bir resepsiyon verdi. Devletin zirvesini buluşturan resepsiyona Cumhurbaşkanı Ahmet Necdet Sezer ve Başbakan Bülent Ecevit de katıldı. Sezer ve Ecevit yaklaşık 45 dakika kaldığı resepsiyonda, kendilerine ayrılan bölümde bir süre sohbet etti. Kameraman ve foto muhabirlerinin çok kısa bir süre görüntü almısına izin verilen resepsiyonda Sezer ve Ecevit yaklaşık 45 dakika kaldı. Ecevit, kendisini uğurlayan Genelkurmay İkinci Başkanı Orgeneral Yaşar Büyükanıt'ın eşliğinde resepsiyondan ayrılırken, müzisyenlerle tek tek tokalaşarak kendilerine teşekkür etti. 
     
     ÖZKÖK'TEN ÖNEMLİ UYARILAR 
     Genelkurmay Başkanı Org.Özkök, gazetecilerin soruları üzerine önemli açıklamalarda bulundu. "Kuzey Irak'ta bazı askeri unsurlarımız var belli bir amaca yönelik. Bunları şimdi açıklayamam" diyen Org.Özkök, IKDP Lideri Mesut Barzani'nin son sıralarda Kuzey Irak'la ilgili olarak yaptığı açıklamalar için de, "Barzani bazen çıkış yapıyor, çeşitli mesajlar veriyor" değerlendirmesini yaptı. 
     Barzani'nin yardımcısı ile şen açıklamalarını nasıl değerlendirdiğinin sorulması üzerine de ise Org.Özkök, "Bu diplomasi oyunu" demekle yetindi. 
     İran'ın Kuzey Irak'ta yaşananları nasıl değerlendirdiğiyle ilgili soruyu yanıtlayan Org.Özkök, stratejinin temel mantıklarından birisi olan "düşmanınla savaşan birisi varsa karışma" ilkesini anımsatarak sözlerine başladı. Kendisinin diplomasi uzmanı olmadığını belirten Org.Özkök, "İran da o bölgede bir Kürt devleti olmasını istemez, keza Suriye de öyle" diye konuştu. 
     Org.Özkök, irtica ve bölücülük olarak tanımlanan öncelikli tehdit tanımının değişip değişmediyle ilgili bir soruya ise "Tehdit var ama onu karşılayacak güç de varsa tehdit tehdit olmaktan çıkar. İrtica ve bölücülük Osmanlı'dan beri var" karşılığını verdi. Özkök, irtica ve bölücülüğü her yağmur sonrasında çıkan mantarlara da benzetti. 
     Genelkurmay Başkanı Özkök, basını zaman zaman birinci elden bilgilendirmeyi, savunma muhabirleriyle, yazarlarıyla biraraya gelmeyi düşündüğünü de sözlerine ekledi. 
     
     JANDARMA GENEL KOMUTANIN DEĞERLENDİRMESİ 
     Öte yandan Jandarma Genel Komutanı Orgeneral M.Şener Eruygur da bazı önemli değerlendirmelerde bulundu. 
     Yolsuzlukla mücadele operasyonlarıyla ilgili sorular üzerine, yasaların verdiği yetkiler çerçevesinde görevini yerine getireceğini belirten Org.Eruygur, "Eğer görevlerimizi bu şekilde yerine getirmezsek, sorumluluğumuz doğar, eleştiriliriz" diye konuştu. Orgeneral Eruygur, Türnin saydamlık listesinde geri sıralara düşmesi hakkındaki yorumunun sorulması üzerine ise, "Göreve yeni geldim, hepsini inceleyeceğim" demekle yetindi. AB üyeliği konusunda da TSK'nın ülke birliği ve bütünlüğü çerçevesinde değerlendirmelerde bulunduğunu anımsatan Org.Eruygur, HADEP için "Daha önce gördük yaptıkları ortada, ülkeyi bölmeye yönelik faaliyetlerdir" dedi. Eruygur, AKP'nin kamuoyu araştırmalarında yüksek çıkan oy oranını da "Atatürk ilkelerinin iyi anlatılamaması ve duyulan tepki" ile açıkladı. 
     





</TEXT>
</DOC>
