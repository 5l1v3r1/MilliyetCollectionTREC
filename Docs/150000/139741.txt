<DOC>
<DOCNO> 139741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/sonspo37.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Denizlispor maçı zor, zevkli ve çekişmeli geçecek... 
</HEADLINE>
<TEXT>

     Elazığspor Kulübü Basın Sözcüsü Faruk Çikoğlu, Denizlispor maçının zor, zevkli ve çekişmeli geçeceğini söyledi. 
     Faruk Çikoğlu, yaptığı açıklamada, Denizlispor'un dün UEFA Kupası 4. turunda FC Porto karşısında çok iyi mücadele ettiğini belirterek, Denizlispor'un, ligin güçlü ekiplerinden biri olduğunu bildirdi. 
     Çikoğlu, ''Denizlispor maçı zor, zevkli ve çekişmeli geçecek. Denizlispor'un ligdeki durumu bizi ilgilendirmiyor. Biz yolumuza bakıyoruz. Ligde iyi sonuçlar almak durumundayız. Ligin ikinci yarı fikstürü bizim için çok zor. Denizlispor maçından kaybedeceğimiz her puan bizi ligin alt sıralarına sürükleyecektir. Bu nedenle bu maçı almak zorundayız'' dedi. 
     Çikoğlu, takımın yarın yapacağı ter antrenmanının ardından kampa gireceğini ifade ederek, taraftarları yanlarında görmek istediklerini söyledi. 
     Denizlispor maçında Cem Beceren, Hacı Arif ve Ze Roberto'nun cezalı oldukları için forma giyemeyeceklerini vurgulayan Çikoğlu, takımın bu maça çok iyi hazırlandığını ve Denizlispor'u Elazığ'dan eli boş göndereceklerine inandıklarını sözlerine ekledi. 

     
</TEXT>
</DOC>
