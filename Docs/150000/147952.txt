<DOC>
<DOCNO> 147952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/son/sontur17.html </URL>
<DATE> 2003/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Diş dostu restoran... 
</HEADLINE>
<TEXT>

     Diyarbakır'da bir restoranda yemek servisinin ardından tek kullanımlık diş fırçası ve macunu ikram ediliyor. 
     Diyarbakır-Mardin karayolu üzerinde bulunan Özler Restoran İşletmecisi Mehmet Aslan, geçen yıl açtıkları restorana gelen bazı hassas müşterilerinin yanlarında diş fırçası ile macunu taşıdıklarını gördüklerini söyledi. 
     Aslan, müşterilerini memnun etmek ve diş sağlığına katkıda bulunmak amacıyla yemek servisinin ardından müşterilerine tek kullanımlık diş fırçası ve macunu ikram etmeye başladıklarını kaydetti. 
     Yemekten sonra diş fırçası ve macununu ikram ettiklerinde müşterilerinin hem çok şaşırdığını hem de çok sevindiğini ifade eden Aslan, şöyle dedi 
     ''Özel olarak yapılan tek kullanımlık diş fırçasının içerisinde diş macunu da bulunuyor. Müşterilerimiz yemek yedikten sonra dişlerini de fırçalayabiliyor. Bu uygulamadan müşterilerimiz çok memnun kaldı. Diş fırçası almak için gelen aileler bile oluyor. İkram ettiğimiz diş fırçalarının çocukları dişlerini fırçalamaları yönünde özendirdiğini belirtiyorlar.'' Müşterilerden Hüseyin Kaçar da Türkiye'nin birçok yerinde yemek yediğini, ancak böyle bir hizmeti ilk kez burada gördüğünü dile getirerek, ''Bana çok ilginç geldi. Hatta bir tane diş fırçası alarak, aileme göstereceğim. Bu hizmetin, her restoranda uygulanması gerekir.'' dedi. 
     





</TEXT>
</DOC>
