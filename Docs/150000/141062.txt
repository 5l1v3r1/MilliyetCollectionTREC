<DOC>
<DOCNO> 141062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/06/son/sonspo38.html </URL>
<DATE> 2003/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor, lige döndü... 
</HEADLINE>
<TEXT>

     Birinci Süper Lig'in son sırasında yer alan geçen sezonun Türkiye Kupası Şampiyonu Kocaelispor, İkinci Lig A Kategorisi ekiplerinden Çaykur Rizespor'a yenilerek, Türkiye Kupası'ndan elenmenin üzüntüsünü yaşıyor. 
     Teknik direktör Güvenç Kurtar, Çaykur Rizespor maçını unutmaya çalıştıklarını belirterek, 9 Mart Pazar günü yapacakları İstanbulspor maçına motive olmaya çalıştıklarını söyledi. 
     Geçen sezon kazandıkları kupanın unvanını Çaykur Rizespor maçında yitirdiklerini ifade eden Kurtar, rotalarını lige çevirdiklerini bildirdi. 
     Kurtar, şunları kaydetti 
     ''Hedefimiz Türkiye Kupası çeyrek finalinde tur atlamaktı. Ancak yaptığımız basit hatalarla maçı uzatmaya kadar taşıdık. Uzatma dakikalarında da aradığımız golü bulamayınca, rakibimize penaltılarla boyun eğmek zorunda kaldık. Bu maçla birlikte, Türkiye Kupası rüyamız sona erdi. Budan sonra lig maçlarına daha iyi hazırlanma imkanı bulacağız. Önümüzde çok kritik 3 maç var. İstanbulspor ile deplasmanda, Bursaspor ve Diyarbakırspor ile de kendi sahamızda oynayacağız. Bu 3 maç bizim için büyük önem taşıyor.'' Bu arada bugünü dinlerek geçiren yeşil-siyahlı ekip, yarın kendi tesislerinde toplanacak ve saat 16.00 da yapacağı çalışmanın ardından kampa girecek. 
     Körfez ekibinde, sakatlıkları süren Bülent Bilgen, Blatsis ve Altan'ın maç kadrosunda bulunmayacağı açıklandı. Geçen hafta Galatasaray ile yapılan maçta 4. sarı kartı görerek cezalı duruma düşen Lazarov da İstanbulspor maçında forma giyemeyecek. 
     





</TEXT>
</DOC>
