<DOC>
<DOCNO> 117127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/son/sondun06.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İran basını seçim sonuçlarını böyle değerlendirdi... 
</HEADLINE>
<TEXT>

     Türkiye'deki seçim sonuçları, İran basınının reformcu ve muhafazakar kesimleri tarafından farklı ifadelerle yorumlandı. 
     Reformcu Hayat-ı Nov gazetesi, ''Türkiye'de ılımlı İslamcılar iktidarı aldılar'' başlığını kullandığı haberinde, ''Türk halkının siyasi güce sahip partilerin intiharını kabul ettiği'' yorumunda bulundu. 
     Gazetede, ''Türk halkının Adalet ve Kalkınma Partisi'ne 'altın fırsat' sunduğu, partinin bu fırsatı iyi değerlendirerek Türk ekonomisini Turgut Özal döneminde olduğu gibi harekete geçirmesi gerektiği'' görüşü savunuldu. 
     Resmi haber ajansı İRNA tarafından yayımlanan İran gazetesi, ''Türk halkının AK Parti'ye oy vererek, laikler ile Necmettin Erbakan ve Recai Kutan gibi İslamcılara yol verdiği'' yorumunu yaptığı haberinde, koalisyon hükümetlerinden bıkan Türk halkının, dağılan siyasi yapı yerine belli merkezlerdeki partilerden yana olduğu belirtildi. 
     İtimad gazetesi, ''Türkiye tarihinde yeni dönem'' başlığıyla verdiği haberde, ''1980'li yıllarda Turgut Özal döneminden sonra ilk kez AK Parti'nin tek başına iktidara geldiğini ve Türk halkının büyük partileri siyasetten dışlayarak yeni bir seçim yaptığını'' belirtti. 
     
     MUHAFAZAKAR BASIN 

     Muhafazakar kanadın sözcülerinden Resalet gazetesi, seçim sonuçlarını ''Ankara'da siyasi deprem'' olarak yorumladı ve ''AK Parti Genel Başkanı Recep Tayyip Erdoğan'ın, yaptığı açıklamaların aksine yüreğinin farklı attığını'' yazdı. Gazete, ''Türkiye'de laikliği benimseyen yazılı ve görsel basının AK Parti'ye karşı propagandaya başladığını ve İslamcı Türklerin İran'dan etkilenmesinden kaygı duyduğunu'' öne sürdü. 
     Cumhuri İslami gazetesi, ''Türk halkı laiklere yok dedi'' başlığıyla verdiği haberde, ''Geçmiş dönemlerde laiklerin İslamcı gruplara yaptığı baskı, Türk halkının İslami duygularını incitmesi, Necmettin Erbakan'ın İslamcı hükümetini devirmesi ve Recep Tayyip Erdoğan'a karşı davalar açması gibi hareketler, İslamcıların kazanmaması içindi. Ancak laiklerin düşüncelerinin tam tersine Türk halkı İslamcılığa yöneldi ve İslamcı hareketlere destek veriyor'' görüşünü savundu. 
     ''AK Parti'nin laiklerin baskısı altında kalmamak ve Erbakan hükümetinin akıbetine uğramamak için, laik kesimin uluslararası alanda yaptığı anlaşmalara ve verdiği sözlere bağlı kalabileceğini'' kaydeden gazete, ''Ancak şunu kesinlikle kabul etmemiz lazım ki, son seçimler, bu ülke halkının laikliğe, dinsizliğe, ABD ve İsrail ile yapılan anlaşmalara ve Batı'nın istediği düzene karşı çıktığını, bunlardan nefret ettiğini gösterdi'' ifadesini kullandı. 
     
</TEXT>
</DOC>
