<DOC>
<DOCNO> 143292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/18/guncel/agun.html </URL>
<DATE> 2003/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
JET TEZKERE 
</HEADLINE>
<TEXT>

Tezkereyi geciktiren hükümet, ABD Dışişleri Bakanı Powell’ın "Güvenoyunu beklemeyin. 72 saat içinde yani Irak’a bomba düşmeden kararınızı verin" mesajı üzerine çark etti. Köşk’teki zirveden tezkereye "onay" çıktı 
     ANKARA Milliyet 

     ABD yönetiminin dün Ankara’ya "ilk bomba düşmeden kararınızı verin, güvenoyu beklemeyin" mesajını iletmesi ve diplomatik yolların tükenmesinin ardından Türkiye, ABD’ye destek kararı aldı. Köşk’te yapılan zirvede, Cumhurbaşkanı Ahmet Necdet Sezer’in ABD’ye desteği BM kararına bağlayan tutumu esnerken, 31 Ocak tarihli MGK bildirisiyle eşdeğer bir karar oluşturularak hükümetin "acil bir tezkere çıkarmasının" yolu açıldı. 
     
     İLK SİNYAL HÜKÜMETTEN 
     Asker bulundurmaya ilişkin tezkerenin güvenoylamasından önce Meclis’e gönderilebileceğinin işareti, Erdoğan hükümetinin dün sabah 11.00’de yapılan ilk toplantısından geldi. Hükümet Sözcüsü Cemil Çiçek, "Her gün, her saat değişen bir süreçten geçiyoruz. Gelişen şartlar devletin her kademesinde değerlendirilmek suretiyle ülkemizin yararları neyi gerektiriyorsa o kararları da alacağız" diyerek, tezkerenin, pazar günü yapılacak güvenoylaması beklenmeden Meclis’e gönderilebileceğinin mesajını verdi. Toplantıda Başbakan Erdoğan, "Paniğe gerek yok. ABD ile görüşmelerimiz sürüyor. Önceliğimiz güvenoyundan sonra tezkere getirmek. Ancak ani bir durum olursa bunu değerlendireceğiz. ABD stratejik ortağımız. Bu ilişkiyi bozmamalıyız" görüşünü dile getirdi. 
     Sakin bir gün geçiren Ankara, 16.00’dan sonra bir anda yoğun bir trafiğe sahne oldu. ABD Büyükelçisi Robert Pearson’ın Dışişleri’ne giderek, "tezkereyi bekliyoruz" mesajını vermesinin ardından, ABD Dışişleri Bakanı Colin Powell, Dışişleri Bakanı Abdullah Gül’ü aradı. 
     
     GÜL, POWELL’I ARADI 
     Powell, Gül’e, "Güvenoyunu beklemek geç olur, koşullarımız bunu beklemeye uygun değil. 72 saat içinde, ilk bomba Irak’a düşmeden tezkereyi geçirmeye çalışın" dedi. Powell’ın, Türkiye’nin yanıtını Başkan Bush’un konuşmasından önce Türkiye saatiyle 22.00’de beklediklerini ilettiği ileri sürüldü. Powell’ın mesajının ardından Sezer, Erdoğan, Gül ve Orgeneral Hilmi Özkök, Dışişleri ve Genelkurmay yetkilileriyle birlikte 20.00’de Köşk’te bir araya geldi. Toplantıda, ABD ile yol ayrımına düşülmesinin Türkiye’ye zarar vereceğinin altı çizildi ve işbirliğinin, ancak çok geç olmadan yapılırsa bir anlam taşıyacağı vurgulandı. 1 saat 45 dakika süren zirvenin ardından ABD’nin istediği gibi 22.00’den önce beklenen açıklama yapıldı. Gül, Powell’ı telefonla arayarak, Türkiye’nin "tezkere konusunda adım atacağını" belirterek, "Tezkere, bugün Bakanlar Kurulu’nda ele alınacak ve ardından oylama süreci gerçekleştirilecek" dedi. 
     
     ADIMLAR ATILACAK 
     Cumhurbaşkanlığı Dış Politika Danışmanı Tacan İldem, zirveden çıkan sonucu şöyle açıkladı 
     "Türkiye, barış için elinden gelen tüm çabayı harcamıştır. ABD’nin açıklamaları, BM Konseyi’ndeki son gelişmeler, askeri müdahaleyi kaçınılmaz kılacak bir sürecin içine Türkiye’nin beklenti ve iradesi dışında girilmiş olduğunu göstermektedir. Bu durum karşısında hükümetimizin Türkiye’nin öncelikli ulusal çıkarlarını koruyacak önlemleri alması ve 31 Ocak tarihinde MGK’da benimsenen tavsiye kararı çerçevesinde yapacağı değerlendirmelere uygun adımları ivedilikle atması hususunda görüş birliğine varılmıştır. Bu kritik dönemde ulusal birlik her şeyin üstünde gelebilmesi gereken bir özelliktir. Bu anlayışla hareket edileceğinden kuşku yoktur." 
     
Bakanlar Kurulu olağanüstü toplanıyor      ANKARA Milliyet 

     Bakanlar Kurulu, Irak’a yönelik olası askeri müdahale ve ikinci tezkere konularını ele almak üzere bugün olağanüstü toplanıyor. Tezkerenin bugün Meclis’e sevk edilmesi bekleniyor. 
     Başbakan Erdoğan, Köşk’teki zirvenin ardından Başbakan Yardımıcısı Abdullah Gül ve Dışişleri Müsteşarı Uğur Ziyal’le Başbakanlık’ta ikinci bir toplantı gerçekleştirdi. 
     Bakanlar Kurulu’nun bugün olağanüstü toplanmasının kararlaştırıldığı toplantıda, ikinci tezkerenin sadece hava sahasını kapsaması yerine ilk haliyle TBMM’ye gönderilmesinin ağırlık kazandığı öğrenildi. Kabinedeki etkili bir bakan, "Tezkere, yarın bugün sabahtan itibaren her an gelebilir" derken, Başbakan Yardımcısı Abdüllatif Şener, tezkere oylamasının çarşamba günü yapılıp yapılmayacağına ilişkin bir soruya, önce "evet" dedi, ardından "yarın görürsünüz" yanıtını verdi. 
     



 GÜNCEL 





















</TEXT>
</DOC>
