<DOC>
<DOCNO> 106852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/ekonomi/eko01.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Paniği unutmuştuk siyasetçiler hatırlattı 
</HEADLINE>
<TEXT>

Uzun süredir dalgalanmayan piyasalar, dün yine Ankara rüzg rı ile savruldu. Dolar 1 milyon 680 bine çıkarken, borsa yüzde 4.3 düştü 
     ORHAN TEKEOĞLU 

     Bir yandan Irak’a yönelik operasyon, diğer yandan erken seçimin iptal olacağı endişesi karabulut gibi piyasaların üzerine çökerken, dün siyasetçilerin Ankara’da toz duman içinde boğuşması panik havası estirdi. Önceki gün MHP lideri Devlet Bahçeli’nin AB Uyum Yasaları’nın bir kısmının iptali için Anayasa Mahkemesi’ne başvurduklarını açıklamasından sonra dün Ankara’daki siyasi hava gerginleşti. Koalisyon partileri arasında gün boyu yaşanan söz düellosu, piyasaları korkuttu. Dolar fırladı, borsada panik satışlar yaşandı, faizler ise yüzde 75’e dayandı. 
     
     Ecevit Ortalık karıştı 
     ANAP lideri Mesut Yılmaz’ın, MHP’nin AB yasaları için iptal başvurusunu hükümet sorunu olarak gördüğünü açıklaması ve Başbakan Ecevit’le görüşmesi krizin başlangıcı oldu. Ardından Başbakan Bülent Ecevit’in "Ortalık biraz karışık" şeklinde açıklama yapması piyasalarda panik havası estirdi. Bu arada MHP Genel Başkan Yardımcısı Şevket Bülent Yahnici’nin, Öcalan’ın İmralı’da tutulmasını eleştirerek "Cumhuriyet Başsavcılığı’na sesleniyorum. Bu, Başbakan, eski ve yeni adalet bakanları için suç duyurusudur" demesi tansiyonu artırdı. 
     
     Panik havası esti 
     Yılmaz’ın "ANAP’ın bu hükümette yeri yok" şeklindeki açıklamasıyla endeks ikinci seansın başında tekrar hızlı bir düşüş içine girdi ve 8.870 puana kadar indi. Bu arada dolar 1 milyon 684 bin liraya fırlarken, borsadaki kayıp yüzde 5’i aştı. İkinci seansın ortalarında Başbakan Ecevit’in hükümetten çekilmeyeceğini açıklamasıyla tansiyon düşerken, daha sonra Yılmaz’ın hükümette kalıp kalmama konusundaki nihai kararı yarın bugün vereceklerini söylemesi piyasaları yeniden strese soktu. 
     Borsa günü yüzde 4.3’lük kayıpla kapatırken, endeks 9.008 puana indi ve zarar 7 Ocak’tan bu yana yüzde 40’a ulaştı. Dolar dün de serbest piyasada yüzde 2.37’lik artışla 1 milyon 680 bin liradan kapatırken, bono faizleri üç puanlık yükselişle yüzde 74.23’e çıktı. 
     
Enflasyonda eylül korkusu      Merkez Bankası’nın anketinde eylül ayı TÜFE artış beklentisi yüzde 3.3’e yükseldi. Eylül ayı için beklenti yüksek çıkarken, yıl sonu enflasyon beklentisi iki ay aradan sonra yeniden hükümetin hedefinin altına inerek yüzde 34.8 oldu. Gelecek yıl eylül sonunda ise TÜFE’deki artışın yüzde 30.3’e kadar gerileyeceği tahmin edildi. Eylül anketinde faize ilişkin beklentiler fazla değişmezken, bu ay sonu için dolar kuru tahmini 1 milyon 650 bin lira, yıl sonu için beklenti ise 1 milyon 850 bin lira oldu. 2002 yılı büyüme beklentisi ise yüzde 2.8’de kaldı. 
     
El - Kaide tehdit etti, petrol fırladı      ABD donanması tarafından yapılan "El - Kaide Basra Körfezi’nde petrol tankerlerine saldırı planlıyor" açıklamasının ardından dün TSİ 18.20 Londra Borsası’nda Brent hampetrolün fiyatı varil başına 46 cent artarak 28.93 dolardan işlem gördü. Böylece Brent hampetrol fiyatları son bir yılın en yüksek seviyesine ulaşmış oldu. 
     
     



 EKONOMİ 














</TEXT>
</DOC>
