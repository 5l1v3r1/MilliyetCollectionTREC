<DOC>
<DOCNO> 124859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/dunya/dun01.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD üsleri denetleyecek 
</HEADLINE>
<TEXT>

Meclis gizli oturumla ABD’nin Irak’la ilgili taleplerini tartışmaya hazırlanıyor. Üsleri incelemek için Pentagon’dan heyet gelecek 
     BARKIN ŞIK Ankara 

     Kopenhag Zirvesi’nin ardından Irak gündemiyle başbaşa kalan Ankara, ABD’nin taleplerine cevap vermeye hazırlanırken, hükümetin konuyu Meclis’te gizli bir oturumla tartışmaya açmayı planladığı bildirildi. 
     Askeri üsleri incelemek üzere ABD Savunma Bakanlığı’ndan Pentagon gelecek heyete de Ecevit hükümetinin son günlerinde "olur" verdiği öğrenildi. KDP bölgesine yakın Türk topraklarının ABD üslerine açılması, askeri üslerin ve güneydeki limanların kullanımı konusundaki taleplerini Ankara’ya ileten Washington yönetimi, önümüzdeki günlerde Pentagon’dan bir grup heyeti Türkiye’ye gönderecek. 
     
     Malatya, Muş ve Batman 
     ABD askerlerine Türk topraklarının açılması için Meclis kararının gerekli olduğunun altını çizen yetkililer, hükümetin önümüzdeki günlerde Meclis’te gizli bir oturum yapabileceğini kaydetti. Bağdat’a yönelik operasyonun kuzeyden gerçekleşecek ayağında 90 bin Amerikan askerinin rol almasını planlayan Washington’un bunlardan 30 binini Türkiye’de, 60 binini de Kuzey Irak’ta konuşlandırmayı planladığı belirtildi. ABD’den gelecek Pentagon heyetinin ise incelemelerini ağırlıklı olarak Malatya, Muş ve Batman üslerinde yapacağı kaydedildi. 
     



 DÜNYA 












</TEXT>
</DOC>
