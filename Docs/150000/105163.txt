<DOC>
<DOCNO> 105163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sontur21.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine arazilerini satan Orhan Cem Baydemir, cezaevinde... 
</HEADLINE>
<TEXT>

     Etiler'de Hazine'ye ait değerli araziyi sahte belgelerle 2 milyon dolar karşılığında sattığı ve bu işlerden elde ettiği paralarla lüks bir yaşam sürdüğü iddiasıyla yakalanan Orhan Cem Baydemir, çıkarıldığı mahkemece tutuklandı. 
     İstanbul Asayiş Şube Müdürlüğü Yankesicilik ve Dolandırıcılık Büro Amirliği'ndeki işlemleri tamamlanan Orhan Cem Baydemir, Beyoğlu Cumhuriyet Başsavcılığı'na sevk edildi. 
     Burada nöbetçi savcı tarafından sorgulandıktan sonra ''dolandırıcılık'' suçundan tutuklanması istemiyle nöbetçi Sulh Ceza Mahkemesi'ne gönderilen Baydemir, yeniden yapılan sorgusunun ardından tutuklanarak Bayrampaşa Cezaevi'ne konuldu. 
     Etiler'de bulunan Hazine'ye ait değerli araziyi ihale yoluyla Milli Emlak'tan almış gibi sahte belge düzenleyerek, 3 ortağa 2 milyon ABD Doları karşılığı sattığı iddiasıyla yakalanan Orhan Cem Baydemir'in, Suadiye'de aylık 3 bin dolar karşılığında kiraladığı evde kaldığı ve 2'si Ferrari marka olmak üzere 12 adet lüks otomobil sahibi olduğu anlaşılmıştı. 
     





</TEXT>
</DOC>
