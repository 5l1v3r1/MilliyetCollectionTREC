<DOC>
<DOCNO> 100435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/siyaset/siy01.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Görevimin başındayım 
</HEADLINE>
<TEXT>
Derviş Gittiği yere kadar... 
Eskişehir’de ticaret ve sanayi odalarının toplantısına katılan Kemal Derviş, "Koalisyonlar iktidar için değil, ortak vizyon için kurulmalı" dedi. 
     BARKIN ŞIK Eskişehir 

     Devlet Bakanı Kemal Derviş, Türkiye’nin içinde bulunduğu koşullara ve 3 Kasım’da yapılacak seçime vurgu yaparak, "Koalisyonlar iktidar için değil, ortak vizyon için kurulmalı" dedi. Derviş, "Gittiği yere kadar, gitmesi gereken yere kadar görevimin başındayım" sözleriyle de, DSP’den gelen "seçimini yap" talebine yanıt verdi. 
     Eskişehir Ticaret ve Sanayi odalarıyla Ticaret Borsası tarafından gerçekleştirilen toplantıya katılan Derviş, bakanlık görevinin "öncelikli olarak" devam ettiğini kaydetti. 
     AB uyum yasalarını çıkarması nedeniyle TBMM’nin tarih sayfalarında yerini aldığını ifade eden Derviş, "Benim tahminim, inşallah 70 - 80 yaşlarında birlikte oturursak, Meclis’in onayladığı reformları tarih kitaplarında göreceğiz" diye konuştu. AB yasalarının Meclis’ten geçmesinin önemli bir gelişme olduğunu dile getiren Derviş, "Bir hafta işi gücü bırakıp bunu kutlasaydık, Türkiye’nin hakkıydı. İtiraf ediyorum ki, ben AB uyum yasalarının Meclis’ten bu kadar rahat ve çabuk geçeceğine inanmıyordum. Yanıldım" açıklamasını yaptı. 
     AB olgusunun önemine de değinen Derviş, şöyle konuştu "Haçlı Seferi Avrupası mı olacak, çağdaş bir Avrupa mı olacak Bence Avrupa böyle bir yol ayrımında ve çağdaş Avrupa olmak isteyenler kazanacak. Buna Avrupa karar verecek. Türkiye ise çağdaş Avrupa’ya yardım aşamasında." 
     
     Doğru söylemiyorlar 
     Sosyal demokrat olduğuna vurgu yapan Derviş, "Sihirli değneğim var. Ben gelirsem bu sıkıntıları 1 yılda ortadan kaldıracağım" diyenlerin doğru söylemediğini ifade etti. Seçimlerden sonra da sıkı maliye politikası uygulamasına devam edilmesi gerektiğine işaret eden Derviş, 50 - 55 ülkede danışmanlık görevi yaptığını, ancak bunların hiçbirinde 36 bakanlık bulunmadığını, 20 bakanlığın yeterli olduğunu söyledi. 
     
     Formaya teşekkür 
     Fotoğraf Eyüp Kelebek 

     Eskişehir’de Derviş’e üzerinde kendi isminin olduğu Eskişehirspor forması hediye edildi. 
     
     



 SİYASET 















</TEXT>
</DOC>
