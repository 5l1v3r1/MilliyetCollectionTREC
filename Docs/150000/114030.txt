<DOC>
<DOCNO> 114030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/yasam/yas03.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu çocuklar 3 yıldır yalnız yaşıyor 
</HEADLINE>
<TEXT>

Önce babaları, ardından da anneleri terk etmiş onları. Yaşları 3 ile 13 arasında değişen 5 kardeş, o günden bu yana bir gecekonduda yaşam mücadelesi veriyor 
     TURGAY İPEK Erzurum 

     İnsan ilk önce inanamıyor, reddediyor, "yok ya, bu böyle olamaz" diyor... Çünkü onlar daha çok küçükler ve sert rüzgarlara karşı dallarında kalmaya çalışan birer minik yaprak gibiler... Hayatları, bir Kemalettin Tuğcu romanından çıkmış gibi... Ancak her şeyiyle gerçek... Anne ve babaları tarafından üç yıl önce terk edilen ve yaşları 3 ile 13 arısanda değişen 5 kardeş, sığındıkları gecekonduda yaşam mücadelesi veriyor. 
     
     Sarılarak ısınıyoruz’ 
     Erzurum’un Kazım Yurdalan Mahallesi’ndeki gecekonduda kardeşlerinin yükünü omuzlayan 13 yaşındaki Mehtap ile 12’sindeki kardeşi Serap Yılmaz, hem okula gidiyor, hem de kardeşlerinin sorunlarıyla ilgileniyor. Soğuk gecelerde birbirlerine sarılarak ısınan, çoğu zaman komşularının verdiği yiyeceklerle yaşamlarını sürdürmeye çalışan Serap, Volkan 10 , Muhammet 5 ve Bahtinur’un 3 ablaları Mehtap "Anne ve babamızı hiç affetmeyeceğiz" diyor. 
     
     Asla affetmeyiz’ 
     Önce babaları Mücahit Yılmaz, üç yıl önce bir kadınla kaçıp Manisa’ya giderek terk etmiş onları... Ardından anneleri Gülhan gelmiş bir hafta sonra çocuklarını bırakıp baba ocağı Adana’ya dönmüş. Bir süre dedeleri Zakir Yılmaz ile birlikte kalmışlar. Ancak hasta ve yaşlı dedeleri de onlara bakamaynca evlerine dönüp bir başlarına yaşamaya başlamışlar. 
     
     Okula da gidiyoruz’ 
     Çoğu gece aç uyuduklarını vurgulayan abla Mehtap, kendisiyle birlikte Serap ve Volkan’ın mahallelerindeki Kazım Yurdalan İlköğretim Okulu’na gittiklerini belirterek şunları söylüyor 
     "Annem ve babam dönseler bile biz onları kabul etmeyeceğiz. Akranlarım sokakta oynarken ben ve küçük kardeşim Serap, evimizi temizliyor, çamaşır yıkıyor, küçük kardeşlerimize yiyecek bulmaya çalışıyoruz. Serap sabahçı, ben öğleci olduğu için tek önlüğü sırayla giyiyoruz. Ben okulda iken Serap, kardeşlerimize bakıyor. Allah’tan bu yıkık dökük evimiz var. Önümüz kış, yakacağımız yok. Bakalım o zor günleri nasıl atlatacağız." 
     
     
     
     



 YAŞAM 















</TEXT>
</DOC>
