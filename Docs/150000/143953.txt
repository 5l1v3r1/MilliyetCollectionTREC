<DOC>
<DOCNO> 143953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/son/soneko39.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün 
</HEADLINE>
<TEXT>

     Irak savaşının piyasalarda yarattığı şok kısa sürdü. 
     Irak'ta yaşanan gelişmelere Borsa sınırlı tepki verirken, faiz ve dövizdeki hızlı yükseliş, Merkez Bankası'ndan gelen açıklamayla yerini sakin hareketlere bıraktı. 
     Dün yüzde 6.08 gerileyen İstanbul Menkul Kıymetler Borsası İMKB Ulusal 100 Endeksi, 293.90 puan azalarak günü 9,644.31 puandan tamamladı. Hisse senetleri ortalama yüzde 2.96 değer kaybetti. 
     Hisse senetleri piyasasında toplam 352 trilyon 929 milyar 813 milyon liralık işlem hacmi oluştu. 
     
     DOLARDAKİ DURUM 
     Kapalıçarşı'da dün 1 milyon 698 bin liradan kapanan dolar, 1 milyon 730 bin liradan güne başladı. 1 milyon 798 bin liradan kapanan Euro'nun açılış fiyatı da 1 milyon 835 bin lira olarak belirlendi. 
     Piyasa kapanışında doların satış fiyatı 1 milyon 699 bin lira, Euro'nun satış fiyatı da 1 milyon 802 bin lira oldu. Dünkü kapanışa oranla dolardaki artış bin lira, Euro'daki artış ise 4 bin lira olarak hesaplandı. 
     Merkez Bankası doların bugünkü efektif kurunu alışta 1 milyon 697 bin 810 lira, satışta ise 1 milyon 709 bin 775 lira olarak açıkladı. Efektif satış kurlarında dolar satış fiyatı ilk kez 1 milyon 700 bin liranın üzerine yükseldi. Böylece, dolar, Merkez Bankası'nın dünkü kurlarına göre, alışta 11 bin 355 lira, satışta ise 11 bin 455 lira değer kazandı. 
     
     FAİZ 1.87 PUAN ARTTI 
     İMKB Tahvil ve Bono Piyasası Kesin Alım Satım Pazarı'nda işlem gören 3 Mart 2004 vadeli bugün valörlü tahvilin bileşik faizi 1.87 puan arttı. 
     Basit getirisi yüzde 65.75, bileşik getirisi yüzde 66.55'den kapanan bu kağıdın aynı gün valörlü işlemlerinde dünkü bileşik getiri yüzde 64.68 olmuştu. 
     3 Mart 2004 vadeli tahvilin yarın valörlü işlemlerinde de bileşik faiz yüzde 65.58'den günü tamamladı. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 44.00'den işlem gördü. 
     İMKB Tahvil ve Bono Piyasası verilerine göre, gecelik faizde en düşük oran yüzde 43.00, en yüksek oran yüzde 44.10 olarak belirlendi. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     





</TEXT>
</DOC>
