<DOC>
<DOCNO> 131719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/19/dunya/dun02.html </URL>
<DATE> 2003/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplar, İstanbul’dan çifte uyarı yapılmasını istiyor 
</HEADLINE>
<TEXT>
Irak zirvesi için Washington şartı 
     UTKU ÇAKIRÖZER Ankara 

     Başbakan Abdullah Gül’ün girişimiyle toplanması planlanan Ortadoğu Zirvesi’nde Irak’ın yanı sıra ABD’nin de uyarılıp uyarılmaması konusunda Türkiye ile Arap ülkeleri arasında görüş ayrılığı olduğu ortaya çıktı. Türkiye’ye dışişleri bakanlarını göndermesi beklenen beş ülkeden Suriye ve İran, deklarasyon metninde ABD’ye de çağrı yapılmasını istedi. 
     Gül’ün 4 - 6 Ocak ve 11 - 12 Ocak’da Suriye, Mısır, Ürdün, Suudi Arabistan ve İran’a giderek başlattığı aktif barış diplomasisi çerçevesinde Dışişleri Bakanlığı, önceki gün bu ülkelerin büyükelçilerine ortak girişim önerilerini iletti. İstanbul’da 23 Ocak’ta altılı zirve yapılmasını isteyen Ankara, davete hafta başında yanıt verilmesini istedi. 
     
     Taslakta yok 
     Ankara, beş ülkeye, yayımlanacak ortak deklarasyon için hazırladığı taslak metni de gönderdi. Metinde Irak yönetimine BM kararlarına uyarak silah denetçileriyle tam işbirliği yapması çağrısına yer verildi. Altı ülke arasında benzer bir çağrının Bush yönetimine de yapılması konusunda ise çatlak ortaya çıktı. Türkiye, girişimin Beyaz Saray’ın tepkisiyle karşılaşmaması için metne "ABD" ifadesi koymadı. Taslakta, Irak’ın yanı sıra BM Güvenlik Konseyi’ne çağrı yapılması önerisi yer aldı. Gül’ün temasları sırasında ABD’nin bölgeye ilişkin politikalarından rahatsızlıklarını dile getiren İran ve Suriye’nin ise deklarasyonda Bush yönetimine de açık bir uyarı yapılmasından yana oldukları ortaya çıktı. 
     
     İlk kabul Mısır’dan 
     Bu arada Mısır, Türkiye’nin zirve önerisini kabul eden ilk ülke oldu. Mısır Dışişleri Bakanı Ahmed Mahir, toplantının önemine dikkat çekerken, temsil derecesinin henüz belirlenmediğini açıkladı. 
     



 DÜNYA 












</TEXT>
</DOC>
