<DOC>
<DOCNO> 113481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/17/son/sonspo07.html </URL>
<DATE> 2002/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Makedonyalılar, berabere kalmanın sevincini yaşadı... 
</HEADLINE>
<TEXT>

     12. Avrupa Futbol Şampiyonası elemelerinde, Türkiye'nin de yer aldığı 7. Grup'ta dün gece Makedonya'nın deplasmanda İngiltere ile 2-2 berabere kalması üzerine binlerce Makedon, sokaklara dökülerek milli takımlarının başarısını kutladı. 
     Maçı veren televizyon, grubun güçlü ekiplerinden İngiltere karşısında alınan bu sonucu, Makedonya futbol tarihinde büyük bir başarı olarak niteledi. 
     Maçın bitimiyle birlikte başkent Üsküp'ün sokaklarını dolduran futbolseverler, ellerinde bayraklarla şarkı söyleyerek doyasıya eğlendi ve bazıları havaya ateş açarak sevinç gösterisinde bulundu. 
     Türkiye ile aynı grupta bulunan Makedonya ve İngiltere, dün gece Southampton'ın Saint Mary's Stadı'nda karşı karşıya geldi. 
     11. dakikada Artim Şakiri'nin golüyle 1-0 öne geçen Makedonya karşısında İngiltere, 14. dakika kaptan David Beckham ile 1-1 beraberliği sağladı. 25. dakikada Vanco Trajanov ile yeniden 2-1 öne geçen Makedonya, 36. dakikada Steven Gerrard'ın golüne engel olamayınca, maç 2-2 eşitlikle sonuçlandı. 
     Cumartesi günü evinde Türkiye'ye 2-1 yenilen Makedonya, bu beraberlikle puanını 2'ye çıkardı. 
     





</TEXT>
</DOC>
