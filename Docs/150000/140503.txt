<DOC>
<DOCNO> 140503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun12.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'nin kararı Japon basınında böyle yorumlandı... 
</HEADLINE>
<TEXT>

     Japonya'nın eski dışişleri bakanlarından Taro Nakayama'nın, Başbakan Junichiro Koizumi'nin özel temsilcisi sıfatıyla, Irak'ın kitle imha silahlarını yok etmesi konusunda işbirliği olanaklarını araştırmak amacıyla Türkiye ve Suriye'yi ziyaret edeceği bildirildi. 
     Japonya'nın yarı resmi televizyon kanalı NHK, bu ziyaretler için dün Japonya'dan ayrılan Nakayama'nın, Başbakan Abdullah Gül ve Suriye Devlet Başkanı Beşşar Esad ile görüşmesinin planlandığını bildirdi. 
     Nakayama'nın, bu görüşmelerde, Irak'ın kitle imha silahlarını bir an önce yok etmesi için ikna edilmesini isteyeceği ve askeri harekat durumunda Japonya'nın Irak'a komşu ülkeleri destekleme rolü konusunda görüş alışverişinde bulunacağı belirtildi. 
     NHK, Nakayama'nın ayrıca, topraklarında ABD ordusunun konuşlanmasına ilişkin izin istemini reddeden Türkiye'nin, Irak kriziyle başa çıkma stratejilerini görüşmeyi planladığını kaydetti. 
     Başbakan Koizumi, daha önce de kıdemli Dışişleri Bakan Yardımcısı Toshimitsu Motegi'yi Irak'a, eski dışişleri bakanlarından Masahiko Koumura'yı da Mısır'a özel temsilcileri olarak göndermişti. 
     NHK'in haberine göre, gözlemciler, Japonya'nın özel temsilciler göndermek suretiyle, uluslararası kamuoyuna, Irak krizine barışçıl çözüm bulunması amacıyla diplomatik gayret içinde olduğu mesajı vermeyi amaçladığını ifade ettiler. 
     
     ''İNCEDEN İNCEYE ALAY EDER NİTELİKTE'' 
     Öte yandan, TBMM'nin geçen Cumartesi günü aldığı karar, Japon basınında DA geniş yankı buldu. Gazeteler, konuya ilişkin gelişmelere ilk sayfalarında yer verirken, Türkiye'nin tutumu, Asahi Shimbun'un bugünkü sayısında başyazı konusu oldu. 
     ''Irak savaşında komşu ülkenin ret kararının önemi'' başlıklı başyazıda, Türkiye'ye ABD'nin önerdiği dev destek yardımının ''iştah kabartıcı'' olduğu belirtildikten sonra, ''Ancak, buna karşın ABD'nin istemi reddedildi. Türk halkının savaştan dolayı derin endişe duyduğu söylenebilir'' denildi. 
     Bunun, büyük çaplı askeri birliklerle Bağdat'ı kuzeyden ve güneyden kıstırma planı doğrultusunda hazırlıklarını sürdüren ABD için önemli bir hesap hatası olduğu kaydedilen başyazıda, ''ABD sonuçta saldırıya kalkışacak gibi görünüyor. Bunun, Irak ile sınıra sahip Türkiye'nin ekonomisine darbe vuracağı kesin. Bu nedenle, destek yardımını kullanmak ve Meclis'i ikna etmekten başka çare yoktu. Ve öyle yapıldı. Fakat, işler bu kadar basit değildi'' görüşü savunuldu. 
     Başyazıda, Türkiye'nin Ortadoğu'da tek laik devlet olduğu vurgulandıktan sonra, ''Türk Meclisi'nin işlemesinden dolayı Türkiye'de verilen karar, Ortadoğu'nun demokratikleşmemesini savaş nedeni olarak öne süren ABD ile inceden inceye alay eder nitelikte'' ifadesi kullanıldı. 
     





</TEXT>
</DOC>
