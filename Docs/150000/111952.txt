<DOC>
<DOCNO> 111952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/spor/spo04.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer bombaladı 
</HEADLINE>
<TEXT>

Trabzonspor Başkanı, Mehmet Ali Yılmaz’ı ağır eleştirdi, "Gösterdiği tutumlarla onursal başkanlığı ne kadar hakettiğini ortaya koydu" dedi 
     TRABZONSPOR Kulübü Başkanı Özkan Sümer dün bir basın toplantısı düzenleyerek, eski başkan Mehmet Ali Yılmaz’a ağır eleştirilerde bulundu. Bordo - Mavili yöneticilerin de hazır bulunduğu toplantıda Yılmaz’ın bir gazetede yayımlanan röportajını hedef alan Sümer, "13 yıl kulübe başkanlık yapan Sayın Mehmet Ali Yılmaz’ın Trabzonspor’un büyüklüğünü algılayamadığını anlamış bulunuyoruz. Bu tutumuyla onursal başkanlığı ne kadar hak ettiğini de ortaya koydu" dedi. 
     GÖREVDE bulundukları 22 aydan bu yana iç çatışmadan kaçınmaya çalıştıklarını belirten Özkan Sümer, "Hep sustuk. Bu suskunluğumuz bir zaaf olarak algılandı. Sonuçta Trabzonspor hedef alınmaya başlandı. Sayın Yılmaz’ın tavırları göstermiştir ki, Trabzonspor’un büyük olması için kendi patronluğu gerekiyor. Yaptıklarını herkesin onaylaması ve eyyamcı çevresinin Trabzonspor’un içinde bulunmasının şart olduğunu kendi ifadelerinden anladık" yorumunu yaptı. 
     MEHMET Ali Yılmaz’ın sürekli olarak, "Ben bu kulübe çok şey verdim" sözlerine de sert tepki gösteren Başkan Sümer, "Bu kulübe mutlaka bir şeyler verdiği bir gerçektir. Ama bu verme işi tek taraflı değil. Bu sözler, bir saplantının ifadesi. Yılmaz, bu kulübe başkan olmadan önce adı sanı bilinmiyordu. Bu kulüp sayesinde adı duyuldu, saygı gördü. Başkanlık görevini yaparken, politikaya atıldı, milletvekili seçildi, bakanlığa kadar yükseldi" diye konuştu. 
     YILMAZ’IN kulübü mükemmel şartlarda teslim aldığını, ancak borç batağıyla teslim ettiğini söyleyen Sümer, "Şampiyonluğu kıl payı kaçırmış bir takım aldı, hem maddi, hem de manevi olarak dibe vurmuş bir Trabzon yarattı. Eğer bugünkü gibi kulübün üzerine geleceğini bilseydik, barış yapmaz, mahkemeye giderdik. Tüm göstergelere bakıldığında Sayın Yılmaz’ın görevde bulunduğu son dört yıl Trabzonspor için büyük bir talihsizliktir" ifadelerini kullandı. 
     
     Henüz erken’ 
     HAKEMLER konusuna da değinen Özkan Sümer, "Tabii ki, bir kulüpte içten birbirini boğazlayanlar olursa, dışarda da yalnızlaşma nedeniyle haksızlıklara uğranması çok doğaldır. Şunu söyleyebilirim ki içte bizi engellemek isteyenlerin hakemleri etkileyebileceği endişesini de taşıyorum. Ama detaya girmeyeceğim" diye konuştu. 
     



 SPOR 




























</TEXT>
</DOC>
