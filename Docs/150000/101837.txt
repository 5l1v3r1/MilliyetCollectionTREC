<DOC>
<DOCNO> 101837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/son/soneko01.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk hazır giyim ürünleri Las Vegas'ta görücüye çıkıyor... 
</HEADLINE>
<TEXT>

     İstanbul Tekstil ve Konfeksiyon İhracatçılar Birliği'nin İTKİB ABD'de başlattığı hazır giyim ihracat kampanyası sürüyor. 
     İTKİB bu amaçla 26-29 Ağustos 2002 tarihleri arasında Las Vegas'taki Konferans ve Sands Sergi merkezinde büyük bir ihracat ve hazır giyim fuarı açıyor. 
     Fuarda 18 kadın ve 13 erkek konfeksiyon firmasının ürünleri Amerikalı alıcıların beğenisine sunulacak. 
     
     ABD ODAK NOKTASI 
     İTKİB başkanı Nuri Artok, konuyla ilgili olarak yaptığı açıklamada, ''Türk hazır giyim ihracatçıları açısından ABD odak noktasını oluşturmaktadır. 5 yıl önce 5 firmayla başlattığımız ihracat atağımız bu yıl 30 firmayla devam ediyor. Ürünlerimiz hem erkek, hem de kadınlara yöneliktir. Bu yılki sergiye katılan firmalarımızdan beşi yüksek moda firmasıdır'' dedi. 
     ABD'nin Türk ihraç malları açısından giderek büyüyen bir pazar olduğuna da işaret eden Artok, İTKİB'in hedefinin kota sınırlamalarını yüksek moda yoluyla aşmak olduğunu söyledi. 
     
     TÜRKİYE TEKSTİLDE 6. BÜYÜK İHRACATÇI 
     Türkiye'nin tekstil ihracatında dünya 6'ıncısı olduğuna işaret eden İTKİB yetkilileri, Türkiye ihracatının yüzde 35'ini tekstil ve hazır giyim ürünlerinin oluşturduğunun altını çizdiler. 
     Las Vegas'taki fuara katılacak olan Türk firmaları arasında Bil's, Damat, Vira Club, Lenny Türk ve Famozo Shirt yer alıyor. Bunların yanı sıra erkek giyiminde 8, kadın giyiminde ise 18 firmanın ürünlerini fuarda tanıtacakları öğrenildi. 
     





</TEXT>
</DOC>
