<DOC>
<DOCNO> 143556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/spor/spo02.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin’le 10 dakika 
</HEADLINE>
<TEXT>

Başkan Aziz Yıldırım, Oğuz Çetin ile yaptığı görüşmenin yanlış yansıtıldığını belirtti, "Gizli hareket etmeme gerek yok" dedi 
     Sorumluluk bende’ 
     FENERBAHÇE Kulübü Başkanı Aziz Yıldırım, kulübün resmi internet sitesinde son gelişmeleri değerlendirdi. Yıldırım, Oğuz Çetin ile evinde yaptığı görüşmeyle ilgili olarak, "Sorumluluğun bende olduğu bir ortamda, diğer arkadaşlardan gizli hareket etmemi gerektiren bir olay yoktur. Çünkü sonuçta tüm sorumluluk bana aittir" ifadesini kullandı. 
     
     Bilgi aldım’ 
     KONUNUN tamamen yanlış ve yalan ifadelerle yansıtıldığına değinen Yıldırım şu açıklamayı yaptı "Sayın Oğuz Çetin ile 10 dakika görüştüm. Elazığ’da yapmış olduğu açıklamanın ne anlam taşıdığını sordum. Bu tür açıklamaların yanlış anlaşılabileceğini söyledim. Sayın Saran ile beraber durumu değerlendirip, yönetime iletmesini istedim." 
     
Suçlulara büyük ayıp      YUSUF KOBAL 

     Gelmeyin uyarısı 
     TEKNİK Sorumlu Oğuz Çetin’in raporu doğrultusunda kadro dışı bırakılan Ogün, Abdullah, Yusuf, Ali Akdeniz ve kaleci Oğuz dün ikinci bir şok yaşadı. Beş futbolcuya tek tek telefon açan Volkan Ballı, "Oğuz hoca sizin yüzünüzü görmek istemiyor. Samandıra’ya gelmeyin. Gelirseniz içeri alınmazsınız" ifadesini kullandı. 
     
     Evlere tebligat 
     YÖNETİM Kurulu kararıyla kadro dışı bırakılan oyuncular bu duruma tepki gösterirken, basın danışmanı Necmi Gülümsel, resmi tebliğatı sabah kendi eliyle futbolculara ulaştırdı. Öte yandan bu oyuncuların bugün saat 11.00’de altyapı antrenörü Tuğrul Duru nezaretinde Fikirtepe’de çalışacakları bildirildi. 
     
Rüştü’den ret yanıtı      YALÇIN TÜRK 

     Kaptan Ümit Özat 
     KAPTAN Ogün’ün takımdan uzaklaştırılmasından sonra bu görevi üstlenmesi istenen kaleci Rüştü, "hayır" yanıtı verdi. Milli kaleci yoğun baskıya rağmen kaptanlık yaptığı dönemde yaşadığı sıkıntıları anlattı ve bu yükü kaldıramayacağını bildirdi. Bunun üzerine Ümit Özat kaptanlığa getirildi. İkinci kaptan ise Ceyhun oldu. Rüştü, bu iki oyuncuya her zaman yardım edeceğini açıkladı. Altay maçına Ümit Özat’ın cezalı olması nedeniyle Ceyhun kaptan olarak çıkacak. 
     
     Saran’dan garanti 
     SAMANDIRA Tesisleri’nde antrenman öncesi Oğuz Çetin ile Sadettin Saran da özel bir görüşme yaptı. Saran, Çetin’e her konuda garanti verirken, "Kararlarını uyguladığımıza göre, bu yeni sezonda da seninle devam edeceğiz anlamına gelir. Bundan sonra da tek sorumlu olarak aldığın kararlar aynen uygulanır. Şu anda sözleşme hiç önemli değil. Ona kafanı takma. Bir an önce takımı ayağa kaldır" diye konuştu. 
     
Taraftar istemiyor      KÖTÜ günler yaşayan Fenerbahçe’de taraftarlar, gelecek sezon için teknik sorumlu Oğuz Çetin’i takımın başında görmek istemiyor. www.antu.com adlı internet sitesinde "Gelecek sezon Oğuz Çetin’i takımımızın başında görmek istiyor musunuz " şeklindeki sorunun yer aldığı ankete katılan 5185 kişiden 3686’sı yüzde 71.09 , hayır oyu kullandı. Ankete katılanların yüzde 28.91’i ise 1499 kişi anket sorusuna evet cevabı verdi. 
     
Kalanlara gözdağı      ALTAY maçının hazırlıklarına dün devam eden Fenerbahçe’de alınan radikal kararlar sonrası futbolcuların son derece keyifsiz olduğu gözlendi. Teknik Sorumlu Oğuz Çetin, oyuncularıyla yaptığı toplantıda, "Sekiz maçta kaybedilen 12 puanın sorumlusu asla kadro dışı kalan arkadaşlar değil. Bundan sonraki takım iskeletini oluşturmak için böyle davranmamız gerekiyordu. Artık sorun istemiyorum. Olursa yollarımız ayrılır" açıklamasını yaptı. 
     



 SPOR 


























</TEXT>
</DOC>
