<DOC>
<DOCNO> 125801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/yazar/altan.html </URL>
<DATE> 2002/12/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Derin cinayet" ve yeni iktidarın yeni üslubu 
</HEADLINE>
<TEXT>

     Bugün ne güzel, gönül dostum Saruhan Ayber’in Bursa’dan gönderdiği beş - on satırlık bir faks notuyla başlayacaktım yazıya... 
     Birden Doçent Necip Hablemitoğlu’nun, önceki akşam evinin önünde öldürülmesiyle, ajanslar flaş haber geçmeye başladılar gazetelerin de manşetleri değişti. 
     Dünkü Milliyet, "Derin cinayet" diye çekmişti sürmanşetini. Hürriyet de benzer bir manşet atmıştı, "Derin suikast"... 
     Doçent Necip Hablemitoğlu, bazı derin konularla da ilgilendiği için uğradığı suikasta da "derin" denmiş olmalı... 
     
     Siyasal suikastlar, genellikle gizli - açık egemenliklere uğursuzluk getirir. 
     İttihatçılar döneminde de, az siyasal cinayet işlenmedi. 
     Ahmet Samim’den İştirakçi Hilmi’ye kadar bir yığın gazeteci öldürüldü. Yakup Cemil’in vurduğu Nazım Paşa da cabası... 
     Onca cinayet işlendi de ne oldu 1908’den 1918’e kadar sürebildi İttihatçıların iktidarı... 
     Enver Paşa, Talat Paşa, Cemal Paşa gibi önde gelen liderlerinin de yaşamları, pek dramatik bir biçimde noktalandı. 
     Gazeteci Ahmet Samim’i vurduğu sanılan, İttihatçı fedailerinden Abdülkadir de, İzmir suikastı suçluları arasında idam edildi 1926’da... 
     
     Siyasal cinayetlerle kimler ne kazanmayı düşünür, kimler ne kaybeder bir türlü anlayamadım. Ama tarihsel bir perspektiften bakıldığında, dönüşü olmayan bir çöküntüye gidildiğini gösterir siyasal cinayetler... 
     Son 30 yılda az gazeteci, az bilim adamı öldürülmedi Türkiye’de de... 
     Bütün bu cinayetler sonucunda, geline geline nereye gelindi 
     200 milyar dolar borç, gelir dağılımındaki uçurumlar ve bir türlü "hukuk devleti" olamama eleştirileriyle Avrupa Konseyi İnsan Hakları Mahkemesi’nden 3 bin mahkumiyet almış, "yaşam kalitesi" sıralamasında 86. basamağa düşmüş, döküntü ülkeler sınırına gelindi. 
     
     Abdi İpekçi’nin, Uğur Mumcu’nun, Çetin Emeç’in, Muammer Aksoy’un, Bahriye Üçok’un, Cavit Orhan Tütengil’in, Ahmet Taner Kışlalı’nın neden öldürüldüklerini bilemediğimiz gibi herhalde Doçent Necip Hablemitoğlu’nun da neden öldürüldüğünü yine bilemeyeceğiz. 
     Ama bendenizin bildiği tarihsel bir perspektiften bakıldığında, dönüşü olmayan bir çöküntüye doğru gidildiğini gösterdiğidir siyasal cinayetlerin. 
     
     Şimdi gelelim gönül dostum Saruhan Ayber’in, Bursa’dan gönderdiği beş - on satırlık faksa... 
     Devlet Bakanı ve Başbakan Yardımcısı, Bursa milletvekili, hukukçu Ertuğrul Yalçınbayır Bursa’da, Bursa vergi rekortmenlerinin ödüllerini alacağı bir törende, bir konuşma yapmış. 
     Törendeki protokol masasında Bursa İşadamları Derneği Başkanı, Ticaret ve Sanayi Odası Başkanı, Vali, Belediye Başkanı, Emniyet Müdürü, Başsavcı, Defterdar ve iki de milletvekili varmış. Konukların çoğu BUSİAD üyesi olan işadamlarıymış. 
     Başbakan Yardımcısı Ertuğrul Yalçınbayır konuşmasına şöyle başlamış 
     - Sayın Başkan, Sayın Büyükşehir Belediye Başkanı, Sayın Milletvekilleri, Sayın İl Genel Meclisi ve Belediye Meclisi Üyeleri, Sayın konuklar ve görevleri halka hizmet olan bürokrat arkadaşlarım... 
     
     Başbakan Yardımcısı Ertuğrul Yalçınbayır, konuşmasının bir bölümünde de şu müjdeyi vermiş 
     - Türkiye’de yargı için ayrılan bölüm, bütçenin "binde 7’si". Bu oran "yüzde 2’ye çıkacak"... 
     Ertesi gün bizim Saruhan eski bir dostu olan Yalçınbayır’a 
     - Dünkü konuşmanızda, demiş, Adalet Bakanlığı’nın bütçeden almakta olduğu binde 7’lik payı yüzde 2’ye çıkaracağınızı söylediniz. Yüzde 300’lük bir artış demektir bu. Bunu gerçekten yapabilecek misiniz 
     Yalçınbayır 
     - Evet, demiş, yapacağız. 
     
     Başbakan Yardımcısı Ertuğrul Yalçınbayır, Bursa’daki işadamları toplantısında yaptığı konuşmada, şöyle de demiş 
     - Sözleşmeli bürokrat çalıştırma dönemi başlayacak. Halka hizmette performans düşüklüğü gösterenlerin sözleşmesi iptal edilecek. 
     
     Saruhan’a, gönderdiği notlardan ötürü teşekkürler... Malum ya başbakan yardımcılarının yaptıkları konuşmalarda, alışılmışın dışında değişik bir üslup ve açıklamalar varsa bunları bilmekte de yarar vardır. 
     Öyle değil mi 
     
     







Siyasi cinayet 


"Derin cinayet" ve yeni iktidarın yeni üslubu 


Radyo reytingi 


Çankaya’daki Kıbrıs zirvesi 


Denktaş, Atatürk, Lozan, Mandela, barış 


Ölüm kültürü 


İslami Eğitim Bakanlığı 


Gelecek yılın bütçesi 


Bu filmi de görmüştüm 


Yaşar Yakış’ın bombaları... 


Erken türbülans 


OPET’te Enron gitti, Koç geldi 


Reha Muhtar’ın dibi var mı 


Mevduat, kredi yerine tahvile, bonoya gidiyor 


</TEXT>
</DOC>
