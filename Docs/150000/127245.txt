<DOC>
<DOCNO> 127245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/soneko22.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurullarda görev alacak hükümet üyeleri belirlendi... 
</HEADLINE>
<TEXT>

     Yüksek Planlama Kurulu YPK , Para Kredi ve Koordinasyon Kurulu PKKK , Özelleştirme Yüksek Kurulu ÖYK gibi kanun, kanun hükmünde kararname, bakanlar kurulu kararları ve genelgeler ile oluşturulan 8 kurul ve bir komisyonda başkan ve üye olarak görev alacak hükümet üyeleri belirlendi. 
     Başbakan Abdullah Gül imzası ile yayımlanan başbakanlık genelgesine göre, YPK, Başbakan Gül başkanlığında, Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan ile Maliye, Bayındırlık ve İskan, Ulaştırma, Enerji ve Tabii Kaynaklar bakanlarının üyeliği ile oluşacak. Başbakan'ın bulunmadığı toplantılarda, YPK'ya Devlet Bakanı ve Başbakan Yardımcısı Abdüllatif Şener başkanlık edecek. 
     Özelleştirme Yüksek Kurulu ÖYK , Başbakan Abdullah Gül başkanlığında, Devlet Bakanı ve Başbakan Yardımcısı Abdüllatif Şener, Devlet Bakanı Ali Babacan ile Maliye, Sanayi ve Ticaret bakanlarının katılımı ile toplanacak. 
     Başbakan Abdullah Gül, İçişleri ve Ulaştırma bakanlarının üye olarak görev yapacağı Haberleşme Yüksek Kurulu'na, ayrıca, Devlet Bakanı Ali Babacan, Milli Savunma Bakanı, Dışişleri, Maliye, Sanayi ve Ticaret bakanlarının üye olarak görev yapacağı Savunma Sanayi Yüksek Koordinasyon Kurulu'na da başkanlık edecek. 
     Abdüllatif Şener'in başkanlık edeceği Para-Kredi ve Koordinasyon Kurulu'nda PKKK ise devlet bakanları Ali Babacan, Kürşad Tüzmen ile Maliye Bakanı Kemal Unakıtan üye olarak görev yapacaklar. 
     Şener ayrıca, Bayındırlık ve İskan ile Tarım ve Köyişleri bakanlarının üye olarak yer aldıkları GAP Yüksek Kurulu'na da başkan oldu. 
     Doğal Afetler Koordinasyon Kurulu'nun başkanı olarak Devlet Bakanı Mehmet Aydın görevlendirildi. İçişleri, Maliye, Bayındırlık ve İskan, Sağlık bakanları, kurul üyesi olarak görev yapacaklar. 
     Devlet Bakanı ve Başbakan Yardımcısı Mehmet Ali Şahin, Kriz Koordinasyon Kurulu Başkanı olarak görev yapacak. Devlet Bakanı Ali Babacan, Adalet, Milli Savunma, İçişleri, Dışişleri, Maliye, Milli Eğitim, Bayındırlık ve İskan, Sağlık, Ulaştırma, Tarım ve Köyişleri, Çalışma ve Sosyal Güvenlik, Sanayi ve Ticaret, Enerji ve Tabii Kaynaklar, Orman ve Çevre bakanları, kurul üyesi olarak görevlendirildi. 
     Türkiye'de Saydamlığın Artırılması ve Kamuda Etkin Yönetimin Geliştirilmesi Komisyonu'nun başkanlığına ise Devlet Bakanı Beşir Atalay getirildi. Devlet Bakanı Ali Babacan, Adalet ve Maliye bakanlarının üye olarak belirlendiği komisyonun toplantılarına, bakanlıklarını ilgilendiren konularda, İçişleri, Sağlık, Çalışma ve Sosyal Güvenlik, Sanayi ve Ticaret bakanları da üye olarak katılacak. 
     Tütün, Tütün Mamulleri ve Alkollü İçkiler Piyasası Düzenleme Kurumu da, Devlet Bakanı ve Başbakan Yardımcısı Abdullatif Şener ile ilişkilendirildi. 
     





</TEXT>
</DOC>
