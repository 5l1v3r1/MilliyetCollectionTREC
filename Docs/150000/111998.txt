<DOC>
<DOCNO> 111998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sondun15.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da terörist Fehriye Erdal'a 2 dakikalık yargılama 
</HEADLINE>
<TEXT>

     Sabancı suikasti faillerinden terörist Fehriye Erdal'ın Türkiye'de işlediği suçlar nedeniyle Belçika'da yargılanmasına ilişkin adli süreç devam ederken, bu sabah, Sabancı ailesinin avukatının itirazlarını değerlendiren Yargıtay, iki dakika süren oturumdan sonra, savcının yaklaşımlarını göz önünde bulundurarak, itirazları reddetti. 
     Yargıtay'da, bu sabah ortaya çıkan tablo, teröristin Türkiye'deki suçları nedeniyle Belçika'da yargılanması olasılığının azaldığını gösterdi. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. 
     Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Öte yandan, Sabancı ailesinin adli girişimleri sonunda, Brüksel Mahkemesi, geçen yıl, sanığın Türkiye'deki suçlarından dolayı Belçika'da yargılanabileceğini kararlaştırdı. Erdal'ın, Sabancı suikasti bağlantılı ithamlarla adalet önüne çıkarılmasının kararlaştırılması üzerine, sanık avukatları, bu karara karşı temyize gittiler. 
     Brüksel Temyiz Mahkemesi, geçen Mayıs ayında, Fehriye Erdal dosyalarının, teröristin baştan beri, Belçika'daki suçları çerçevesinde yargılandığı Bruges Mahkemesi'nde birleştirilmesini, sanığın Türkiye'deki suçlardan dolayı Belçika'da yargılanıp yargılanmayacağına da bu mahkemenin karar vermesini kararlaştırdığını bildirdi. 
     Bu karardan sonra, sanık avukatları, Temyiz Mahkemesi'nin bu yaklaşımını memnuniyetle karşıladıklarını açıkladılar. Sabancı ailesinin avukatı Fernand Schmitz, Brüksel Temyiz Mahkemesi'nin kararının, Fehriye Erdal'ın Türkiye'deki suçlarından dolayı Belçika'da yargılanması olasılığını reddetmediğini, adli sürecin devam ettiğini söyledi. Schmitz, bu karara itiraz etmek için son çare olan Yargıtay yolunu kullanmaya karar verdi. 
     Sabancı ailesinin avukatı, teröristin Türkiye'deki suçlarına ilişkin yargılamanın Brüksel'de yapılmasını isterken, Bruges Mahkemesi'nin Gand bölgesine bağlı olduğunu, oysa bu bölge adaletinin, daha önce, teröristin Türkiye tarafından iadesi istemi kapsamında konuyu ele alarak olumsuz yanıt verdiğini, dolayısıyla müdahil taraf haklarının ihlalinin söz konusu olduğunu savunuyordu. 
     Yargıtay, Sabancı ailesinin avukatının yazılı itirazlarını ve savunma avukatlarının yazılı görüşlerini inceledikten sonra, bu sabah, Başsavcı'nın görüşlerini dinledi. Başsavcı, dosyaların Bruges'de birleştirilmesi ve kararın o bölgedeki mahkemelere bırakılmasından yana tavır koydu. 
     Sabancı ailesinin avukatı Schmitz, bu sonucun, davanın kaybedildiği anlamına geldiğini, Bruges'den, teröristin Türkiye'deki suçları nedeniyle Belçika'da yargılanması kararı çıkması olasılığının çok düşük olduğunu söyledi. 
     Teröristin avukatlarından Raf Jespers, ''Bu iş bitmiştir'' diyerek, Sabancı ailesi tarafının Belçika'da artık dava kazanma şansı bulunmadığını ileri sürdü. 
     Belçika'daki bir evde ''göz hapsinde'' olduğu varsayılan terörist Fehriye Erdal bugünkü duruşmaya da gelmedi ve avukatları tarafından temsil edildi. 
     Yargıtay'ın bu sabahki kısa oturumdan sonraki kararı, öğleden sonra resmen açıklanacak. 
     





</TEXT>
</DOC>
