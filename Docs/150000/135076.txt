<DOC>
<DOCNO> 135076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sonspo31.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu futbolcular ikinci yarıdan umutlu... 
</HEADLINE>
<TEXT>

     Bursasporlu futbolcular, hazırlık maçlarında alınan kötü sonuçlara karşın, ikinci yarı için oldukça umutlu olduklarını söylediler. 
     Bursaspor'un kaptanı Ömer Kılıç, bugünkü antrenmanın ardından yaptığı açıklamada, 8 Şubat Cumartesi günü oynayacakları Samsunspor maçını kazanarak, ligin ikinci yarısına 3 puanla başlamak istediklerini söyledi. 
     Hazırlık maçlarında teknik heyetin farklı oyuncular ve taktikler denediğini kaydeden Ömer, ''Hazırlık maçlarında alınan sonuçlar lig için ölçü değil. Adı üstünde, hazırlık maçı. Taraftarların karamsarlığa kapılmasına gerek yok. Samsunspor maçını kazanarak ikinci yarının başlamasıyla birlikte çıkışa geçeceğiz'' dedi. 
     Bursaspor'un Gaziantepspor'dan transfer ettiği Mustafa Şahintürk ise takıma çok çabuk uyum sağladığını söyledi. 
     Şahintürk, form durumunun iyi olduğunu belirterek, ''Bursaspor'a oynamaya geldim. Kendimi iyi hissediyorum. Oynamaya hazırım. Görev verildiği taktirde elimden geleni yaparım'' diye konuştu. 
     





</TEXT>
</DOC>
