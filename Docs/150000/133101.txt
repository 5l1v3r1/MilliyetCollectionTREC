<DOC>
<DOCNO> 133101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/son/sondun04.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin operasyon planı "Vur-sindir.." 
</HEADLINE>
<TEXT>

     ABD'nin Irak'a Mart ayında operasyon başlatmasını öngören bir plana göre, Amerikan ordusu savaşa yoğun bombardımanla başlayarak, bir günde Körfez Savaşı boyunca kullanılandan daha çok füze atacak. 
     Başkan George Bush yönetimi, Basra Körfezi'nde askeri yığınağını artırdığı ve Irak lideri Saddam Hüseyin'i silahsızlanmazsa güç kullanılacağına inandırmaya çalıştığı şu dönemde, CBS televizyonunun kimliği açıklanmayan Pentagon kaynaklarına dayanarak verdiği haber Amerikan savunma stratejisinin yeni ayrıntılarını ortaya koydu. 
     CBS, ''vur-sindir'' diye adlandırılan savaş planında, ''fiziksel olarak, düşmanın askeri gücüne zarar vermektense, düşmanın savaşma isteğini yok ederek psikolojik zarar vermenin'' amaçlandığını bildirdi. 
     Haberde, Pentagon'un var olan savaş planına bağlı kalması halinde, Mart ayında bir gün başlayacak harekatta, Amerikan Hava ve Deniz Gücü'nün Irak'taki hedeflere bir günde 300-400 füze atacağı belirtilerek, bunun 40 gün süren 1991 Körfez savaşı boyunca atılandan daha yüksek bir rakam olduğuna dikkat çekildi. Planda, harekatın ikinci gününde de yine 300-400 füze atılmasının öngörüldüğü kaydedildi. 
     Amerikan zırhlı birlikleri 1991'de Kuveyt'e girerek, bu ülkeyi işgal eden Saddam'ın seçkin Cumhuriyet Muhafızları birliklerini, İkinci Dünya Savaşı'ndan sonraki en büyük tank savaşıyla yok etmişti. CBS, ancak bu kez hedefin Irak yönetimi olduğunu vurgulayarak, savaş planının, mümkün olduğunca Irak birliklerini atlamak üzerine kurulu olduğunu bildirdi. 
     Amerikalı yetkililer ve uzmanlar da, Bağdat yönetimini beklemediği bir anda yakalamak için Irak'a muhtemel bir operasyonun planlı, hızlı ve şiddetli olacağı yolunda görüş belirtiyordu. 
     
     HAREKATIN ZAMANI 
     Bu arada Washington Post gazetesi de CBS'in Mart ayı olarak açıkladığı harekat tarihini destekleyen bir haber yayımladı. 
     Savunma yetkilileri ve uzmanlara dayanarak verilen haberde, Körfez'de son 5 haftadır yapılan askeri yığınağa rağmen, Pentagon'un bölgeye sadece savaş birlikleri gönderdiğine dikkat çekildi ve Irak'a operasyon için gerekli gücün düzenlemesinin yapılmasının Şubat sonu ya da Mart'a kadar mümkün olmadığı belirtildi. 
     





</TEXT>
</DOC>
