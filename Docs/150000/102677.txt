<DOC>
<DOCNO> 102677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun12.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki sel felaketinde ölenlerin sayısı 15'e yükseldi. 
</HEADLINE>
<TEXT>

     Almanya'daki sel felaketinde ölenlerin sayısı 15'e yükseldi. 
     Dresden kentinde bulunan Saksonya Eyaleti İçişleri Bakanlığı'ndan yapılan açıklamada, eyalette ölenlerin sayısının 15'e yükseldiği, 26 kişinin ise kayıp olduğu bildirildi. 
     Alman Devlet Demiryolları DB sözcüsü Erika Frost, iki önemli demiryolu hattının sular altında kaldığını, bu nedenle Magdeburg-Berlin ve Magdeburg-Leipzig demiryolu hatlarının belirsiz bir süre trafiğe kapatıldığını belirtti. 
     Bavyera eyaletindeki Passau ve Regensburg kentlerinde Tuna nehrinin su seviyesi düşmeye devam ederken, Brandenburg eyaletindeki Mühlberg kentinde sel sularının kum torbalarından oluşturulan bir seti aşarak kente girmeye başladığı kaydedildi. Almanya Ulaştırma Bakanı Kurt Bodewig, sel felaketinin yol açtığı maddi hasarın büyüklüğünü şimdiden tespit etmenin mümkün olmadığını belirtirken, İçişleri Bakanı Otto Schily, felaketzedelere yapılacak yardımlar konusunda şimdiden somut rakamlar açıklanmasının zor olduğunu, ancak bunların ''ciddi şekilde finanse edilen yardımlar olacağını'' söyledi. 
     AB'nin genişlemesinden sorumlu AB Komisyonu üyesi Günter Verheugen ise Almanya'nın doğusundaki eyaletlere AB tarafından yapılacak yardımların ek kaynaklar olmadığını belirterek, ''Bu kaynaklar zaten Almanya'nın doğusundaki eyaletlerdeki altyapıyı daha iyi hale getirmek amacıyla hazır tutuluyordu'' dedi. 
     AB'nin ek kaynak sağlamak için imkanları olmadığını ifade eden Verheugen, ''Bu tür doğal afetler için küçük bir fon oluşturulmuştu, ancak bu fon, özellikle de Almanya'nın doğusundaki eyaletlerde faaliyet gösteren yerel politikacıların girişimleri sonucu kaldırıldı'' şeklinde konuştu. 
     Başbakan Schröder, dün başkent Berlin'de Slovakya ve Çek Cumhuriyeti başbakanları, AB Komisyonu Başkanı Romano Prodi ile yaptığı görüşmede, 2003 yılından itibaren bu tür bir doğal afet fonu oluşturulması konusunda anlaşmaya varmıştı. 
     Başkent Berlin'de kabine bugün sel felaketiyle ilgili yapılacak yardımları görüşmek üzere toplanacak. 
     





</TEXT>
</DOC>
