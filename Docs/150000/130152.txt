<DOC>
<DOCNO> 130152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/spor/spo04.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
POPESCU'YA RET 
</HEADLINE>
<TEXT>

Rumen futbolcunun menajeri aracılığıyla yaptığı başvuru, Trabzonspor Teknik Direktörü Samet Aybaba’dan döndü. Brezilyalı Caio’ya da, alacağı fiyat artırılıp son teklif gönderildi 
     Libero gereksiz’ 
     POPESCU, Trabzonspor’a önerildi. Futbolcu arayışlarını sessiz ve derinden sürdüren Bordo-Mavililer’e başvuran Rumen oyuncunun menajeri, "Bonservisi şu anda elinde. Kendini kanıtlamış bir futbolcu. Trabzonspor’un savunmasını toparlayabilir. Tecrübesiyle size büyük yarar sağlayabilir. İsterseniz 6 aylık sözleşmeye hazırız" teklifinde bulundu. Ancak Samet Aybaba, "Liberoya ihtiyacımız yok" diyerek bunu kabul etmedi. 
     
     Haber bekleniyor 
     BAŞKAN Özkan Sümer ile yöneticilerin, menajerleri "Bize Brezilya ve Güney Kore’den futbolcu önermeyin" demesine karşın, Bordo-Mavililer, Caio’dan vazgeçmiyor. İdarecilerin, Maç başı anlaşırsa, gelir ve imza atar. Başka türlü bu transfer gerçekleşmez" dediği futbolcuya son olarak maç başı 10 bin dolar ve 3 bin dolar da maaş teklif ettiği belirtildi. Brezilyalı oyuncudan pazartesi gününe kadar haber bekleneceği vurgulandı. 
     
     Levent tereddütü 
     BORDO - Mavililer, prensip anlaşmasına vardığı Kıbrıs asıllı Avustralya vatandaşı Levent Osman konusunda da tereddüt taşıyor. Bu futbolcunun gerçek mevkiinin libero olması, sağ kanat arayışında olan Trabzonspor’u endişeye sevk etti. Menajerleri ise onun kanat oynayabileceğini de savundu. Beşiktaş’a da önerilen ve geçen sezon Finlandiya’da oynayan Osman, Lucescu tarafından Rapid Bükreş ile oynanan hazırlık maçında rakip takımda denenmişti. 
     
     Aybaba’dan övgü yağmuru 
     TEKNİK Direktör Aybaba, futbolcularıyla bir toplantı yaptı ve antrenmanlardan çok memnun olduğunu söyledi. Aybaba, "Kampın ilk haftasında mükemmeldiniz. Kendinizi vererek çalıştınız. Böyle devam edin" dedi. Tecrübeli teknik adam dün oyuncularına akşam 18.00’e kadar ödül olarak izin verdi. Bordo - Mavili futbolcuların bazısı golf oynadı, bir kısmı da alış veriş yaptı. 
     
     İç transfer taarruzu 
     DIŞ transferde istediğini elde edemeyen Trabzonspor, iç transferde futbolcularıyla masaya oturmaya hazırlanıyor. Erman Güraçar, Mehmet Yılmaz, Gökdeniz ve Aurelio’yu takımda tutmak isteyen Bordo - Mavililer, ilk etapta Erman Güraçar’ın menajeri Tamer Özçam’ı Antalya’ya çağırdı. Bu futbolcunun ardından Aurelio ve Mehmet Yılmaz ile de anlaşma zemini aranacak. 
     



 SPOR 


























</TEXT>
</DOC>
