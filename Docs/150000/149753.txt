<DOC>
<DOCNO> 149753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/14/son/soneko15.html </URL>
<DATE> 2003/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış... 
</HEADLINE>
<TEXT>

     Borsa'da bu hafta Irak ve Suriye başta olmak üzere yakın çevredeki gelişmeler ile Uluslararası Para Fonu IMF temasları yakından izlenecek. 
     Şeker Yatırım Portföy Yönetimi Müdür Yardımcısı Aslı Yüksel, Irak'ta yeniden yapılandırma ve kurulacak yönetim ile Türkmenler ve diğer unsurların bölgesel etkinliğinin yönetime ne şekilde yansıyacağı konularının gelecek dönemin soru işaretlerini oluşturduğunu kaydetti. 
     Washington'un suçlamalarının ardından ''yeni hedef Suriye mi '' sorusunun gündeme geldiğine işaret eden Yüksel, diğer yandan Kıbrıs'ın bu hafta biraz daha ön plana çıkabileceğini dile getirdi. 
     Aslı Yüksel, Devlet Bakanı Ali Babacan'ın IMF ve Dünya Bankası temasları ile yapılacak açıklamaların önem taşıdığını bildirdi. 
     Yüksel, ''18 Nisan haftanın son işlem günü. IMF İcra Direktörleri toplantısında Türkiye'nin 700 milyon dolarlık kredisinin serbest bırakılması bekleniyor. Bu hafta ayrıca Hazine Müsteşarı Faik Öztrak'ın istifası izlenecek'' dedi. 
     Endekste geçen hafta 10,800'e yönelik atakların satış, 10,200 ve altının ise alım fırsatı olduğu değerlendirmesinin yapıldığını anımsatan Yüksel, endekste, 10,800 üzerine sıçrama ya da 10,200-10,000 aralığına çekilmenin dikkatle takip edilmesi gerektiğini vurguladı. 
     Yüksel, bonoda yüzde 65 seviyesinin faiz için kısa vadede direnç oluşturduğunu ve yeni bir olumsuz gelişme yaşanmadıkça bu seviyenin aşılmasını beklemediklerini bildirdi. 
     Dövizde de teknik hareketlerin sürdüğünü anlatan Yüksel, doların bir yıllık trend desteğinin 1 milyon 640 bin lira seviyesinde bulunduğunu, direncin ise 1 milyon 700 bin lira olduğunu kaydetti. 
     





</TEXT>
</DOC>
