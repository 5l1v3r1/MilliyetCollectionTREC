<DOC>
<DOCNO> 105753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sonspo21.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba, Gençlerbirliği maçı için iddialı konuştu "Yeneceğiz" 
</HEADLINE>
<TEXT>

     Trabzonspor, Gençlerbirliği ile sahasında yapacağı karşılaşmanın hazırlıklarını sürdürüyor. 
     Teknik direktör Samet Aybaba, Gençlerbirliği'nin iyi bir takım olduğunu ve bunu da ligde bulunduğu yerde gösterdiğini belirterek, ''Biz de iyi bir takımız. İyi bir karşılaşma olacak. Ancak lider Gençlerbirliği'ni yeneceğiz'' dedi. 
     Aybaba, Adanaspor karşısında aldıkları galibiyetin kendileri için çok önemli bir galibiyet olduğunu ifade ederek, ''Oynadığımız oyun da bizi sevindirdi. Adanaspor maçındaki gibi oynarsak ligde keyif veririz ve iyi sonuçlar almaya devam ederiz'' diye konuştu. 
     Aybaba, transfer sezonunun kapandığını ve Hakan Şükür'ün transferi konusunda konuşmaya gerek kalmadığını da kaydederek, ''Hakan Şükür'ün transferi konusunda birşey yok. Zaten transfer yapamıyoruz. Bunun için de Bir oyuncuya ihtiyacım var diyemem'' dedi. 
     
     FATİH ''GEÇMİŞİ BIRAKACAĞIM'' 
     Trabzonspor'un yeni transferi Fatih Tekke ise, geçmişi bırakıp başarılı olmayı düşünen bir Fatih olarak bordo-mavili takıma geldiğini söyledi. 
     Trabzonspor ile transferin ardından ilk çalışmasına katılan Fatih, eski yuvasına döndüğü için çok mutlu olduğunu ifade ederek, ''Adanaspor maçının son bölümüne dahil olup bir gol atmam sevincimi daha da artırdı'' dedi. 
     Fatih, bordo-mavili takımla kaptanlık konusunda bir sorun yaşamak istemediğini de ifade ederek, şunları söyledi 
     ''Kaptanlık kişilere değil yönetime bağlı karardır. Gökdeniz'in kaptanlığına saygı duymak lazım. Bu söylentilerden etkilenmeyeceğiz. Ben buraya sorun yapmaya gelmedim. Artık Adanaspor maçındaki çıkışımızı sürdürerek iyi bir seri yakalamak istiyoruz. Yendikçe güvenimiz artacaktır. Genç bir takımız ve zamana ihtiyacımız var. Bu takıma biraz sabır gösterilsin.'' Öte yandan bordo-mavili takımın çalışmasına milli oyuncular Gökdeniz, Hasan, Feridun ve Bushaj ile gribal enfeksiyon geçiren Agustine katılmadı. 
     





</TEXT>
</DOC>
