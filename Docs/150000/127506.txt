<DOC>
<DOCNO> 127506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/guncel/gun01.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet Yılbaşı kutlamaları yararlı 
</HEADLINE>
<TEXT>

Ancak, Diyanet vatandaşları "içki içmeyin" ve "kumar oynamayın" diye uyarıyor 
     SELMAN EKİCİ Ankara 

     Diyanet İşleri Başkanlığı da yılbaşı için bir mesaj yayımladı. Kutlamaların şekil ve içeriğe bakılarak değerlendirilmesi gerektiği vurgulanan açıklamada, "Yılbaşı kutlamaları, insanların iyi niyetlerini birbirlerine aktarmaları, doğrudan veya iletişim araçlarıyla sevinçlerini paylaşmaları, birbirlerine yaklaşmaları, iletişim kurmaları açısından yararlıdır" denildi. 
     
     YENİ YILA GİRİŞİN SEVİNCİ 
     Diyanet, kutlamaların Noel Bayramı nedeniyle mi, yoksa yeni bir yıla girmenin sevinciyle mi yapıldığı tartışmalarına da açıklık getirdi. Yılbaşı kutlamalarının Noel Bayramı ile yakından ilgili olduğu ifade edilirken, Türkiye’de bu tür kutlamaların dini olmaktan çok yeni yıla girişin sevincini ifade ettiği kaydedildi. 
     Türkiye’de ve diğer Müslüman ülkelerde yılbaşı kutlaması adı altında düzenlenen programların hiçbir kültürel ve geleneksel temele dayanmadığı dile getirilen açıklama şöyle sürdü "İslam dini insanlara faydalı olan şeyleri emretmiştir. İçki, kumar ve israf gibi zararlı olan şeyleri yasaklamış, insanın mutluluğunu sağlayacak ahlaki prensipler getirmiştir. Kutlamalar bu çerçevede değerlendirilmelidir." 
     



 GÜNCEL 



















</TEXT>
</DOC>
