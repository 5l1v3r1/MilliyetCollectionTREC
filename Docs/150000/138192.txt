<DOC>
<DOCNO> 138192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko10.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şahin Kamu personel rejiminin değişmesi büyük ihtiyaç 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, kamudaki personel rejiminin değişmesinin gerçek bir ihtiyaç ve zorunluluk halini aldığını söyledi. 
     Şahin, yarın Ankara'da başlayacak olan Türkiye'de Kamu Personel Rejiminin Yeniden Yapılandırılması Sempozyumu hakkında düzenlediği basın toplantısında devletin daha az maliyetle, daha hızlı, daha verimli ve daha kaliteli hizmet vermesi için kamu reformunun gerçekleştirileceğini ifade etti. 
     Bu konudaki taslak çalışmaların Bakanlar Kurulu'na sunularak, tartışmaya açıldığını kaydeden Şahin, kamu reformu ile sadece merkezi idarenin hantallaşmış yapısının düzeltilmeyeceğini, aynı zamanda yerel idarelere, il özel idarelerine de kaynak aktarımı yapılacağını vurguladı. 
     Kamu reformunun 3 ayağı bulunduğunu belirten Şahin, bunları merkezi yönetim reformu, yerel yönetim reformu ve kamu personel reformu olarak sıraladı. 
     Türkiye'de devlet yapısının yeniden düzenlenmesinin yalnızca kanun değişiklikleriyle mümkün olmadığını da söyleyen Şahin, bunun için personelin bağlı olduğu hukuki zeminin de değiştirilmesi gerektiğinin altını çizdi. 
     
     DÜNYA DAYATMADAN BİZ YAPMALIYIZ 

     Devlet Bakanı ve Başbakan Yardımcısı Şahin, gelinen noktada kamu personel rejiminin değişmesinin bir zorunluluk olduğunu da belirterek, şöyle konuştu 
     ''Bu değişikliklerle, norm kadro uygulamasına geçmeyi, statüleri azaltmayı, benzer statüler arasındaki ekonomik ve sosyal farklılıkları gidermeyi, devletteki görevleri tanımlamayı hedefliyoruz. 
     1965'de yürürlüğe giren 657 sayılı Devlet Memurları Kanunu, ne değişen ülke şartlarına, ne dünyanın gittiği yöne uymuyor. Türkiye, yeni bir personel rejimine ihtiyaç duyuyor. Dünya dayatmadan bu reformu bizim yapmamız gerekiyor. Bu reformu en geç 1 yıl içinde hükümetimiz gerçekleştirecektir.'' 
     Personel reformunun nasıl yapılacağının yanıtının yarın ve Pazar günleri Ankara'da gerçekleştirilecek olan Kamu Personel Rejiminin Yeniden Yapılandırılması Sempozyumunda aranacağını da belirten Şahin, sempozyuma Başbakan Abdullah Gül'ün de katılacağını bildirdi. Şahin, sempozyumda akademisyenlerden, işçi ve memur taraflarına ve yurt dışı katılımcılara kadar geniş bir kesimin konuyla ilgili görüş ve önerilerinin alınacağını bildirdi. 
     Şahin, devlet personel rejiminde yeralacak düzenlemelerin de yapılacak tartışmalar ve ilgili kesimlerin fikirlerinin alınması süreci sonunda ortaya çıkacağını vurguladı. 
     
     BAKAN, SORULARI YANITLADI 

     Şahin, Türkiye'de Kamu Personel Rejiminin Yeniden Yapılandırılması Sempozyumu hakkında düzenlediği basın toplantısının ardından gazetecilerin sorularını yanıtladı. 
     Şahin, KİT'lerdeki atıl kadrolar ve IMF'nin bu konudaki isteklerine ilişkin bir soru üzerine, Stand-By anlaşmasında KİT'lerde çalışan 45 bin 800 istihdam fazlası personelin tasfiyesinin öngörüldüğüne dikkat çekti. Bunların 21 bin civarında bölümünün emekli edildiğini kaydeden Şahin, geriye de 24 bin dolayında bir personel kaldığını vurguladı. 
     Söz konusu personelin 10 bininin emekliliğinin geldiğini de belirten Bakan Şahin, ''Bunların emekli edilmesi suretiyle, diğerleri memur yapılarak ve ihtiyaç duyan diğer kuruluşlara gönderilerek bunun çözülebileceği inancındayız. İşçi nakli ve memur yapılmaları için yasal düzenleme gerekiyor. Bu konuda da mesafe alındı'' dedi. 
     Hiç kimsenin işinden olmasını istemediklerini, ancak Türkiye'nin şartlarının da bazı tedbirlerin alınması sonucunu doğurduğunu anlatan Devlet Bakanı ve Başbakan Yardımcısı Şahin, ''Bunlar Türkiye'yi düzlüğe çıkaracak tedbirler. Bunlar, ileride refaha ermemiz için alınan tedbirler'' açıklamasında bulundu. 
     Şahin, önceki hükümete bu konuda yapılan eleştirilere dikkat çekilerek, ''Sizin ne farkınız var'' sorusuna da, ''Biz kimseyi mağdur etmek istemeyiz, sokağa atmayız. Bizden böyle bir şey istense dahi bunu yapmayız. Farkımız bu'' karşılığını verdi. 
     
     MEMUR SINAVI 

     Şahin, bir başka soru üzerine de, geçmişte yaşanan kayırmaları ortadan kaldırmak üzere ÖSYM'nin gerçekleştirdiği memur alım sınavının devreye sokulduğunu hatırlattı. Bu şekilde, sisteme yönelik elektriklerin azaltılmasının hedeflendiğini kaydeden Şahin, mevcut sistemden daha az eleştirilecek yeni bir sistem bulunursa onun da uygulamaya konulabileceğini söyledi. 
     Şahin, devletteki maaş adaletsizliği konusundaki görüşlerini açıklarken de, aynı şartlarda çalışan, aynı eğitime sahip ve aynı işi yapanlar arasındaki ücret adaletsizliğinin devlete olan güveni sarstığını ifade etti. Bu alandaki şikayetleri ortadan kaldıracak yeni bir yapı ortaya koyacaklarını bildiren Şahin, ''Ancak gelir adaletsizliğini sadece yasal düzenleme ile çözmek mümkün değil. Bu ülkenin ekonomisinin iyileştirilmesi, kişi başına düşen milli gelirin artmasıyla da doğru orantılı'' diye konuştu. 
     
     MEMURLARIN İŞÇİ, İŞÇİLERİN MEMUR YAPILMASI 

     Devlet Bakanı ve Başbakan Yardımcısı Şahin, Acil Eylem Planı'nda bazı memurların işçi yapılmasına dönük taahhütlere ilişkin bir soruyu yanıtlarken de, bunun tartışmalı bir konu olduğunu, öncelikle yeni personel reformuna ilişkin görüşleri almak istediklerini belirtti. 
     Şahin, KİT işçilerinin memur yapılmasına dair bir soru üzerine de, kamuda memur ihtiyacı olduğunu, buna ilişkin bir tespit çalışması yaptıklarını vurguladı. Bir yerde fazlalık varken, diğer bir başka yerde memura gereksinim duyulduğunu belirten Şahin, ihtiyaç fazlası olan yerlerden ihtiyacı olan alanlara aktarma yaparak, sorunu çözmek istediklerini bildirdi. 
     
     ÜST DÜZEY BÜROKRATLAR 

     Şahin, üst düzey bürokratların hükümetlerle birlikte değişmesi konusundaki görüşlerin hatırlatılması üzerine de, kendisinin bu fikre sıcak baktığını dile getirdi. 
     Bazı üst düzey yöneticilerin hükümetlerle gelip gitmesinin birçok ülkede uygulandığını kaydeden Şahin, reform taslağına girmesi, Bakanlar Kurulu'nun da bunu kabul etmesi halinde ülkemizde de bu yönde bir düzenlemeye gidilebileceğini söyledi. 
     Kamudaki toplu sözleşmeler hakkındaki bir soruyu da yanıtlayan Şahin, sendikalarla işveren kuruluşların yürüttüğü görüşmelerde mutabakat sağlanamaması durumunda olayın hakeme gittiğini, bu aşamada da hükümet ile işçi konfederasyonlarının masaya oturduğunu hatırlattı. Şahin, ''Henüz o noktaya gelmedik'' dedi. 
     Şahin, kamu işçilerinin ikramiyelerinin bir bölümünün ödendiğini, geri kalanının da para olduğunda ödeneceğini bildirdi. 
     
     IRAK KRİZİ VE GÖÇ OLAYI 

     Devlet Bakanı ve Başbakan Yardımcısı Şahin, Irak'ta sıcak bir çatışmanın başlaması halinde ortaya çıkacak göç sorunu ve diğer konular hakkında her türlü tedbiri almak durumunda olduklarını da belirtti. 
     Başbakanlıkta bu konuda Acil Durum Yönetimi Genel Müdürlüğü'nün görev yaptığını kaydeden Şahin, kendisinin de bu konuda sürekli bilgi aldığını vurguladı. Genel Müdür ve ekibinin bugün Diyarbakır'a giderek, bölgede inceleme yapacağını bildiren Şahin, kendisinin de yakın zamanda bölgeye giderek yapılanları ve yapılmayanları gözlemleyeceğini söyledi. Şahin, ''Ancak aldığım bilgilere göre hazırlıklar iyi noktada. Ayrıca burada sürekli görev yapacak Acil Durum Sekreteryası hizmete girecek'' dedi. 
     
     KARDEMİR'DE DURUM 

     Başbakan Yardımcısı Şahin, Karabük Demir Çelik İşletmesine ilişkin bir soru üzerine de şu açıklamada bulundu 
     ''Kardemir yönetimi çok önemli. Son dönem, demir çelik ürünlerine de çok talep var. Kardemir'in Ereğli Demir Çelik İşletmelerine bağlanması talebi var. Biliyorsunuz, Erdemir yöneticileri yeni atandı. Onlarla da bu konuda görüşmeler yapılıyor. Belki hem Kardemir, hem Erdemir yöneticileri biraraya gelerek, bu konuda neler yapacaklarına bakarlar. 
     Demir fiyatları yükseldi. Ben şunu gözlemliyorum. Karabük'de birçok haddane de var. Bunlar kütük talebinde bulunuyorlar, işlemek istiyorlar. Demek iş, talep var. Fabrika yetiştiremiyor. Biz, raylı sistemi hızlandıracağız. Ray yapımı Kardemir tarafından yerine getirilecek. 
     Bütün bunların söyleniyor olması Kardemir hisselerinin artmasına neden oldu. Bir takım kişiler hisseleri topluyor mu yorumları yapıldı. Bu da olabilir. Ama bana göre, asıl etken Kardemir'in mamullerine talebin artmış olması. Nitekim fiyatlar da yükseldi.'' Şahin, Kardemir'e kaynak sağlanıp sağlanmadığının sorulması üzerine de, iç borçlarla ilgili yeni bir yönetim oluşacağını, kendilerinin de yeni bir nakit akışı yapmadıklarını, ancak daha önce çıkmış bir kararname çerçevesinde bunun yapılabileceğini belirtti. 
     





</TEXT>
</DOC>
