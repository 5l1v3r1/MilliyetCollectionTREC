<DOC>
<DOCNO> 111871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sontur04.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Huzurevi'nde aşk başkadır... 
</HEADLINE>
<TEXT>

     Konya Huzurevi'nin ortopedik özürlü ve ilerleyen yaşlarına rağmen henüz evlilik yapmayan iki konuğu, dünya evine girmek için önlerinde tek engel olan huzurevi ek binasının tamamlanmasını sabırsızlıkla bekliyor. 
     Ortopedik özürlü ve kimsesiz İsmet Bektekin ve Ayşe Balkaya 38 , ömürleri boyunca yaşayamadıkları aşkı, bir yıl önce huzurevinde keşfetti. 
     Birbirlerine gönül bağı ile bağlanan huzurevinin iki konuğu, dertlerini paylaştıklarını, aynı duyguları yaşadıklarını gözlemleyince, sevgilerini gizleme gereği de duymadılar. 
     Huzurevinin 200'e yakın sakini arasında yaşadıkları aşkla ön plana çıkan iki sevgili, ''aşkın yaşı ve özrü olmadığını'' kanıtlarcasına duygusal birlikteliklerini sürdürüyor. 
     Birbirlerine duydukları sevginin her geçen gün daha da arttığını belirten iki aşık, yaşamlarını birleştirmeleri için önlerinde tek engel olan huzurevi binasının bitmesini adeta dört gözle bekliyorlar. 
     Huzurevinin fiziki şartları nedeniyle dünya evine giremeyen Bektekin ve Balkaya, huzurevi kompleksi içinde kasım ayında tamamlanması planlanan 200 yatak kapasiteli ek binanın hizmete girmesiyle ilk iş olarak düğünlerini yapacaklar ve yıllarca özlemini çektikleri damatlık ve gelinliklerini giyecekler. 
     Huzurevi Müdürü Emin Sözen, daha önce haziran ayında bitirilmesi planlanan ek binanın parasal sıkıntılar nedeniyle tamamlanamadığını belirterek, ''bina, mefruşatı ve çevre düzenlemesi tamamlandıktan sonra iki sakinimize mutlu bir yuva olacak. Burada Bektekin ve Balkaya çiftinin yanı sıra 200 yaşlıya daha hizmet verecek olmak bizi doğal olarak sevindiriyor. Dolayısıyla ek binanın tamamlanmasıyla iki mutluluğu birarada yaşayacağız'' dedi. 
     Sözen, Bektekin ve Balkaya'nın düğününde, Konya Valisi Ahmet Kayhan'ın kız tarafının, İl Emniyet Müdürü Mehmet Aksu'nun da erkek tarafının şahidi olacağını söyledi. 
     





</TEXT>
</DOC>
