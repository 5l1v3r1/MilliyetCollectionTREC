<DOC>
<DOCNO> 137888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/yazar/cemal.html </URL>
<DATE> 2003/02/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Savaşla barış üzerine 
</HEADLINE>
<TEXT>

     Yazarı bir Alman’dı. 
     Barış yanlısı bir Alman. 
     Thomas Schmid imzalı uzun makaledeki şu ilginç satırların altını çizdim 
     "Dünyada Alman halkı kadar Amerika’ya dostluk duyguları beslemek için çok nedeni olan pek az halk vardır. Amerikalılar, kendi başımıza, kendi gücümüzle kurtulamayacağımız bir diktatörden bizi kurtardılar. Demokrasiyi öğrenmemize yardımcı oldular. 
     Yani Hitler’den kurtuluşumuz dışarıdan geldi. Ve bizim bugünkü refahımızın altında yatan başlıca nedenlerden biri budur. 
     Şunun da bilincindeyiz 
     Biz Almanlar, barış gösterileriyle değil, güç kullanımıyla özgürlüğümüze kavuştuk." 
     Savaş karşıtı Alman’ın görüşleri... 
     Yanlış anlaşılmasın. 
     Bu alıntıyı Irak’ta savaşı savunmak için yapmadım. Şapkadan tavşan çıkarır gibi, Irak’tan da bir Arap Almanyası çıkarılabileceği konusunda kuşkularım var. 
     Ayrıca savaşa karşıyım. 
     Her aklı başında insan gibi. 
     Ama aynı zamanda Saddamlar’dan yoksun bir dünyanın, - tıpkı bir zamanlar Hitler’den, Stalin’den, Mussolini’den kurtulmuş bir dünya gibi - daha güzel dünya olacağına inanıyorum. 
     Yine Bin Ladin’ler gibi yeşil faşistler’den kurtulmuş bir İslam dünyasının çok daha ileri gideceği konusunda kuşkum yok. 
     Bu nedenle, "Her aklı başında insan gibi savaşa karşıyım" dedikten sonra, bir ama eklemek ihtiyacını hissediyorum. Çünkü, bu işte Saddamlar’ın yol arkadaşı olmak gibi bir tehlike de mevcut... 
     Yakın tarihte çok örneği vardır. 
     Hitler’in yol arkadaşları... 
     Stalin’in yol arkadaşları... 
     Özellikle Fransız entelektüel dünyasında, - tabii bizde de - çok ünlü isimler vardır, barış ve demokrasi adına diktatörlerle aynı yolda yürümüş olan... 
     Geçelim. 
     Evet, keşke barış kazansa. 
     Savaş çare olmaktan çıksa. 
     Saddam’dan savaşsız kurtulsak 
     Askeri stratejinin tarihte bilinen en eski kuramcısı, Milat’tan önce beşinci yüzyılda yaşamış olan Çinli Sun Tzu şöyle der 
     "En yüksek sanat, yüz savaşta yüz zafer kazanmak değildir. En yüksek sanat, düşmanı savaş yapmadan yenmektir." 
     Irak’ta olabilecek mi bu 
     Sanmıyorum. 
     Saddam işi yokuşa sürüyor. Amerika kafaya koymuş durumda, vuracak. Asyalı bir diplomat, Amerikalı bir meslektaşa demiş ki 
     "Kılıcı kınından bir kere çıkardın mı, kullanmak zorundasın " 
     Niye öyle 
     Çünkü inandırıcılığın gider. 
     Başkan Bush şimdi bu noktada. 
     Amerikan dışişleri bakanlarından Henry Kissinger, ABD’nin 1975 Vietnam yenilgisi sonrasıyla ilgili olarak şöyle der 
     "Saygon’un düşmesinden altı ay sonra ilk Küba askerleri Angola’da göründü. Üçüncü Dünya’da Sovyet ve Küba maceracılığı başladı. Üç yıl sonra İran Şahı düştü. Sovyetler Afganistan’ı işgal etti. Amerika’nın düşmanları inandılarlar ki, tarihin tekerleği artık kendilerinden yana dönmeye başlamıştır." 
     Savaş ve barış 
     Çok laf üretilebilir. Çifte standart örnekleri verilebilir. Barışçı sloganlarla etkileyici dalgalar kabartılabilir. Barıştan yana olmak elbette soylu bir tutum... 
     Ama bir de reelpolitik var. 
     Ve bunun acımasız gerekleri... 
     "Konunun bu boyutundan bana ne demek" bazen insanı hiç istemediği bir sorumsuzluk çizgisine de getirip bırakabilir. 
     Onun için soğukkanlı, çok boyutlu düşünürken, aklı sloganlara kaptırmaktan da sakınmak lazım kimi zaman... 
     
     







ABD ile ihtilaf konuları 


Missouri’nin İstanbul’a gelişinden, Faik Türün Paşa’ya ve Başkan Bush’a kadar... 


Hangi mutabakat 


Askeri mutabakat imzaya kaldı 


Savaşla barış üzerine 


Hırsızlık yapmanın ödülü var mı 


Sonun başı 


Başbakan çıkıp açıklamalı 


Sanayimiz bilime ne zaman katkı yapacak 


Türkiye’nin denemediği rejim kalmadı sonuç .. 


Türkiye "hayır" derse... 


Savaşın soluğu ensemizde artık... 


Faik Türün’le bir görüşme... 


Savaş 21 Mart’ta 


Kendinizi devalüe edip rahata erin 


Paralı evet’in götürüsü, getirisinden çok olacak 


Savaştan önce müteahhitler kapıştı 


</TEXT>
</DOC>
