<DOC>
<DOCNO> 115490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur17.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP Genel Başkanı Ufuk Uras, Kadıköy'de halka hitap etti 
</HEADLINE>
<TEXT>

     Özgürlük ve Dayanışma Partisi ÖDP Genel Başkanı Ufuk Uras, herkesi savaş, işsizlik ve yoksulluğa karşı mücadeleye çağırarak, ''Ama illa ki savaşacaksak işsizlik, açlık ve yoksullukla savaşalım, Ortadoğu halklarıyla savaşmayalım'' dedi. 
     Uras, partisince Kadıköy İskele Meydanı'nda düzenlenen ''İşsizlik, Fakirlik Düzenine Son Irak'ta Savaşa Hayır'' mitinginde yaptığı konuşmada, ÖDP'nin ''IMF ve savaş yanlısı partilerin planlarını bozmaya geldiğini'' kaydetti. 
     Savaşa karşı Türkiye'nin dört bir tarafında alanlara çıkarak ''ABD askeri olmayacağız'' diyen tek partinin ÖDP olduğunu anlatan Uras, ''Hepinizi savaşa, işsizliğe, yoksulluğa karşı mücadeleye çağırıyorum. Ama illa ki savaşacaksak işsizlik, açlık ve yoksullukla savaşalım, Ortadoğu halklarıyla savaşmayalım'' diye konuştu. 
     ''Borç yiğidin kamçısıdır'' denilerek yıllarca IMF'den borç alındığını belirten Uras, ''şimdi de IMF'nin borç kamçısının CHP Genel Başkanı Deniz Baykal ve AK Parti Genel Başkanı Recep Tayyip Erdoğan'ın eline verilmek istendiğini'' savundu. 
     Uras, ''Tayyip'i, Derviş'i, Baykal'ı diyorlar ki 'tabii ki IMF politikaları uygulanacak, bu borçlar ödenecek.' Diyorlar ki 'bir elin 5 parmağı bir değildir. Her koyun kendi bacağından asılır.' Biz diyoruz ki 'hayır, biz koyun değiliz, asılmak istemiyoruz.' 5 parmağımızı yumruk yaptık. IMF'nin başına vurmak için ant içtik'' dedi. 
     Konuşmasında, ''yeni sağın temsilcisi'' olarak nitelediği CHP'yi de eleştiren Uras, ''kendisini solda gören CHP ve DSP'lileri ÖDP'de buluşmaya'' çağırdı. 
     Uras, milletvekili aday listelerinde kadınlara yer vermediğini belirttiği AK Parti'yi de eleştirdi. 
     Bu arada mitingde ÖDP'liler, ''Amerikan askeri olmayacağız'' ve ''Savaşa değil, eğitime bütçe'' şeklinde sloganlar attılar. 
     Mitinge, KESK Genel Başkanı Sami Evren ve Şanar Yurdatapan da katıldı. 
     





</TEXT>
</DOC>
