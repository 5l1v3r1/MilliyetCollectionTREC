<DOC>
<DOCNO> 148163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sonspo13.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinyor Cuper, neden Emre dışarı çıktı 
</HEADLINE>
<TEXT>

     İtalyan basını, hafta sonu alınan AS Roma beraberliği sonrasında teknik direktör Cuper'i topa tuttu. 
     FC İnter takımının teknik direktörü Hector Cuper, AS Roma karşısında alınan 3-3'lük beraberlikten dolayı İtalyan basınınca suçlanırken, kendisine en fazla, sahanın en iyilerinden biri olan Emre Belözoğlu'nu neden çıkardığı soruluyor. 
     İtalyan gazeteleri bugünkü haberlerde, Roma ile 3-3 berabere kalan İnter'in şampiyonluk yarışında Juventus'un 5 puan gerisinde kalarak, büyük bir yara aldığını yazdı. Eleştiri oklarını Teknik Direktör Cuper'e yönelten İtalyan spor medyası, 77. dakikada takımının 3. golünün atarak farkı 2'ye çıkartan ve maçı garanti etmiş gibi görülen Emre'nin oyundan alınmasını hata olarak yorumladı. 
     81. dakikada Emre'nin yerine Morfeo'nun oyuna girmesinden hemen sonra Di Biagio'nun kendi kalesine attığı gol ve 84. dakikada Morfeo'nun topu kaybetmesiyle gelişen atakta Montella'nın mükemmel bir gol atması İnter'in 3 puan hayalini suya düşürmüştü. 
     
     CUPER ''EMRE YORGUNDU, HATA YAPMADIM'' 

     Arjantinli teknik adam, ''Neden Emre'yi çıkartıp, Morfeo'yu aldınız Bu, maçın kaderini değiştiren bir hata değil miydi '' sorularına şu karşılığı verdi 
     ''Emre'yi aldım, çünkü sakatlıktan yeni çıkmıştı ve hafta içinde oynanan maçta milli takımında 90 dakika forma giydi. Biraz yorgun gördüm. Onun yerine daha dinç olan ve aynı görevi daha önce yapmış olan Morfeo'yu oyuna aldım. Morfeo'nun oyuna girmesiyle takımda herhangi bir taktik değişikliği olmadı. Bu akşamki beraberliğin sorumlusunun o olduğunu düşünemeyiz. Bazı maçlar vardır ki açıklaması yoktur. Oyuncu değişikliğinde hata yapmadım.'' Cuper, verdiği talimat gereği Emre'nin normalde 75. dakikada çıkması gerekirken saha kenarında yaşanan karmaşa yüzünden oyunda kalması ve 77. dakikada golünü atmasıyla ilgili olarak ise ''Elbette ki bu programlanmış bir şey olamaz. O anda Emre'nin gol atacağını bilemezsiniz. Benim onu çıkarmak istememin tek sebebi yorgun olmasından dolayı yerine daha dinç birini koymaktı'' dedi. 
     Bu arada İtalyan basınında, 81. dakika oyunda kalan Emre, Vieri ve Recoba ile birlikte İnter'in en iyisi olarak gösterildi. Yapılan değerlendirmelerde, ''Kanatlarda iyi oynayamadığını artık herkes biliyor. Bu yüzden kendini ortaya çekip, orta sahada uyum sağlamaya çalıştı. Özellikle Totti'yi durdurmada ve arkadaşlarına yardımda büyük faydası oldu. Sonucu getirmiş gibi gelen golü mükemmeldi'' denildi. 
     

     
</TEXT>
</DOC>
