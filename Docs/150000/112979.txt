<DOC>
<DOCNO> 112979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/guncel/gun00.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Recm edilmeyi bekleyen sadece Emine değil 
</HEADLINE>
<TEXT>

Emine Laval ile görüşmeye gittiğimizde gördük ki Nijerya kadınlar için tam bir cehennem. Bir başka hapishanede yatan Fatma ve sevgilisi Ahmet henüz bilmiyorlar ama onlar hakkında da çoktan recm kararı verilmiş... 
     Recm mahkumu Emine Laval anlatıyor - 2 
Nevsal Elevli 

     Nijerya’da bebeği sütten kesilince taşlanarak öldürülmeyi bekleyen Emine Laval ile avukat Havva İbrahim’in ofisinde ikinci kez bir araya geliyoruz. Bu kez Emine’nin gözlerinde bir pırıltı görüyorum. Ziyaretimizden güç almış gibi. Giydiği renkli elbise, gözlerindeki pırıltıyla bütünleşiyor. Avukat Havva’nın söylediğine göre Emine konuşkan biri değil. Kendisini ziyaret eden bir kaç gazeteciyle hiç konuşmamış bile. 
     Havva’ya göre, bir İslam ülkesi olan Türkiye’den gelen bir gazetecinin ziyareti ona büyük moral vermiş. Emine, derdini unutmuş görünüyor, kendisi gibi recm cezasına çarptırılan ve hapishanede gün sayan 8 aylık hamile Fatma için dua ediyor. 
     
     Ve Fatma ve Ahmet... 
     Dün Emine’nin hikayesini anlattık. Nijerya’ya Emine’nin hikayesini yazmak için gelmiştik ama verilen acımasız bir Şeriat mahkemesi’ kararına daha şahit olduk. 
     Adı Fatma Usman. 32 yaşında. Nijerya’nın Kuzeydoğusunda Kano yakınlarında bir kasabada doğan 12 kardeşten biri. 16 yaşında iken Kano bölgesinden bir adamla evleniyor ve iki çocuğu oluyor. Altı yıl önce kocası onu boşayınca baba evine geri dönüyor. Köyünde yaşayan Ahmet ile birbirini seviyor ve evlenmek istiyorlar ama babasının istediği başlık parasını bulamıyorlar. 
     Fatma, son çare olarak hamile kalması halinde evlenmelerine izin verileceğini düşünerek Ahmet’ten hamile kalıyor. Ne varki, Muhammet adındaki bir komşuları babanın istediği başlık parasını verir ve Fatma ile evlendirilir. 
     Bir, iki ay sonra hamile olduğunu söylediğinde Muhammet çok mutlu olur ama Fatma, bebeğin kendisinden olmadığını söyler. Muhammet inanmaz ama Fatma ısrarlıdır. Bunun üzerine köyün ebeleri Fatma’nın karnını ölçerek bebeğin 6 aylık olduğunu söylerler. Oysa çift 4 aylık evlidir. Bebeğin babası olmadığını öğrenen Muhammet Fatma’yı boşar. Fatma tekrar baba evine döner. 
     Kısa süre sonra köylerinden din hocası olan Şemsi, onu beğenir ve evlenirler. Ancak, bebek iki yaşına geldiğinde onun evlilik dışı doğduğunu öğrenen Şemsi de Fatma’yı boşar. Fatma yine baba evine döner. 
     Bu arada Fatma’nın babası, Ahmet’ten çocuğun bakımı için para ister. Ancak Ahmet evlenmiş ve bakmak zorunda olduğu iki çocuğu vardır. Fatma’dan olan çocuğuna para veremez. Bunun üzerine Fatma’nın babası, Mal Usman, Ahmet’i çocuğuna bakması ya da para vermesi için mahkemeye verir. 
     
     Rüşvet bile kurtaramadı 
     Baba Mal Usman, hakime 8 bin 700 Naira da yaklaşık 100 dolar rüşvet verir. Hakim ilk mahkemede Ahmet’in çocuğa bakması kararını verir ama parayı aldıktan sonra yapılan duruşmada mahkemeye çağırdığı Ahmet’i ve Fatma’yı zinadan suçlu bularak hapise gönderir. Yeniden toplanan Şeriat Mahkemesi, ikisinin de taşlanarak öldürülmeleri kararını alır. 
     64 gündür hapiste olan Ahmet ve 8 aylık hamile olan Fatma, recm cezasına çarptrıldıklarını henüz bilmiyorlar. Recm cezasına neden olan bebekleri ise onlar cezaevindeyken hastalanarak ölmüş. 
     
Bir hukuk savaşçısı Havva İbrahim      Emine Laval’ın da avukatı olan Havva İbrahim, aynı durumdaki bir çok kadını savunan bir kadın. Havva İbrahim bu tür davalardan hiç para almıyor. "Bu bizim savaşımız. Oturup bu işi başkasının yapmasını bekleyemeyiz" diyen Havva İbrahim, Emine’yi savunmak için bütün olanaklarını seferber etmiş. 
     Şeriat kanunları gereğince ilk taşlanarak öldürülme cezasını alan Safiye için de çalışmış. Dinine bağlı bir müslüman olan İbrahim, Emine olayının dini bir intikam olayına dönüştürüldüğünü söylüyor. 
     Bu tür davalara baktığı için toplumun kendisine tavır takındığının bilincinde ve "Bize Müslüman Yahudiler diyorlar. Bu yüzden mahkemede geleneklere ve İslam dinine uygun olan giyiniş biçimine harfiyen uyarak, dinime karşı olmadığımı anlatmaya çalışıyorum" diyor. 
     Havva İbrahim, bu davanın bir ölüm kalım savaşı olduğunu ve mutlaka kazanılması gerektiğini belirtirken de şöyle konuşuyor "Ufkumuz daha geniş olmalı. Emine kızımız, kardeşimiz de olabilirdi." 
     Yine de Havva İbrahim, Emine’nin evlilik dışı bir çocuk dünyaya getirmiş olmasını da tasvip etmiyor ve şunları söylüyor "Bunu kendisine açıkca söyledim. Onu savunuyorum ama yaptığı şeyin yanlış olduğuna kesinlikle inanıyorum. Bu bizim dinimize ve geleneklerimize ters düşen bir şey." 
     
İki kadın öyküsü daha..      Hamileye 150 kırbaç 
     Emine Laval’ın avukatı Havva’nın ofisi Abuja’nın göbeğinde. Bahçe içindeki ofisin yanında bir de baraka var, Havva burada geçici olarak zor durumda olan kadınları barındırıyor. Ofise girerken karşışlaştığımız 15 yaşlarındaki kızın kim olduğunu soruyorum. "Ayşe" diyor Havva. Bir de bebeği var kucağında. Genç olduğu için yaşı ilerlemiş kadınlara göre daha umutlu görünüyor. Henüz çocuk tabii. 
     Nereden nasıl geldiğini kimse bilmiyor. Anlattığına göre, birlikte yaşadığı sevgilisi Salih borçlulardan kaçmak için evi terk edince onu aramaya gelen polisler apar topar Ayşe’yi götürüyorlar. Evlilik dışı hamile kaldığı için 150 kırbaç ve hapis cezasına çarptırılıyor. 150 kırbacı karnındaki bebeğiyle yiyor. Hapis-teyken Havva onu kurtarıp yanına alıyor. Hayatını düzene koyuncaya kadar Havva’nın ofisinde kalacak. 
     
     Hem mağdur hem suçlu 
     Bir başkası, Bariya İbrahim 15 yaşında. Köyde pilav satıyor. Bir gün babasının üç arkadaşı Bariya’dan pilav istiyorlar ona da içmesi için kola veriyorlar. Bariya kolayı içtikten sonra uykuya dalıyor. Uyandığında her aynı ağrıyor ama o ne olduğunu anlamıyor. Bir süre sonra karnı büyümeye başlıyor ve hamile olduğu anlaşılıyor. Bariye, kasabanın din adamına tecavüze uğradığını söylüyor ama din adamı onu zina suçuyla mahkemeye sevkediyor. 
     Geçen yıl gerçekleşen bu olayda, Bariya kimseyi tecavüze uğradığına inandıramıyor. Sanıklar yemin ederek beraat ederken o, hamile hamile 200 kırbaçla cezalandırılıyor. 
     



 GÜNCEL 


















</TEXT>
</DOC>
