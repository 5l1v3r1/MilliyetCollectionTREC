<DOC>
<DOCNO> 143663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/soneko26.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal'dan enflasyon değerlendirmesi... 
</HEADLINE>
<TEXT>

     CHP Genel Başkanı Deniz Baykal, enflasyon konusunda duyarlı davranmayan, açık finansmanı sürekli yöntem olarak kabul eden bir ekonomi politikasının enflasyonu patlatmasının kaçınılmaz olduğunu söyledi. 
     İstanbul Üniversitesi İktisat Klübü'nün düzenlediği "Ekonomi Zirvesi 2003"ün açılışında konuşan Baykal, Türkiye'de 20 yıl süredir enflasyonun çok ciddi bir sorun olarak kendini gösterdiğini belirtti. Baykal, enflasyonun ekonomiye yanlış sinyaller verdiğini ve ekonominin giderek uyuşturucuya alışmış bir bağımlı gibi, enflasyonu kendi kendini üreten bir süreci işletmeye başladığını vurguladı. Baykal, ekonominin enflasyona teslim olduğu zaman, bütün ilişkiler, dengeler, yatırımlar ve kar kavramı gibi birçok şeyin allak bullak olduğunu söyledi. 
     Baykal, enflasyonun sosyal ilişkiler üzerindeki etkisine değinirken de enflasyonun siyasete yolsuzluk kanalıyla yansıdığını kaydetti. Baykal, "Türkiye enflasyonu 20 yıl taşıdı, hala da taşıyor. Hala da enflasyon kabul edilemez bir düzeyde seyretmeye devam ediyor. Toplumun dokusunu, özünü, mayasını bozan en ağır sorun enflasyondur" dedi. 
     Baykal, böyle bir enflasyonda bir büyüme gerçekleştirilmesinin söz konusu olamyacağını, gerçekleşen büyümenin bir süre sonra bir balonun sönmesi gibi sönüvereceğini kaydetti. 
     





</TEXT>
</DOC>
