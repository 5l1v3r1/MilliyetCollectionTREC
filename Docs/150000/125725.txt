<DOC>
<DOCNO> 125725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/19/son/sontur40.html </URL>
<DATE> 2002/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Suikastte kullanılan silah temiz çıktı... 
</HEADLINE>
<TEXT>

     Ankara Üniversitesi öğretim üyelerinden Dr. Necip Hablemitoğlu'nun öldürülmesiyle ilgili soruşturma çok yönlü sürüyor. Polis, olayla ilgili elinde bulunan teknik kanıtları değerlendirirken, cinayetle ilgili şu ana kadar bir açılım sağlanamadığı bildirildi. Eldeki tek somut kanıt olan boş kovanların balistik incelemesi sürüyor. 
     Dün gece olayın DGM Başsavcılığı'na devredilmesinin ardından Ankara Emniyet Müdürlüğü Terörle Mücadele Şube Müdürlüğü ve İstihbarat Şube Müdürlüğü yetkilileri, sabah 05.00'e kadar toplantı yaptılar. İki şubenin ''dış ve irticai terör'' olarak bilinen masalarının uzmanları, Asayiş Şubesi ve Olay Yeri İnceleme Şube Müdürlüğü'nün elde ettiği bilgileri devralarak incelemeye başladılar. 
     Uzmanlar, 4 saatlik bir dinlenmenin ardından tekrar çalışmaya başlarken, MİT Ankara Bölge Başkanlığı'ndan yetkililer de Terörle Mücadele Şubesi'ne gelerek konuyla ilgili bilgi alışverişinde bulundular. 
     Bu arada, cinayette kullanılan ''luger'' tipi merminin Emniyet Genel Müdürlüğü Kriminal Laboratuvarı'nda yapılan incelemesinde ortaya çıkarılan tetik vuruş izlerinin diğer olaylarla örtüşüp örtüşmediğine dair araştırma sürüyor. Şu ana kadar yapılan incelemede, silahın herhangi bir sabıka kaydına ulaşılamadı. Taramanın diğer bölge laboratuvarı ve jandarma laboratuvar kayıtlarıyla karşılaştırmasının birkaç gün sürebileceği kaydediliyor. 
     
     NET BİR EŞKAL YOK... 
     Bu arada, Necip Hablemitoğlu'nun Ziraat Fakültesi'nde öğretim üyesi olan eşi Şengül Hablemitoğlu'nun, olaydan önce evlerinin civarında şüpheli gördüğü bir kişiye ait eşkal robot resim çizimi işlemi yarım kaldı. Uzun boylu ve yapılı olduğu bildirilen şüphelinin eşkal çiziminin, Şengül Hablemitoğlu'nun dün gece geldiği Ankara Emniyet Müdürlüğü'nde fenalaşması üzerine tamamlanamadığı öğrenildi. 
     Bu arada, olay ve olay öncesine dair şüphelilere dayalı olarak emniyete kafaları karıştıran çelişkili bilgiler geliyor. 
     Dr. Hablemitoğlu'nun oturduğu apartmana komşu bir apartmanın adı açıklanmayan kapıcısının, ''Olay daha duyulmadan, karanlıkta yüzünü seçemediğim bir kişi silah sesi duydun mu diye sordu. Olumsuz yanıt verdim. Bunun üzerine sertçe Hadi o zaman evine gir dedi'' şeklinde polise ifade verdiği bildirildi. 
     Bir başka kişinin dün gündüz vakti dini içerikli müzik çalan bir araçla ilgili olarak emniyete bilgi verdiği öğrenilirken cinayetin hemen ardından olayda kullanıldığı polis telsizinden anons edilen ve iki harf grubu alınamayan 06 T... 08 plakalı özel araç da hala bulunamadı. 
     
     İHBARLAR DEĞERLENDİRİLİYOR... 
     Cinayetin ardından emniyete çok sayıda ihbar geldiği ancak bunların ciddi bulunmadığı kaydedildi. Öğle saatlerinde polisi arayan ve kimliğini açıklanmayan bir kişi, olayda kullanıldığını iddia ettiği bir arabayı polise bildirdi. Plakası açıklanmayan bu aracın ve sahibinin değerlendirileceği açıklandı. 
     Öte yandan, cinayetle ilgili alan daraltmayı hedefleyen polis, Başkent'te bulunan tüm otellerin karakollarda bulunan kayıtlarını olaydan 10 gün geriye dönük incelemeye aldı. Esenboğa Havalimanı giriş-çıkış kayıtlarının da araştırıldığı bildirildi. 
     
     KATİLLER PROFESYONEL... 
     A.A muhabirine değerlendirme yapan özel harekat ve terör birimlerinde çalışan uzman bir görevli, katillerin profesyonel olduğunu sandığını söyledi. Bu tip suikastlerde çok fazla kişinin yer almayacağını, en fazla 2-3 kişinin olabileceğini belirten yetkili, sayı azaldıkça işin daha da profesyonelleşeceğini kaydetti. Bulunan iki boş kovanla ceset arasındaki mesafenin 2-3 metre olduğunu bildiren aynı yetkili, ''En garantili cinayette, kafaya ateş edilir. Gözüne isabet etmesinin özel bir anlam taşıdığını zannetmiyorum'' dedi. 
     





</TEXT>
</DOC>
