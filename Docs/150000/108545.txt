<DOC>
<DOCNO> 108545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/son/sontur18.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül de YSK kararından umutlu... 
</HEADLINE>
<TEXT>

     AK Parti Genel Başkan Yardımcısı Abdullah Gül, yüksek yargının, partisinin Genel Başkanı Recep Tayyip Erdoğan hakkında ''kamuoyunun beklentisi doğrultusunda karar vereceğini beklediklerini'' söyledi. 
     Gül, Toplumsal Saydamlık Hareketi Derneği tarafından Hilton Oteli'nde düzenlenen ''Siyasette Saydamlık ve Etik'' konulu panelden ayrılırken, gazetecilerin sorularını yanıtladı. 
     Gül, bir gazetecinin, Recep Tayyip Erdoğan hakkındaki kararı Avrupa İnsan Hakları Mahkemesi'ne AİHM taşıyıp taşımayacaklarına ilişkin sorusu üzerine, ''Bütün yasal yolları deneme hakkımız varsa o hakkımızı kullanmaktan daha tabii birşey olmaz'' dedi. 
     ''YSK'dan, Erdoğan lehine bir karar çıkması durumunda AİHM'ye başvurup başvurmayacakları'' sorusu üzerine ise Gül, şunları kaydetti 
     ''O zaman bir mantığı var mı Yok. Biz, Türkiye'yi rahatlatmak istiyoruz ama lüzumsuz bir şekilde, seçime giderken serbest rekabeti önleyecek bir gelişmeyi de kamuoyu kabul etmiyor. Alınan kararların kamuoyunun vicdanında yer bulması gerekir. Çünkü yüksek yargı Türk milleti adına karar veriyor. Dolayısıyla Türk milletinin de gönlünde, vicdanında alınan kararlar onaylanmalı ki Türkiye'de hukukun üstünlüğü geçerli hale gelsin. İnanıyoruz ki doğru bir karar çıkacak.'' AK Parti'nin, seçime kadar Anayasa değişikliği için girişimde bulunup bulunmayacağı yönündeki soru üzerine ise Gül, bunun mümkün olmadığını, dolayısıyla kendi kendilerini oyalamanın bir yararı bulunmadığını söyledi. 
     Kendilerinin başından beri şeffaf hareket ettiğini ve Erdoğan'ın ''siyaseti ve Türkiye'yi kendisiyle odaklaştırmayarak bunun en iyi örneğini verdiğini'' belirten Gül, ''Şimdi biz, yüksek yargının kamuoyunun beklentisi doğrultusunda karar vereceğini bekliyoruz'' dedi. 
     ''Erdoğan'ın milletvekili olamaması durumunda, kendisinin genel başkan olacağı'' yönünde haberlerin yer aldığının hatırlatılması üzerine de Gül, şunları kaydetti 
     ''İhtimal vermediğimiz bir konu ile ilgili hüküm yürütmedik şimdiye kadar... Şimdiye kadar herhangi bir alternatifimiz olmadı. Çünkü kendi kendimizden şüphe ettiğimiz anlamı çıkardı. Biz inanıyoruz ki genel başkanımızla seçime gireceğiz ve tek başımıza iktidara geleceğiz.'' 
     





</TEXT>
</DOC>
