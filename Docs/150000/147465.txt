<DOC>
<DOCNO> 147465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sondun13.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Independent gazetesi hükümete yükleniyor.. 
</HEADLINE>
<TEXT>

     İngiltere'de yayınlanan The Independent gazetesi, savaşın gerçekleri konusunda hükümetle anlaşmazlığa düşen ilk İngiliz gazetesi oldu ve Savunma Bakanı Geoff Hoon'u ''kirli bir iş yapmakla'' suçladı. 
     Gazete, ödüllü savaş muhabiri Robert Fisk'in, Irak'ta bomba düşen pazaryerinde bulduğu bir cruise parçasının üzerindeki seri numarasını yayınlayarak görevini yaptığını, ünlü gazetecinin gördüğünü yazmak konusunda gurur verici bir tarihe sahip olduğunu bildirdi. 
     Savunma Bakanı Hoon'un, bu konuda söylediği ''bir füze parçası bir gazeteciye verilmiş'' gibi tek bir cümleyle Fisk'in üzerinde soru işaretleri yaratmaya çalıştığını savunan Independent, ''Fisk, bugüne kadar pek çok tehlikeli bölgede görev yapmış ve buradaki gerçeklere ulaşmaya çalışırken, çatışmaların ortasında kalan sivilleri dinlemeyi tercih etmiştir, generalleri, politikacıları ve sözcüleri değil'' dedi. 
     Fisk'in, Saddam rejimini savunmak gibi bir kaygısı bulunmadığını da belirten Independent, ''Pek çok okurun da bildiği gibi Fisk, Saddam rejiminin İran-Irak savaşı sırasında kimyasal silah kullandığını duyuran ilk gazeteciler arasında yer almaktadır'' derken, Kosova savaşı dönemindeki bir bombalama olayı sırasında da Fisk'in deneyiminin ortaya çıktığını hatırlattı. Kosova'da sivillere ait bir konvoyun vurulmasının ardından deneyimli gazetecinin olay yerine gittiğini ve yine bölgede ABD ordusuna ait silahların izlerini bulduğunu hatırlatan gazete, ''Önce bu olaydaki sorumluluğunu reddeden NATO karargahı, sonradan sorumluluğu kabul etmek zorunda kalmıştı'' hatırlatmasında bulundu. 
     Hoon'un savaşı ele alış ve duyuruş biçimininse abartılar ve yarı gerçeklerle dolu olduğunu belirten gazete, Bakan'ın Basra'da isyan başladığı, ilerleyen koalisyon güçlerinin kimyasal silahlara karşı koruyucu giysiler buldukları gibi doğrulanmamış haberleri açıkladığına işaret etti. Kimyasal silahlara karşı koruyucu giysiler konusundaki sözlerin daha sonra Genelkurmay Başkanı Michael Boyce tarafından ihtiyatla karşılanması gereken bir konu olarak açıklandığını hatırlatan gazete, en son olarak da dün Hoon'un koalisyonun elindeki Iraklı esirlerin sayısına ilişkin açıkladığı 9 bin rakamının da kendi bakanlığı tarafından ''abartılı'' olarak nitelendiğini bildirdi. 
     The Independent gazetesinin ünlü savaş muhabiri Robert Fisk de, yazdığı makalede Savunma Bakanı Hoon'dan ''zavallı yaşlı Geoff Hoon'' diye söz ederken, Bakanlığı'nı da ''yalancılık Bakanlığı'' diye niteledi. Fisk ayrıca, Hoon'un yalanları ortaya çıktıkça daha saldırgan bir tutum takındığını savundu. 
     





</TEXT>
</DOC>
