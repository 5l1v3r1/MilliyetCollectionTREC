<DOC>
<DOCNO> 112612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur08.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Kuzey Irak'ta iş çığırından çıktı 
</HEADLINE>
<TEXT>

     Ecevit Kuzey Irak'ta iş çığırından çıktı Başbakan Bülent Ecevit, Kuzey Irak'ta işin çığırından çıktığını belirterek, "Siyasal boyutuyla işi ele almamız gerekiyor. Başta ABD olmak üzere ilgilerle ayrıntılı olarak görüşmemiz gerekiyor" dedi. 
     DSP'nin Ankara milletvekili adaylarının tanıtım toplantısına katılan Ecevit'e yöneltilen sorular ve yanıtları şöyle 
     Soru Kuzey Irak'ta Kürt devletinin kurulması yönünde önemli adımları atıldı. Kürt gruplar anayasa üzerinde anlaştılar. Kerkük'ü kendi aralarında başkent ilan ettiler. 'Eğer sınır aşılırsa gereği yapılır', demiştiniz. Şu anda gereğinin yapılması için sınır aşıldı mı Türkiye bu gelişmeler karşısında ne yapacak 
     Yanıt Irak ile ilgili olarak, Irak sorunu bağlamında işler çığırından çıktı artık. Onun için Irak ile ilgili konuları daha ayrıntılı olarak, daha derinliğine başta ABD olmak üzere ilgililerle konuşmamız, görüşmemiz gerekiyor. Bir aldatmaca şeklinde bir anayasa çıktı ortaya. Gerçekten kaygı verici bir durum, kabul edemeyeceğimiz bir durum. Onun için bu konuyu yeniden ele alacağız. Şimdiye kadar daha çok konunun üzerinde daha çok güvenlik açısından duruluyordu. Fakat bu artık yeterli değil, siyasal açıdan bu konuyu başta ABD olmak üzere ilgililerle enine boyuna görüşmemiz gerekiyor. 
     Soru Bu konuda bir güvenlik zirvesi yapılacak mı 
     Yanıt İşte artık onu söylüyorum, onun şeklini saptarız. Fakat herhalde güvenlik açısından değil, siyasal yapısı açısından da Kuzey Irak'ın etraflıca görüşmemiz gerekiyor. 
     
     ABD İLE GÖRÜŞECEĞİZ 
     Soru Kuzey Irak sınırına Türk askerinin yığılması sözkonusu mu şu aşamada 
     Yanıt Hayır, şu sırada öyle bir şey yok. Biz bölgemizde ve sınırlarımızda barış istiyoruz. Ve mecbur kalınmadıkça askerlerimize, gençlerimize zarar verilmesini istemiyoruz. Barış içinde sorunların çözülmesini istiyoruz. Bunun için elimizden geleni yapacağız. 
     Soru Barzani ve Talabani ile bir görüşme yapılması düşünülüyor mu 
     Yanıt O ayrıntıları şimdi ele almayalım. Fakat önemli olan, dediğim gibi, bu iş çığırından çıkmıştır. Siyasal boyutuyla işi ele almamız gerekiyor. Burada başta ABD olmak üzere ilgililerle ayrıntılı olarak görüşmemiz gerekiyor. Bizim temel amacımız, sınırlarımızın içinde bir savaşa yol açılmadan barışçı yöntemlerle Irak'taki sorunların çözülmesidir. Biz DSP olarak barışçı bir partiyiz ve daima Türkiye'nin güvenliğini en iyi şekilde gözettik. Onun için yalnız hükümet olarak değil, aynı zamanda genel başkanı olduğum DSP adına da konuyla yakından ilgileniyoruz ve ilgileneceğiz. 
     Soru Avrupa Parlamentosu'ndan Alman Sosyal Demokrat Parti'den bir üye, 'Türkiye'nin Avrupa Birliği'ne üyeliğinin yolu, şöyle ya da böyle Kıbrıs'tan geçer, Kıbrıs sorunu çözülmeden Türkiye, AB'ye üye olamaz' dedi. 
     Yanıt Kıbrıs sorunu bizim açımızdan çözülmüştür, merak etmesinler. 
     





</TEXT>
</DOC>
