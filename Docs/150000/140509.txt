<DOC>
<DOCNO> 140509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/son/sondun18.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu, Türkiye'yi Kıbrıs için sıkıştırıyor... 
</HEADLINE>
<TEXT>

     AB Komisyonu, genişlemeden sorumlu üye Günter Verheugen'in Kıbrıs konusundaki mesajlarının ''çok açık'' olduğunu belirtti. 
     Verheugen, bu sabah Londra'da, İngiliz parlamenterlerin de katıldığı bir seminerde yaptığı konuşmada, Kıbrıs sorununun BM çerçevesinde çözümüne destek verdiklerini tekrarladı, ancak çözüm olmasa bile, Kıbrıs Rum kesiminin 1 Mayıs 2004'te AB üyesi olacağı üzerinde durdu. Günter Verheugen, özetle şöyle konuştu 
     ''Bizim tercihimiz, sorunu çözülmüş bir Kıbrıs'ın AB'ye katılımıdır. BM Genel Sekreteri Kofi Annan'ın önerisi, kaçırılmaması gereken bir fırsattır. Taraflar, barış ve istikrar getirecek olan bu fırsatı kaçırmamalıdır. Türkiye de, çözümsüzlük halinde, AB'ye katılım sürecinde karşılaşacağı sonuçlar konusunda uyarıldı. Türkiye'ye son ziyaretimde açıkça belirttim. Türkiye'nin, 1 Mayıs 2004'ten itibaren, resmen tanımadığı bir devletin AB üyesi olması halinde, tam üyelik müzakerelerine başlaması zor olur.'' AB Komisyonu Sözcüsü Jean-Christophe Filori, Verheugen'in bu sözlerine ilişkin bir soruyu yanıtlarken, ifadelerin açık olduğunu, Verheugen'in, söz edilen koşullarda, Kıbrıs Rum kesiminin tek başına AB'ye katılımı halinde, Türkiye'nin tam üyelik müzakerelerinin başlamasının zor olacağı mesajını verdiğini söyledi. 
     Sözcü, ''Türkiye, tam üyelik müzakerelerine başlayabilmek için Kopenhag siyasi kriterlerine tam olarak uymak durumundadır. Hep bunu söylüyoruz'' dedi. 
     





</TEXT>
</DOC>
