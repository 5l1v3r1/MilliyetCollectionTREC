<DOC>
<DOCNO> 119609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/dunya/tur.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

Kopenhag’a uyulmazsa BM planı ölür      DIŞ HABERLER SERVİSİ 

     BM Genel Sekreteri Kofi Annan’ın Kıbrıs Özel Temsilcisi Alvaro De Soto, 11 Kasım’da taraflara sunulan çözüm planının kabulu için bir zaman sınırlaması olduğunu vurgulayarak, tarafları "Adayı yeniden birleştirme şansı kaybolmadan" imza atmaya çağırdı. 
     Reuters’e konuşan De Soto, Türk ve Rum toplumlarını en azından müzakerelere başlamak amacıyla bir anlaşmaya varmaları yolunda uyardı ve bunun için pazartesinin dün bir son müddet olduğunu hatırlattı. 
     BM Temsilcisi, "Takvim, çözüm planının önemli bir parçasıdır. Dikkatli okunması halinde, takvime uyulmaması ve müzakere başlangıcının 12 Aralık’taki AB Kopenhag Zirvesi sonrasına sarkması halinde, planın uygulanamayacağı anlaşılır. En azından, çok geç kalmadan müzakerelere başlanması için bir anlaşmaya varılmalı" diye konuştu. 
     
Rumlardan resmen kabul      DIŞ HABERLER SERVİSİ 

     Kıbrıs Rum Yönetimi, Birleşmiş Milletler BM Genel Sekreteri Kofi Annan’ın Kıbrıs’ta taraflara sunduğu çözüm planını müzakere etmeye hazır olduğunu bildirdi. 
     Taraflara yanıt vermeleri için verilen bir haftalık sürenin son gününde Rum Yönetimi Sözcüsü, gazetecilere yaptığı açıklamada, dün üç saat çözüm planını görüşen Rum Ulusal Konseyi’nin Rum Yönetimi lideri Glafkos Klerides’e, Kıbrıs sorununun çözümü için önerilen planı müzakere etmeyi kabul ettiğini Annan’a bildirmesini tavsiye ettiğini söyledi. Annan’ın planını müzakerelere temel almayı kabul eden Konsey üyeleri, yine de BM’nin sunduğu sıkışık takvim konusundaki çekincelerini vurguladı. Rum Ulusal Konseyi’nden yapılan açıklamada, BM’nin takviminin bağlayıcı olarak değerlendirilmemesi gerektiği belirtildi. 
     
KKTC, Annan’dan zaman istedi      KKTC Cumhurbaşkanlığı Müsteşarı Ergun Olgun, BM Genel Sekreteri Kofi Annan’ın 11 Kasım önerilerine, verilen bir haftalık sürenin son gününde dün yaptığı açıklamada, şu anda cevap verilmeyeceğini bildirdi. 
     New York’ta bulunan Olgun, Türk Ajansı - Kıbrıs’a TAK konuyla ilgili şunları söyledi "BM’ye gerekli yanıt verilecek, ama bugün dün değil. Bu, Cumhurbaşkanı Denktaş’ın sağlık durumuna ve Türkiye’deki hükümetin tam oluşmasına bağlıdır. Cumhurbaşkanı Denktaş hastaneden çıkışının ardından Türkiye’deki hükümet ve KKTC’deki hükümetle istişareler yapacak ve ardından BM’ye Annan önerileri konusunda gerekli yanıt verilecektir. Biz, yanıtımızı bugün dün veremeyeceğimizi BM’ye bildirmiş bulunuyoruz." 
     
     



 DÜNYA 











</TEXT>
</DOC>
