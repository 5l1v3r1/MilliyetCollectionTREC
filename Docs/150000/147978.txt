<DOC>
<DOCNO> 147978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/ekonomi/eko03.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye ve Ürdün’ün barajı Türklerden 
</HEADLINE>
<TEXT>

     Ürdün Su ve Sulama Bakanı Hazem Nasser, komşu iki ülke arasındaki politik anlaşmazlıklar sebebiyle defalarca rafa kaldırılan Yarmouk Nehri’ndeki baraj projesi için Türk bir firmaya, Ürdün ve Suriye’den teklif götürüldüğünü açıkladı. 
     Suriye, Ürdün ve İsrail topraklarından geçen Yarmouk Nehri’ne inşa edilmesi planlanan barajın, 110 milyon metreküp hacme sahip olması ve bölgenin içme ve sulama suyu ihtiyacını karşılaması planlanıyor. Diğer taraftan barajın Suriye’ye sadece su değil, ülkenin güneyindeki ve batı sınırındaki köylere elektrik sağlayacağı belirtildi. 1980’lerden bu yana yapılması düşünülen baraj, Suriye ve Ürdün arasında yaşanan politik gerginliklerden dolayı hayata geçirilememişti. 
     
     İsrail barıştan sonra onayladı 
     Ürdün ve İsrail’in Kasım 1994’te imzaladıkları barış anlaşmasından sonra, İsrail barajın inşasını onayladı. Ürdünlü Bakan Nasser önceki gün Associated Press’e yaptığı açıklamada baraj inşaatının 62 milyon Ürdün Dinarı’na yani yaklaşık 87 milyon Amerikan Doları’na mal olacağını ve projenin Ankara’da bulunan Özaltın İnşaat adlı firma tarafından yürütüleceğini söyledi. Projeye yardımcı olacak Ürdün ve Suriyeli şirketlerin henüz belirlenmediğini de sözlerine ekledi. Yapımına önümüzdeki ay başlayanacak projenin, 2005 yılı sonunda tamamlanacağı belirtildi. Nasser ayrıca, projenin Kuveyt kökenli Ekonomi ve Sosyal Gelişim İslam Arap Fonu, Suudi kökenli İslam Geliştirme Bankası ve Abu Dabi Gelişim Fonu tarafından sağlanacak kredilerle finanse edileceğini söyledi. Bakan, Ürdün’ün de maliyetin bir kısmını karşılayacağını da belirtti. 
     


SİYASET 
















</TEXT>
</DOC>
