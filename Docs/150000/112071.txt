<DOC>
<DOCNO> 112071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sontur10.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapıkule Sınır Kapısı'nda toplam 545 kişi oy kullandı 
</HEADLINE>
<TEXT>

     Edirne'nin Kapıkule Sınır Kapısı'ndaki 3 seçim sandığında, 1 haftada 545 kişinin oy kullandığı açıklandı. 
     Edirne Merkez İlçe Seçim Kurulu'nca 2 Ekim Salı günü Kapıkule'de Yolcu Salon Gümrük Müdürlüğü'ne 2, Gar Gümrük Müdürlüğü'ne de 1 seçim sandığı konulmuştu. 
     Merkez İlçe Seçim Kurulu'ndan aldığı bilgiye göre, bir haftada 3 sandıkta 545 kişi oy kullandı. 
     Yetkililer, en çok oyun Gar Gümrük Müdürlüğü'ndeki sandıkta kullanıldığını belirterek, ''Gara trenle gelenlerin çoğunluğu oy kullanıyor. En az oy ise Yolcu Salon Güdürlüğü'nün giriş bölümündeki sandıkta kullanıldı'' dedi. 
     Kapıkule'de 24 saat süreyle oy verme işleminin yapılabildiğini hatırlatan yetkililer, Avrupa'da yaşayan gurbetçiler ile 6 ay süreyle yurtdışında kalanların oy kullanabildiklerini belirttiler. 
     Her sandıkta 1 başkan, 2 memur ve 2 partilinin görev yaptığı Kapıkule'de, oy verme işlemi 3 Kasım Pazar günü saat 16.00'da sona erecek. 
     





</TEXT>
</DOC>
