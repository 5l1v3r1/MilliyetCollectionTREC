<DOC>
<DOCNO> 141735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/spor/aspo.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖP PANCU'NUN ELİNİ 1-1 
</HEADLINE>
<TEXT>

Trabzonspor önünde tel tel dökülen Beşiktaş, Rumen yıldızının son dakikadaki golüyle bir puanı cebe indirdi. Ev sahibine kaptan Fatih Tekke’nin golü yetmedi 
90 dakika      MEHMET DEMİRKOL 

     Herşeyi değiştiren, dengeyi bozan olaydan başlayalım. Zago’nun sakatlanıp, bölgesini Tayfur’a bırakışı ve çok gol kaçıran Mehmet Yılmaz’ın yerini Erman Özgür’e terkedişi. Maçı Trabzon’a döndüren bu iki olay. Sonrasında Beşiktaş’ı hayata döndüren Pancu’nun sezon başından beri sergilediği mucizelerden yenisi. 
     Halbuki bu maç cumartesi akşamki derbinin aynısıydı. Fenerbahçe’nin tüm bağlantılarını koparan Galatasaray gibi bir Trabzon ve buna karşı hiçbir şey üretemeyen Fenerbahçe gibi bir Beşiktaş. Ufak tefek diziliş farklılıkları dışında herşey aynı. Tek farkla Trabzonspor’un, Ümit Karan’ı yok. Beşiktaş’ın savunmadan topu çıkaramama sorunu önce Tolga ile Tamer’in, sonra Serdar ve Pancu’nun bekleneni verememesinden. Tabii onları bu çaresizliğe iten Aurelio, Hüseyin ve Sommers’in insanüstü gayretlerini de unutmamalı. Beşiktaş’ın bu çaresizliği içinde umudunun yeşerdiği üç an var. 5’te İlhan’ın ayağından auta giden bir serbest vuruş. 10 ve 22’de Trabzon savunmasının müthiş hatalarından doğan karamboller. Ama Beşiktaş’ın gollük şutu yok. Öte yandan Trabzon’un yıpratıcı oyunu pozisyonlar doğuruyor. Hem olgun planlar, hem savunmayı zorlayan presle... Onda Mehmet Yılmaz’ın, Fatih’in önüne kale içine indirdiği top tam gollük. Ama Tamer maçtaki en olumlu işini yapıp beklenmedik şekilde söküyor topu. 15’te Gökdeniz’in güzel serbest vuruşu sonrası 19’da Trabzon ilk yarıdaki en önemli şansını yakalıyor. Mehmet Yılmaz’ın önüne atılan pasta Cordoba çıkıp topa vuruyor, ama kırk metre mesafede top Aurelio’ya gidiyor. Onun boş kaleye vurduğu şut üst ağlarda. Sonrasında Trabzon savunmacılarının da katıldığı preste sürekli ileri gidiyor ama dedik ya, Ümit Karan’ları yok. 
     İkinci yarıda Beşiktaş 3 - 6 - 1 ile ama Tamer’in yerine Niyazi ile sahada. Trabzonspor’un 4 - 1 - 3 - 2’sinde ise bir değişiklik yok oyunda da. 49’da Aurelio’nun, Mehmet Yılmaz’a indirdiği gollük pasta genç forvetin bomboşta dışarı attığı voleden de anlaşılıyor ki, golcü sıkıntısı devam ediyor. 56’da yine bomboşta bu kez Cordoba’nın üzerine vuruyor. 62’de ise Fatih’in derin pasına yetişemiyor. Bu arada cumartesi akşamki derbiyle benzeşmelerin tribünde de devam ettiğini söylemeli. 7 ve 52’inci dakikalarda sahaya atılan maddelerden 3 ve 4 no’lu anonslar yapılıyor. Maça ve Lucescu’nun oyunun gidişine müdahalesine dönelim. 60’ta Kaan’ın yerine Sergen’i sahaya sürerek Beşiktaş’ı ileri itmeyi hedefliyor. İleri gidiyorlar, ama pozisyonları yine yok. Sonra başta da bahsettiğimiz değişiklikler geliyor. Ve nihayet Trabzon’un hem asıl golcüsünü, hem de Beşiktaş savunmasındaki boşluğu bulması gerçekleşiyor. 83’te Lee’nin ortasında Fatih’in kafasını durduracak kimse yok. Top önce direğe vuruyor, sonra da filelere gidiyor. Sonrası Pancu’nun sürüklediği, oluşturduğu ve sonuçlandırdığı ataklar. 91’de çaprazdan şutu Petkovic’in müthiş reaksiyonu. Ve bitiş düdüğünden hemen önce kalenin tam karşısından filelere attığı beraberlik golü. Bu Beşiktaş 100. yılında bir efsane olacaksa, hiç kuşkusuz en büyük efsane de Pancu olacak. 
     
İstediğimizi aldıkBeşiktaş Teknik Direktörü Lucescu, kaybetmemek için oynadıklarını dile getirdi, "Bir puanı hak ettik" diye konuştu 
     TRABZONSPOR’UN daha iyi bir futbol sergilediğini açıklayan Lucescu, kaybetmemek için mücadele ettiklerini dile getirdi. Rumen teknik adam, "İstediğimizi aldık. Rakibimiz şansın yardımıyla da bir gol attı. Ancak yine de maçı bırakmadık. Yediğimiz golden sonra, futbolcularımın motive olması beni sevindirdi. Çünkü bu havayı dört maçtır yakalayamıyorduk" diye konuştu. 
     MİRCEA Lucescu, 90 dakika içinde çıkan sarı kart sayısının fazlalığına şaşırdığını da belirtti. Tecrübeli teknik adam şunları söyledi "Rakibimiz bize karşı çok sert oynadı. Ancak hakem bunları görmedi. Artık Lazio maçını düşünüyoruz. Karşılaşmada kadro açısından çok eksiğimiz olacak. Bu bahane değil. Transfer yapamayacağımıza göre elimizden geleni ortaya koyacağız." 
     
     Maçın adamı 
     Pancu’dan hayat veren gol 
     PANCU, Beşiktaş’a geldiği günden bu yana klasını, kalitesini ve yıldız olduğunu hep kanıtladı. Trabzon’da dün sapır sapır dökülen Siyah - Beyazlı ekibin yine ayakta kalan tek ismiydi. Bir topu direkten dönerken, Trabzon’un şok golü sonrası kuşkusuz tüm gözler Rumen oyuncuya çevrildi. O da son dakikada ağlara yolladığı füzeyle, baygın Beşiktaş’a tek puanlık serum verdi. 
     
     Göze batanlar 
     RONALDO Fatih Tekke’nin golüne kadar sıfır hatayla oynadı. Hem savunmayı toparladı, hem de hava toplarında etkiliydi. 
     GİUNTİ İlk on birde forma giydi. 90 dakika süreyle orta alanda dolaştı durdu. Ne pas atabildi, ne de ofansa destek verebildi. 
     TAYFUR Onu eleştirmek haksızlık olur. Yaşına rağmen en çok savaşan o. Savunmaya yardımcı oldu, başarılı bir performans gösterdi. 
     İLHAN MANSIZ 90 dakika içinde bir pozisyon bulamadı. Ne top kaptı, ne de bir şut attı. İşi gücü bıraktı, hakem ve rakiple uğraştı. 
     
     Maçtan rakamlar 
     Beşiktaş’ta bu sezon 15 farklı futbolcu, rakip ağlara toplam 42 gol bıraktı. Trabzon’da ise 9 ayrı golcü toplam 31 gol atmayı başardı. 
     Bordo - Mavililer’in 8 maçtır boşu yok. Ligde en son 15. haftada Gaziantepspor karşısında gol atamayan Trabzonsporlu oyuncular, sonraki 8 maçın tümünde toplam 15 kez ağları havalandırdı. 
     İlk yarıdaki Beşiktaş maçında gol yemeyen Petkoviç bu kez teslim oldu. Avusturalyalı file bekçisi, son 7 maçta toplam 11 kez topu kalesinde gördü. 
     Son 4 deplasmanda maçında gol yemeyen Cordoba’yı 467 dakika sonra Fatih avladı. 
     Avni Aker’de en son 7. haftada Samsun’a yenilen Trabzonspor, evinde oynadığı 6 maçta yalnızca Elazığ’ya 1 puan vermişti. Karadeniz ekibi dün gece iki puan yitirdi. 
     Son 4 maçta rakip ağlara toplam 7 gol bırakan İlhan Mansız, Trabzonspor karşısında bu kez suskundu. 
     
     Maçın hakemi 
     İyi yönetti 
     KUDDUSİ Müftüoğlu, oldukça kritik bir maçı soğukkanlılıkla yönetmeye çalıştı. Pozisyonları öylesine yakından izledi ki, futbolcular bazen kendisini de çalımlamak zorunda kaldı. Bir - iki düdükte hata yaptı. Ancak sonuca etki edecek nitelikte değildi. 
     
     Maçtan notlar 
     Şanssız Zago 
     BEŞİKTAŞ’IN savunmadaki yıldızı Zago, Trabzonspor maçında sakatlandı. İkinci yarıda oyuna devam edemeyen tecrübeli futbolcunun bilek kapsülünde zedelenme tespit edildi. Maçtan önce ısınma hareketleri sırasında adalesinden de sorun yaşayan Sambacı’nın durumunun ciddi olmadığı bildirildi. 
     
     Luce’den veto 
     TRABZONSPOR Yönetimi’nin Zorlu Otel’de Beşiktaşlı idarecilere yemek verme isteğine Lucescu karşı çıktı. "Takımla birlikte olmalısınız. Bu nedenle yakın bir yerde yemek yiyin" demesi nedeniyle yemek Sümer Alabalık Çiftliği’nde yapıldı. Futbol Federasyonu Başkanı da iki takım yöneticilerine katıldı. 
     
     Bilgili gelmedi 
     BEŞİKTAŞ Başkanı Serdar Bilgili, yurt dışında olduğu için Trabzon’daki kritik maça gelemedi. Asbaşkan Hüsnü Güreli ve Yıldırım Demirören, karşılaşmayı Trabzonspor Başkanı Özkan Sümer ile birlikte izledi. 
     
     Hasılat 300 milyar 
     STADI dolduran Karadeniz ekibinin taraftarları, maçın başlamasına 4 saat kala biletleri tüketti. Bundan dolayı karaborsaya düşen biletler iki katı fiyata alıcı buldu. Karşılaşma sonrasında Trabzonspor’un kasasına yaklaşık 300 milyar liralık bir hasılat girdi. 
     
     Özel istek 
     TRABZON’A giden bazı Beşiktaşlı taraftarlar, Asbaşkan Yıldırım Demirören’e, "Bize bilet verilmiyor. Maça girmek istiyoruz. Bu sorunu çözün’’ isteğinde bulundu. Demirören de, "Bilet bulup maça gideceğinizi düşünüyorum. Sakın taşkınlık yapmayın’’ karşılığını verdi. Bir kısım Beşiktaş taraftarı ayrı ayrı kapılardan stata girerek karşılaşmayı Trabzonsporlular’ın arasında izledi. 
     
     Bayrak dağıttılar 
     BORDO - Mavili yönetim, daha önce aldığı karar gereği 60 tane 3x2 metre ebadında ve 1000 civarında küçük bayrak dağıttı. Avni Aker Stadı’nda ilk kez bu kadar fazla Trabzonspor bayrağı dalgalandı. 
     
     PAF’lar berabere 
     TRABZONSPOR ile Beşiktaş PAF takımlarının mücadelesi 2-2 sonuçlandı. Trabzonspor Mehmet Ali Yılmaz Tesisleri’ndeki çim sahada oynanan karşılaşmada Beşiktaş son dakikada galibiyeti kaçırdı. 
     



 SPOR 






























</TEXT>
</DOC>
