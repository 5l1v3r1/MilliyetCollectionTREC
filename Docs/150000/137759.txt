<DOC>
<DOCNO> 137759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/son/sonspo17.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da hedef, liderden 3 puan almak... 
</HEADLINE>
<TEXT>

     İkinci Futbol Ligi A Kategorisi'nde zirve mücadelesi veren Konyaspor'da hedef, lider Akçaabat Sebatspor ile yapılacak maçta 3 puan almak. 
     Futbol Şubesi Sorumlusu Nuri Mehtap, olumsuz hava koşulları nedeniyle takımın çalışmalarının aksadığını belirterek, şimdilik maç hazırlıklarının Sosyal Hizmetler İl Müdürlüğü'ne bağlı Çocuk Esirgeme Kurumu Spor Salonu'nda sürdüğünü söyledi. 
     Yapılan moral toplantılarıyla takımın havasının yerine geldiğini ve Akçaabat Sebatspor maçına motive olduklarını belirten Mehtap, ''Akçaabat Sebatspor'un konumu itibariyle bu maç bizim için ayrı bir önem taşıyor. Kendi sahamızda liderden 3 puan alarak yolumuza devam etmek istiyoruz'' dedi. 
     Şampiyonluğa ulaşmak için kendi sahalarında oynadıkları maçların tamamından 3 puan ile ayrılmayı hedeflediklerini bildiren Mehtap, ''Zirve mücadelesi veren takımlar arasında kıyasıya bir mücadele var. Akçaabat Sebatspor iyi bir takım olduğunu liderliği ele geçirerek kanıtladı. Ancak, biz de iyi bir takımız ve futbolcularımızın maçtan galibiyetle ayrılacaklarına inanıyorum'' diye konuştu. 
     





</TEXT>
</DOC>
