<DOC>
<DOCNO> 127971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/dunya/adun.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Silah ararken altınları çaldılar' 
</HEADLINE>
<TEXT>

   Kuzey Irak'ta, İslami Hareket liderine yönelik operasyon yapan ABD askerlerinin 100 bin dolar ve altın çaldıkları iddia edildi 
      Namık Durukan 

   
   ABD askerlerince 15 gün gözaltında tutulduktan sonra serbest bırakılan Kuzey Irak'taki İslami Hareket lideri Şeyh Ali Abdülaziz, evinde ve kararg hlarında kimyasal silah arandığını, 100 bin dolarla altınlarının alındığını öne sürdü. 
   Kuzey Irak'ta KDP ve KYB'den sonra üçüncü büyük güç olan İslami Hareket'in lideri Abdülaziz, kendisini gözaltına almak için düzenlenen operasyona yedi ABD helikopteriyle tank desteğinde 80 araç dolusu askerin katıldığını belirtti. 14 yakınının kendisiyle gözaltına alındığını söyleyen Abdülaziz, "Halepçe halkı ve dostlarımın bana emanet bıraktıkları 100 bin dolar ve altınları, telefon ve telsizleri götürdüler. 11 kez sorguya alındım. İslami Hareket'in elinde büyük çapta kimyasal silah bulunduğuna dair ihbar yapıldığını, kimyasal ve biyolojik silah aradıklarını belirttiler. 'Elinizde kimyasal silah varsa teslim edin' dediler. Bir süre sonra beni serbest bıraktılar" dedi. 
   İslami Komal örgütü lideri Ali Bapir'in tutuklu olduğunu, Saddam Hüseyin'e istihbarat sağlamak ve İran'la ortak çalışmakla suçlandığını belirten Abdülaziz, KDP lideri Mesud Barzani'nin, "Seni kurtarmak için çok uğraştık. Ama yetkimiz yok. Talimatları ABD'nin Irak Sorumlusu Paul Bremer veriyor" dediğini söyledi. 
   Kardeşi Osman Abdülaziz'le, Necmettin Erbakan'ı başbakanlığı döneminde ziyaret ettiklerini söyleyen Abdülaziz şunları kaydetti 
   "Bizi Türkiye'ye davet etti. Görüşmede, 'Türkiye'de Kürtlerin hakkı yok. Haklarını vermezseniz iyi Müslüman olamazsınız' dedim. Erbakan da Kürt sorununu çözme sözü verdi. 'İslam için ne iyiyse onu yapacağız' dedi." 
   Başbakan Recep Tayyip Erdoğan'dan da aynı istekte bulunacaklarını kaydeden Abdülaziz, "Ancak ABD'nin Irak'a müdahalesi nedeniyle görüşme gerçekleşmedi" diye konuştu. 
   
   George 'Hacı' Bush 
   El Kaide'nin Kuzey Irak'taki kolu olmakla suçlanan Ensar El İslam örgütü, ABD'nin Halepçe bölgesinde sürdürdüğü kapsamlı operasyonlar sonucu İran topraklarına çekilince, bölge yeniden KYB kontrolüne geçti. Bir dönem sıkı şeriat kanunlarının uygulandığı Hurmal, Biyara ve Tavilla'da yasaklara son verildi. Biyara'nın girişindeki kontrol noktasına, şeriat bayrağı yerine Irak bayrağı asıldı. Yasaklanan çanak antenler yeniden kuruldu, kasetçilerden müzik sesleri yükselmeye başladı, kadınlar peçelerini attı, oyun araçları kahvelere girdi. ABD Başkanı George Bush'tan "Hacı Bush" olarak söz eden Biyaralı Mehdi Mustafa, "Başta Allah, daha sonra Hacı Bush ve KYB sayesinde özgür olduk. Hacı Bush olmasa Ensar'ı kimse buradan atamazdı" dedi. 
   
   
   
</TEXT>
</DOC>
