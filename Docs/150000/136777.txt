<DOC>
<DOCNO> 136777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/soneko10.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti'nin Hazine'deki çalışmaları sürüyor... 
</HEADLINE>
<TEXT>

     Türkiye Masası Şefi Juha Kahkonen başkanlığındaki Uluslararası Para Fonu IMF heyeti, Döndüncü Gözden Geçirme kapsamında çalışmalarını Hazine Müsteşarlığı'nda sürdürüyor. 
     IMF heyetinin, bayramın ilk günü hariç, çalışmalarına bayramın diğer günlerinde devam ettiği belirtildi. Bu sırada IMF'ye verilecek niyet mektubunun da yazımının sürdüğünü belirten yetkililer, niyet mektubunda yer alacak taahhütler açısından Başbakan Abdullah Gül başkanlığında 2003 yılı bütçesine son şeklinin verilmesi amacıyla bugün yapılan toplantıda, ortaya konacak kararların önemli olduğuna dikkat çektiler. 
     Türkiye ile IMF arasında, vergi barışı projesi ile sağlanacak gelir konusunda anlaşmazlık bulunuyor. Hükümet yetkilileri 2.4 katrilyon liralık gelir hedefinde ısrar ederken, IMF bunun 800 trilyon lira civarında kalacağını öngörüyor. Vergi gelirleri, 2003 yılı bütçesi için öngörülen yüzde 6.5 düzeyindeki faiz dışı fazla hedefinin tutturulması açısından önem taşıyor. Beklenen vergi gelirinin sağlanamaması durumunda, IMF, hükümetten, KDV artışı gibi gelir artırıcı önlemler almasını istiyor. Hükümet ise KDV artışına fazla sıcak bakmıyor. 
     





</TEXT>
</DOC>
