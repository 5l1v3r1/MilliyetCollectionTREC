<DOC>
<DOCNO> 116989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/son/sontur01.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Muhalefet görevi yapacağız, vatandaş bu görevi bize verdi 
</HEADLINE>
<TEXT>

     3 Kasım seçimlerinin resmi olmayan sonuçlarına göre İstanbul'dan milletvekili seçilen eski Devlet Bakanı Kemal Derviş, ''CHP, sanıyorum AB yönünde atılacak her adımda destekçi olacaktır. Bu Türkiye'nin hedefidir. Ortak ulusal hedefi gerçekleştirmek için el ele her şeyi yaparız'' dedi. 
     Atatürk Havalimanı'nda gazetecilere 3 Kasım milletvekili seçimlerinin sonuçlarını değerlendiren Derviş, sonuçların Türkiye'ye hayırlı olmasını diledi. 
     Derviş, ''Demokrasi kurallar içinde bir yarışma rejimidir. Bu yarışı AK Parti kazandı. Epey farkla ileride ve tek başına hükümeti kurabilecek. CHP de oylarını ciddi biçimde artırdı ve muhalefet görevini yapacağız. Vatandaşımız o görevi bize verdi'' diye konuştu. 
     ''AK Parti Türkiye'yi iyi yönetebilirse, bu hepimiz için iyi olacak. Türkiye için iyi olacak'' diyen Derviş, AK Parti'ye de başarılar diledi. 
     Her demokraside olduğu gibi muhalefetin görevinin Türkiye yararına olan her adımı desteklemek olduğunu vurgulayan Derviş, ''Yararlı görmediğimiz adımlar olduğunda onları eleştirmek görevimiz. Burada eleştiriye dayanan bir muhalefet yararlı olmuyor. Eleştiri önemlidir, ama alternatifi nedir onun belirtilmesinde yarar görüyorum'' dedi. 
     Derviş, AK Parti Genel Başkanı Recep Tayyip Erdoğan'ın dün yaptığı açıklamada, AB'ye öncelik verdiğini hatırlatarak, şunları söyledi 
     ''Erdoğan, açıklamasında ilk önceliği AB'ye verdi. Bundan memnuniyet duyuyorum. Gerçekten önemli. Çok fazla vakit yok. 12 Aralık'ta zirve toplanıyor. Bu konuda da CHP, sanıyorum AB yönünde atılacak her adımda destekçi olacaktır. Bu Türkiye'nin hedefidir. Daha yüksek gelir düzeyi, iyi kalkınma hızı, yatırım, iş yönünden AB konusunda inşallah birlikte çalışırız. Ortak ulusal hedefi gerçekleştirmek için el ele her şeyi yaparız.'' 
     
     "DEMOKRASİ, İSTEDİĞİNİ YAPMAK REJİMİ DEĞİLDİR" 

     Türkiye'nin laik bir cumhuriyet olduğunu ifade eden Kemal Derviş, sözlerini şöyle tamamladı 
     ''Sayın Erdoğan dün vurguladı. Türkiye laik bir cumhuriyettir. Anayasası ve anayasal kurumları vardır. Demokrasi, sadece bir seçimi kazanıp istediğini yapmak rejimi değildir. Anayasa ve yasalar çerçevesinde çalışmaktır. Buna saygılı davranıldığı takdirde hepimiz çok daha iyi bir şekilde ülkemiz için çalışabiliriz. Anayasamıza kesin saygı, özellikle laik cumhuriyete kesin saygı gerekiyor. İnsanlar inanç dünyalarını istedikleri gibi, herhangi bir baskıya maruz kalmadan yaşamalıdır. Hiçbir şekilde politika ile inanç dünyası, politika ile din birbirine karıştırılmamalıdır. 
     Sanıyorum bu konuda bir sorun çıkmazsa, ekonomik gelişme, insanlarımızı işe kavuşturma çabası belki de güç kazanmış olacaktır.'' 
     
     BELKİ İKİ PARTİYE İHTİYAÇ VARDI 

     CHP İstanbul Milletvekili Kemal Derviş, seçim sonucunu değerlendirirken, ''Belki de iki partili bir yapıya ihtiyaç vardı, siyaset toparlandı'' dedi. Derviş, laik cumhuriyete kesin saygı gösterilmesi gerektiğini, bu konudaki herhangi bir kuşkunun, net olmayan bir tutumun ülkeyi büyük sıkıntıya sokacağını söyledi. 
     Derviş, Antalya dönüşü CHP Genel Merkezi'ne gelen Genel Başkan Deniz Baykal'la yaptığı görüşmeden sonra gazetecilere bir değerlendirme yaptı. 
     Sadece iki partinin parlamentoda temsil edilmesine ilişkin bir soru üzerine Derviş, ''Belki de iki partili bir yapıya ihtiyaç vardı, siyaset toparlandı'' dedi. 
     Ekonomik tabloya dikkati çeken Derviş, şöyle konuştu 
     ''Krizle başlamıyoruz işe. Düzenli makro dengelerle 20 yılın en düşük enflasyonu ile başlanıyor. Kamu finansman açığı çok daha makul düzeyde. Bankacılık sistemi temizlenmiş, bedel ödenmiş durumda. Vatandaşın mevduatını korumak için gereken işler, zor işler yapıldı. Vatandaş büyük bedel ödedi, ama bedel ödendi. Bu aşamada çok daha sağlam bir zeminde uyumlu bir hükümet çalışabilir, iyi çalışırsa da tüm Türkiye sevinir. 
     Her zaman daha iyisini yapmak mümkündür. Biz daha iyisini deneyeceğiz de. Türkiye'nin sorunları zor, ama uyumlu bir hükümet için bu sağlam zemin bir fırsattır. Biz de yapıcı muhalefet örneği vermeye çalışacağız. Sadece eleştirmek değil, aynı zamanda öneri de getirmek lazım.'' Kemal Derviş, ''Herhangi bir endişeniz var mı '' sorusu üzerine, Anayasa'ya ve laik cumhuriyetin temellerine kesin saygı gerektiğini vurguladı. Derviş, ''Orada herhangi bir kuşku, net olmayan bir tutum Türkiye'yi büyük sıkıntıya sokar. Laik cumhuriyete kesin saygı... O konuda herhangi bir taviz vermemiz söz konusu değil'' diye konuştu. 
     





</TEXT>
</DOC>
