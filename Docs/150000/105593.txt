<DOC>
<DOCNO> 105593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/guncel/gun06.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe eğitim nasıl verilecek 
</HEADLINE>
<TEXT>

5 SORU 5 CEVAP 
     ELÇİN ERGÜN-YILDIZ YAZICIOĞLU 

     Avrupa Birliği AB yasalarının TBMM’den geçmesinin ardından ilgili bakanlıklar yönetmelik hazırlığına başlarken, şu sorular gündeme geldi 
     
     1 Öncelikli olarak çıkarılması gereken yönetmelikler hangileri 
     TBMM’den geçen AB yasalarından bazılarının uygulanabilmesi için yönetmeliklere ihtiyaç var. Anadilde öğrenim ve yayın, cemaat vakıflarının mal edinmeleri, yurtdışında ya da Türkiye’de vakıf şubelerinin açılmasına ilişkin yönetmeliklerle Dernekler Kanunu yönetmelik gerektiren düzenlemeler arasında. 
     
     2 Yönetmelikleri kim, nasıl hazırlayacak 
     İlgili bakanlıklar hazırlayacak. Yönetmelikler hazırlanırken Adalet ve İçişleri bakanlıklarının görüşleri alınacak. Anadilde yayın yönetmeliğini hazırlayacak RTÜK, bir bakanlığa bağlı olmadığı için prosedürü ayrı olacak. İçişleri ve Adalet bakanlıklarından görüş alınarak hazırlanacak yönetmelik, RTÜK Üst Kurulu’nda ele alınacak. 
     
     3 Yönetmeliklerin çıkarılması için bir takvim var mı 
     AB, çıkarılan yasaların uygulama alanını görmek için bir yıl vade veriyor. Fakat Türkiye, Kopenhag Zirvesi’nde üyelik müzakere tarihlerini alabilmek için yasaların uygulama alanlarını bir an önce göstermek istiyor. Bu nedenle söz konusu yönetmeliklerin aralık ayına yetişmesi gerekiyor. 3 Kasım’da seçim yapılacağından yönetmelikler ekim sonuna kadar çıkarılacak. 
     
     4 Kürtçe gibi mahalli dillerde ders içeriklerini kim belirleyecek 
     Talim ve Terbiye Kurulu ders programını belirleyecek. 
     
     5 Yönetmeliğin çıkması kurs açılması için yeterli mi 
     Milli Eğitim Bakanlığı’nın öncelikle Kürtçe gibi mahalli dil öğrenimi yaptırabilecek öğretmenlere ilişkin kurallarını belirlemesi gerekiyor. Ancak öğretmen kadrosunu bakanlığın öngördüğü şekilde oluşturabilen ve yönetmelikteki kurs açabilme koşullarını yerine getirebilen kişiler, bu kursları açabilecek. 
     



 GÜNCEL 





















</TEXT>
</DOC>
