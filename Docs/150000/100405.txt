<DOC>
<DOCNO> 100405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/07/dunya/adun.html </URL>
<DATE> 2002/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Katar’daki üs bitti 
</HEADLINE>
<TEXT>
Saddam’ı vuracak merkez tamam 
ABD’nin Irak harekatı tartışıladursun, operasyon hazırlığına ilişkin en somut delil olan Katar’daki üssün eski ve yeni fotoğrafları yayımlandı 
     DIŞ HABERLER SERVİSİ 

     Irak’a yönelik muhtemel harekat gündemdeki yerini korurken, ABD’nin operasyona hazırlandığına ilişkin en somut deliller dün ABD basınında yayımlandı. New York Post gazetesinin birinci sayfasından verdiği uydu fotoğraflarında Katar’daki El Udeid Hava Üssü’nde altı ay gibi kısa bir sürede yapılan değişiklikler çarpıcı bir şekilde görülüyor. "Dijital Globe" isimli uydu şirketinin ticari Ikonos uydusu aracılığıyla 6 ay arayla çektiği fotoğraflar, ABD’nin hızla savaşa hazırlandığını, bu amaçla bölgedeki üslerini yenilediğini gösteriyor. 
     ABD’nin olası operasyonda komuta merkezi olarak kullanmayı düşündüğü El Udeid Hava Üssü pistinin yaklaşık 4 km uzatılması, bu pistin ağır bombardıman uçaklarının kalkışına uygun hale getirilmesi olarak yorumlandı. Geçtiğimiz aylarda üsse 3 bin 800 askeri barındırabilecek kapasitede bir de çadır kent yapılmıştı. Fotoğraflar karşılaştırıldığında yeni bir komuta kontrol merkezi, yeni cephanelikler ve tanklar için hangarlar inşa edildiği de belirgin bir şekilde görülüyor. Yüzlerce savaş uçağını alabilecek kapasitedeki saldırılara karşı güçlendirilmiş hangarların inşaatıysa sürüyor. 
     
     Pentagon rahatsız oldu 
     Savunma konularında uzman Küresel Güvenlik isimli düşünce kuruluşu yetkililerinden Tim Brown yaptığı analizde, El Udeid Hava Üssü’nün Suudi Arabistan’daki Prens Sultan Hava Üssü’nün yerini almasının beklendiğini de vurguladı. 
     Bu fotoğrafların birçok internet sitesinde yer almasıysa Pentagon yetkililerini rahatsız etti. 
     



 DÜNYA 












</TEXT>
</DOC>
