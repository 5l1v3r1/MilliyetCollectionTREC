<DOC>
<DOCNO> 115212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/yasam/yas09.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza dehşeti 
</HEADLINE>
<TEXT>

Otomobil, kamyonun altında parçalandı, aynı aileden üç kişi feci şekilde can verdi 
     AFYON DHA 

     Böyle kaza, böyle dehşet görülmedi. Afyon Çevreyolu’nda koyun sürüsüne çarpan kamyonun arkasındaki otomobil, karşı yönden gelen başka bir kamyonun altına girdi. Korkunç kazada otomobille birlikte aynı aileden üç kişi de feci şekilde parçalanarak can verdi. 
     Bir süre önce hizmete giren Afyon - Ankara Karayolu’nda meydana gelen kazaya, koyun sürüsü neden oldu. Afyon’dan İzmir yönüne giden İbrahim Sezer yönetimindeki kamyon, yolun karşısına geçmeye çalışan koyunlara çarptı. Kazada 15 koyun telef olarak yola yayılırken, bu sırada, ailesiyle otomobiliyle Afyon’a gelmekte olan Ahmet Kavas 28 , yoldaki ölü koyunları geç fark edince, direksiyon hakimiyeti kaybetti ve araç, karşı yönden gelen Sait Çaylar yönetimindeki kamyonun altına girdi. Yaklaşık 100 metre sürüklenen otomobilde Kavas, eşi Pakize Kavas ve 2 yaşındaki çocukları Faruk Kavas hayatını kaybetti. Kaza sonrası karayolu ulaşıma kapanırken, Kavas ailesinin cesetleri, Afyon Sivil Savunma ekiplerinin uzun uğraşları sonucu hurda halindeki araçtan güçlükle çıkarılabildi. 
     



 YAŞAM 
















</TEXT>
</DOC>
