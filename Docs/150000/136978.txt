<DOC>
<DOCNO> 136978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sontur26.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ'da snowboard yapan iki genç kayboldu... 
</HEADLINE>
<TEXT>

     Uludağ'da snowboard yapan iki genç, yoğun kar ve sis nedeniyle pistten çıkarak kayboldu. 
     Cep telefonuyla ailelerini arayarak kaybolduklarını bildiren iki gencin bulunması için jandarma dağ kurtarma ekipleri, bölgede arama çalışmalarına başladı. 
     Uludağ Kirazlıyayla'daki Doğa Oteli'nde tatilini geçiren Boğaziçi Üniversitesi öğrencisi Yasin Çelik 22 ile ailesiyle birlikte tatilini geçirmek üzere Bursa'ya gelen ve günübirlik Uludağ'a çıkan Üsküdar Hüseyin Avni Sözel Anadolu Lisesi öğrencisi Görkem Arıkan 17 , Oteller Bölgesi'nde snowbord kiralayarak kaymaya başladılar. 
     Uludağ'da pistte tanışan gençler, Kuşaklıkaya ile Tutyeli mevkileri arasında birlikte snowboard yaparken, yoğun kar yağışı ve sis nedeniyle yollarını şaşırarak pistin dışına çıktılar. Pistten çıktıklarını farkeden Çelik ve Arıkan, yaklaşık 2 saat önce ailelerini cep telefonuyla arayarak kaybolduklarını bildirdiler ve yardım istediler. 
     Gençlerin ailelerinin ihbarı üzerine harekete geçen Uludağ Jandarma Komutanlığı'na bağlı 3 Arama Kurtarma Timi, bölgede arama çalışmalarına başlarken, gençlerle cep telefonuyla görüşerek nerede olduklarını belirlemeye çalışıyor. 
     Bu arada, Uludağ'da bulunan ve çocuklarıyla zaman zaman cep telefonuyla görüşerek onlara cesaret ve moral veren ailelerin, endişeli bekleyişleri sürüyor. 
     





</TEXT>
</DOC>
