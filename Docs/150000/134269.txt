<DOC>
<DOCNO> 134269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/sondun18.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ile Klerides görüşmesi bitti... 
</HEADLINE>
<TEXT>

     KKTC Cumhurbaşkanı Rauf Denktaş ile Rum yönetimi lideri Glafkos Klerides arasında bugün yapılan görüşme sona erdi. Denktaş, görüşmeden sonra Cumhurbaşkanlığı'na dönüşünde yaptığı açıklamada, KKTC'nin BM Genel Sekreteri Kofi Annan'ın sunduğu planda yapılmasını istediği değişiklik önerilerinin Rum tarafınca reddedildiğini belirterek, iki tarafın Pazartesi günü ''olmazsa olmazları'' görüşme kararı aldığını söyledi. 
     Denktaş, bugünkü görüşmede Rum tarafının Türk önerilerine yanıtlarını verip vermediğinin sorulması üzerine, ''Bizim yaptığımız tadilat önerilerinin cevabını verdiler. Hiçbir şey kabul etmiyorlar, verilen cevap reddir'' dedi. 
     Rumların Annan planıyla ilgili tadilat isteğini sunup sunmadığı yönündeki bir soruya karşılık ise Denktaş, şunları söyledi 
     ''Eskiden sundukları tadilatlarda ısrar ediyorlar. Genel Sekreter'e gönderdikleri bir mektup vardı, onda ısrar ediyorlar. Ama işte, 'Her iki tarafın da elli-kırk paragraflık tadilatı varsa, bunlar üzerinde ısrar etmeyelim, olmazsa olmazlar nelerdir, bunlar üzerinde duralım' diyorlar. 
     Şimdi Pazartesi günü artık kaçınılmaz olan 'olmazsa olmazları' nelerdir onlara bakacağız. Her iki taraf da bunları getirme sözünü verdi. Dolayısıyla o çalışmayı yapacağız.'' Denktaş, gelinen aşamada üçüncü bir Annan planının gündemde olup olmadığına ilişkin bir soruya karşılık, ''Bu ana kadar gündemde böyle bir şey yok, bilmiyoruz. Her şeyi bizden aldıktan sonra üçüncü bir şey getirirler mi, getirmezler mi, o konu şu an bizim bilgimizde değil'' dedi. 
     ''Bu gelişme, 28 Şubat'a kadar bir imzanın söz konusu olmayacağı anlamına mı geliyor '' sorusuna ise Denktaş, ''Göreceğiz'' yanıtını verdi. 
     Denktaş ve Klerides, görüşmelerine Pazartesi günü devam edecek. 
     





</TEXT>
</DOC>
