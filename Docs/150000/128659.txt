<DOC>
<DOCNO> 128659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/04/guncel/gun03.html </URL>
<DATE> 2003/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Asansör hapse düşürdü 
</HEADLINE>
<TEXT>

Mersin’de bir gencin ölümüne yol açan asansör faciasıyla ilgili soruşturma sonunda yönetici, asansör firmasının sahibi ve iki teknisyen tutuklandı.... 
     ALİ ŞEN Mersin DHA 

     Mersin’de üniversite öğrencisi Gamze Ergün’ün 22 ölümü, kuzeni Hasan Ceylan’ın 19 da yaralanmasıyla sonuçlanan asansör faciası soruşturması sonunda 4 kişi tutuklandı. 
     Savcılık, asansör faciasıyla ilgili başlattığı soruşturmayı tamamladı. Cumhuriyet Savcısı İsmet Şenli tarafından olay yerinde keşif yapıldı ve ön bilirkişi raporu hazırlandı. Deliller ve ön bilirkişi raporunu değerlendiren nöbetçi savcılık da Ergün ailesinin oturduğu 11’inci Blok Yöneticisi Serpil Bebek ile asansör firması Akelsan’ın sahibi Cumali Akkoca, teknisyenler Özcan Oral ve Erdoğan Kılıç’ı tutuklanma isteğiyle nöbetçi mahkemeye sevk etti. Kazada ihmali olduğu iddia edilen 4 kişi "İhmal sonucu ölüme sebebiyet verme" suçundan tutuklandı. 
     
     YILBAŞI’NDA ÜZMÜŞTÜ 
     Erciyes Üniversitesi Japon Dili Bölümü son sınıf öğrencisi Ergün, yılbaşı gecesi kuzeni Ceylan ile sokağa çıkmak istedi. Oturdukları binanın 6’ncı katından asansöre binen Ergün ile Ceylan, asansörün arızalanıp 5’nci katta kalması sonucu mahsur kaldı. Kuzenlerin cep telefonuyla aradığı ailesi site görevlisine haber verdi. Görevlilerin çağırdığı asansör tamircileri Kılıç ve Oral, asansörü 6’ncı kata geri çekmeye başladı. Bu sırada çelik halat koptu ve asansör yaklaşık 20 metreden boşluğa çakıldı. Ağır yaralanan iki kuzenden Ergün kaldırıldığı hastanede yeni yılın ilk saatlerinde yaşamını yitirdi. 
     



 GÜNCEL 




















</TEXT>
</DOC>
