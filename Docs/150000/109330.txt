<DOC>
<DOCNO> 109330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/soneko23.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Karakoyunlu ''TEKEL'de 9,839 işçi daimi kadroya alındı'' 
</HEADLINE>
<TEXT>

     Devlet Bakanı Yılmaz Karakoyunlu, TEKEL'in değişik birimlerinde geçici işçi statüsünde çalışan 9 bin 839 işçinin, daimi kadroya geçirilmesi işlemlerinin bugün tamamlandığını bildirdi. 
     Devlet Bakanı Yılmaz Karakoyunlu, Özelleştirme İdaresi Başkanı Turgut Bozkurt ve Tekel Genel Müdürü Mehmet Akbay'ın katılımı ile düzenlediği basın toplantısında, TEKEL'de yürütülen özelleştirme ve geçici işçilerin kadroya geçirilmesi ile ilgili çalışmalar hakkında bilgi verdi. 
     Başbakanlık ve Hazine Müsteşarlığı'nın 14 Mayıs 2002'de yayımladığı, özelleştirme kapsamındaki kuruluşlarda dahil olmak üzere kamu iktisadi teşebbüslerinde çalışan geçici işçilerin kadroya alınmasına ilişkin genelge uyarınca, TEKEL bünyesinde, çok uzun zamandan beri istihdam ile ilgili bu çalışmanın yürütüldüğünü belirten Bakan Karakoyunlu, şu bilgiyi verdi 
     ''2001 ve daha önceki yıllarda sürekli olarak 12 ay çalışan geçici işçilerin daimi kadroya alınması, böylelikle istihndamın rasyonalizasyonu öngörülmüştü. Özelleştirme İdaresi Başkanlığı, Maliye Bakanlığı, Yüksek Denetleme Kurulu, Devlet Planlama ve Hazine müsteşarlıkları, Devlet Personel Başkanlığı, Türkiye İş Kurumu'nun uzun ve derinlikli çalışmaları sonucu, bugün nihayete erdirildi. Tekel'in değişik birimlerinde çalışan 9 bin 839 geçici işçi bugünden itibaren kadroya alındı.'' TEKEL'deki geçici işçilerin daimi kadroya alınmasına ilişkin evrakı da basın toplantısı sırasında imzalayan Bakan Karakoyunlu, geçici işçilerin daimi kadroya alınması uygulamasının, özelleştirme kapsamındaki kuruluşlardan ilk kez TEKEL'de yapıldığını da vurguladı. 
     
     TELEKOM VE ŞEKER FABRİKALARI HAZIR 

     Devlet Bakanı Yılmaz Karakoyunlu, Özelleştirme İdaresi Başkanlığı'nın şu ana kadar Telekom, şeker fabrikaları ve enerji santrallarıyla ilgili olan özelleştirmeye hazır noktaya gelmiş durumda olduğunu söyledi. 
     Toplantıda Özelleştirme İdaresi Başkanı Turgut Bozkurt ile Tekel Genel Müdürü Mehmet Akbay da hazır bulundu. 
     Karakoyunlu, toplantıda yaptığı açıklamada, Özelleştirme İdaresi Başkanlığı'nın kendi kanununun tanıdığı sorumluluklar ve hizmet anlayışı çerçevesinde önemli gelişmeler kaydettiğini anlattı. 
     Özelleştirmelerin gerçekleştirilmesi için hem idari kademelerde alınması gereken tedbirlerin belirlendiğini, hem de yasal olarak düzenlenmekte olan ihtiyaçların tespit edildiğini kaydeden Karakoyunlu, ''Bu çerçevede Özelleştirme İdaresi Başkanlığı şu ana kadar Telekom, şeker fabrikaları ve enerji santrallarıyla ilgili özelleştirmeye hazır noktaya gelmiş durumdadır'' dedi. 
     
     ÖZELLEŞTİRME ÇALIŞMALARINDA SON DURUM 

     Bakan Karakoyunlu, Telekom bünyesinde uygun bir özelleştirme gerçekleştirmek amacıyla danışman bir şirketin tutulduğunu ve bu danışman şirketin çalışmalarını tamamladığını, özelleştirmenin gerçekleştirilmesini sağlayacak çözüm önerileri de bir rapora bağlayarak idareye teslim ettiğini anlattı. 
     Karakoyunlu, Telekom'un özelleştirilmesinin kendi yasasından kaynaklanan özelliklerini, niteliklerini uygun şekilde faaliyete geçirilerek özelleştirileceğini kaydetti. Şeker fabrikalarının özelleştirilmesiyle ilgili olarak da Karakoyunlu, bu konuda Sanayi Bakanlığı ve Hazine Müsteşarlığı ile yapılan ortak çalışmalar sonucunda şeker fabrikalarının özelleştirilmesine ilişkin Özelleştirme Yüksek Kurulu'nun ÖYK karar suretinin hazırlanmış durumda olduğunu bildirdi. 
     Karakoyunlu, ''Önümüzdeki günlerde bunların da faaliyete geçmesi için hazırlıklarımızı tamamlamış durumdayız'' diye konuştu. 
     Bakan Karakoyunlu, enerji santrallarının özelleştirilmesine de değinirken, 22 üretim ve 19 dağıtım biriminin özelleştirme kapsamına alınacağını dile getirdi. İsimlerin Özelleştirme İdaresi Başkanlığı'na bildirildiğini ve gruplaştırılmasının sağlandığını kaydeden Karakoyunlu, ''Önümüzdeki Nisan ayına kadar bunların özelleştirilmesinin gerçekleştirilmesi söz konusudur'' dedi. Bakan, Ekim ayından itibaren faaliyete geçeceklerini de bildirdi. 
     Karakoyunlu, Bursa ve Eskişehir'deki doğalgaz özelleştirilmesiyle ilgili olan karar suretinin de sonuçlarıldığını açıklarken, Özelleştirme Yüksek Kurulu ÖYK kararına göre 2003 Nisan ayına kadar bunların özelleştirmesinin temin edileceğini söyledi. 
     Yılmaz Karakoyunlu, Türk ekonomisinde devletin mümkün olan azami ölçüde ekonomiden elini çekerek sadece düzenleyici ve denetleyici bir görev anlayışı içinde yer almasını temin etmek amacıyla yeni özelleştirme imkanlarının da araştırıldığını kaydetti. 
     
     ÜZÜM FİYATLARI 

     Bakan Yılmaz Karakoyunlu, geçen hafta Tekel Genel Müdürü Mehmet Akbay ile Manisa'ya giderek üzüm fiyatlarını açıkladıklarını hatırlatırken, fiyatların açıklanması sırasında Manisa'da son günlerde aşırı yağış nedeniyle zarar gören üreticilerin bu zararlarını telafi edecek bir fiyat politikasının uygulanmasına karar verildiğini bildirdi. 
     Karakoyunlu, Tekel Genel Müdürü Akbay'ın ve yönetim kurulunun üreticilerin zarar ve mağduriyetini gidermeye yönelik bir fiyat politikası uyguladığını kaydederken, üreticinin verilen fiyatlardan çok memnun olduğunu ve böylelikle zararını telafi etme imkanını elde ettiğini sözlerine ekledi. 
     
     MİLLİ PİYANGO VE HAVA MEYDANLARI DA ÖZELLEŞECEK 

     Devlet Bakanı Yılmaz Karakoyunlu, basın toplantısının ardından gazetecilerin sorularını yanıtladı. 
     MPİ, DHMİ ve TİGEM gibi kuruluşların özelleştirilmesine ilişkin bir soruya karşılık Bakan Karakoyunlu, şunları söyledi 
     ''MPİ, DHMİ ve TİGEM gibi kuruluşların özelleştirilebilir nitelikte olduğunu, dolayısıyla özelleştirme kapsamına alınmasına ilişkin çalışmaların bağlı oldukları bakan veya bakanlıklarla temas ederek ortak bir zemine kavuşturmak, sonra da hükümete teklif ederek Özelleştirme Yüksek Kurulu'nda ÖYK karara bağlayarak kapsama alınacak. Bu bir düşüncedir.'' Bu kuruluşlarda gelirler belli hizmetlere tahsis edilmiş durumdadır. Örneğin Milli Eğitimi Güçlendirme, Silahlı Kuvvetleri Güçlendirme gibi çalışmalara yapılan tahsisler sürecek. Sadece idarelerde kalan gelirlerde bir özelleştirme söz konusu olacak.'' ÖİB Başkanı Turgut Bozkurt da aynı konuyla ilgili olarak bu kurumların özelleştirilmesinin idare ile bakanlık arasında düşünce safhasında olduğunu vurguladı. 
     ''Tekel özelleşmiş olsaydı, üzüme aynı fiyatı verir miydiniz '' sorusunu Bakan Karakoyunlu, şöyle yanıtladı 
     ''Son 2 yıl itibariyle bizim üreticilerimize uygulanan fiyat politikası IMF'ye verilen taahhütler çerçevesinde ve kabul edilen istikrar programı istikametindedir. O tarihlerde yapılan zamlar, maalesef istenen ölçekte değildir. 2000 yılı itibariyle üzüm fiyatlarındaki artış yüzde 27, 2001 itibariyle yüzde 39 düzeyindedir. Her iki yıl itibariyle Tekel'den sadece istikrar programı istikametinde bir fiyat istenmiştir. 2000 yılında alınması gereken 47 bin ton kuru üzüm yılı içinde alınamamış, dolayısıyla 2002 yılına sirayet söz konusudur.'' Karakoyunlu, üzüme verilen alım fiyatının hem enflasyon, hem de ürün tedariki için gerekli olduğunu belirterek, ''aksi halde kuru üzüm ihtiyacını karşılamak mümkün değildi'' dedi. 
     Bakan Karakoyunlu, bu yıl 120 bin yaş, 60 bin ton da kuru üzüm alınmasının planlandığını bildirdi. 
     Aynı soruyu yanıtlayan Tekel Genel Müdürü Mehmet Akbay, Tekel'in 2001 yılında üreticiden ihtiyacının 10-15 bin ton altında ürün alabildiğini, daha sonra ihtiyacını Tariş'ten 780 bin liraya karşılayabildiğini, bu nedenle verilmiş olan alım fiyatının doğal olduğunu söyledi. 

     
</TEXT>
</DOC>
