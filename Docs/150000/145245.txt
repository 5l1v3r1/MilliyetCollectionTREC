<DOC>
<DOCNO> 145245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sondun42.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair ''Irak savaşında büyük aşama kaydettik'' 
</HEADLINE>
<TEXT>

     İngiltere Başkanı Tony Blair, Irak savaşında büyük bir aşama kaydettiklerini söyledi. 
     Operasyonun zaman alacağını ve Irak direnişi karşısında azim gerektiğini belirten Blair, çarşamba günü ABD Başkanı George Bush ve BM Genel Sekreteri Kofi Annan'la bir araya geleceğini ifade etti. 
     Blair, Amerikan ve İngiliz birliklerinin Bağdat'a doğru, ''tamamen planlandığı'' şekilde ilerlediklerini söyledi. 
     Blair, Başbakanlık'ta düzenlediği basın toplantısında, ABD-İngiliz öncü birliklerinin Kerbela'ya ulaştıklarını ve Irak Devlet Başkanı Saddam Hüseyin'in seçkin askerlerinden oluşan Cumhuriyet Muhafızları ile karşı karşıya geldiklerini belirtti. 
     Blair, kötü hava şartlarına rağmen Cumhuriyet Muhafızları Medine Tümeni'nin ağır bombardıman altında olduğunu kaydetti. 
     Blair ayrıca, ABD ve İngiltere'nin, Irak'ta savaş sonrası BM'nin rolünün büyük önem taşıyacağı konusunda görüş birliğine vardıklarını söyledi. 
     Blair, korku içinde olduğunu belirttiği Irak halkına seslenerek, ''Bu kez sizi yüzüstü bırakmayacağız, Saddam gidecek ve geleceğiniz daha parlak olacak'' dedi. 
     Düzenlediği basın toplantısında, bu savaşın, 1991'dekine benzemediğini söyleyen Blair, hedefin, Saddam rejiminin ve elindeki kitle imha silahlarının olduğunu vurguladı. 
     Bağdat'a doğru ilerleyişin harekatın önemli bir parçasını oluşturduğunu kaydeden Blair, Amerikan askerlerinin Kerbela bölgesinde olduğunu, Ümmü Kasr'ın ise İngiliz askerlerinin elinde bulunduğunu ifade etti. 
     Uzun sürse de Irak güçlerinin direnişinin kırılacağı görüşünü dile getiren Blair, ülkede yaşanan insani felaketin savaş nedeniyle olmadığını kaydetti ve ''Burada zaten bir insani felaket vardı. Irak halkının yüzde 60'ı yardımlarla yaşıyordu'' dedi. 
     İnsani yardım sorununu çözmek ve Irak'ın yeniden yapılanmasını sağlamak için Saddam sonrasında BM'ye büyük görev düşeceğini anlatan Blair, yarın ABD'ye gideceğini, Başkan George W. Bush bu konuları ayrıntılı olarak görüşeceğini, bir sonraki gün de New York'ta BM Genel Sekreteri Kofi Annan ile Irak konusunda biraraya geleceğini bildirdi. 
     Blair, Ümmü Kasr limanı çevresindeki mayınların temizlenmesinden sonra Galahad gemisinin limana yanaşarak, insani yardım getireceğini de söyledi. 
     




</TEXT>
</DOC>
