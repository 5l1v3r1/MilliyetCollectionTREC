<DOC>
<DOCNO> 109554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sontur08.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İncirlik üssü sivil uçuşlara açılıyor... 
</HEADLINE>
<TEXT>

     Adana Valisi Oğuz Kağan Köksal, Adana Havaalanı'nın, pist yapım ve onarım çalışmaları nedeniyle hava trafiğine kapatılacağı dönemde, İncirlik Üssü'nün sivil uçuşlara açılması yönündeki girişimlerinin son aşamasına geldiğini bildirdi. 
     Vali Köksal, yazılı açıklamasında, Adana Havaalanı'nın 4 Kasım-31 Aralık arasında hava trafiğine kapatılması nedeniyle Devlet Hava Meydanları İşletmeleri DHMİ Genel Müdürlüğü'nün uçuşların Gaziantep Havaalanı'na yönlendirilmesi yönündeki önerisi sonrasında, merkez İlçe Yüreğir'in İncirlik Beldesi'ndeki üsten yararlanılmasını sağlamak amacıyla girişimler başlattıklarını kaydetti. 
     Köksal, ''Odalar ve sivil toplum kuruluşlarından gelen talepler doğrultusunda, Adana Havaalanı'nın hizmete kapatılacağı dönemde İncirlik Üssü'nün sivil uçuşlara açılması yönünde bir dizi görüşme yapılmıştır. Temaslarımız son aşamasına gelmiştir. Durumun kesinleşmesinin ardından konu kamuoyuna bildirilecektir'' dedi. 
     





</TEXT>
</DOC>
