<DOC>
<DOCNO> 138989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo30.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 4 gün sonra sahada çalıştı... 
</HEADLINE>
<TEXT>

     Malatyaspor ile yapacağı lig maçının hazırlıklarını kar yağışı nedeniyle kapalı salonda sürdüren Fenerbahçe, 4 gün sonra çim sahada idman yaptı. 
     Dereağzı Tesisleri'nde temizlenen sahada teknik sorumlu Oğuz Çetin yönetiminde yapılan idmanda futbolcular koşu, pas, yarı sahada çift kale maçın ardından tam saha çift kale maç yaptı. 
     Yaklaşık 1.5 saat süren antrenman, zaman zaman tipi şeklinde yağan kar yağışı altında gerçekleştirildi. 
     Antrenmana tedavileri süren Serhat ile Kemal, A 2 Mili Futbol Takımı'nda bulunan Ceyhun, Hakan, Ali Güneş, Almanya'da tedavi olan Steviç katılmadı. Sakat olan İsmail, takımdan ayrı çalıştı. 
     Sakatlığı nedeniyle bir süredir tedavi olan Mustafa, bugün takımla çalıştı. Tecrübeli futbolcu yarım sahada yapılan çift kale maçtan sonra tam saha çift kale maçta yer almayarak, tesislere gitti. Bu futbolcunun kendisini fazla zorlamamak için idmanı yarıda bıraktığı bildirildi. 
     
     İDMANIN YILDIZI VLADİMİR 
     Fenerbahçe'de bugün yapılan idmanda Rus futbolcu Vladimir, attığı goller ve hırsıyla göz doldurdu. 
     Yarı sahada yapılan çift kale maçta 4 gol atan Rus futbolcu, as takımın yedek takımı 1-0 yendiği tam saha maçta da fileleri havalandırdı. 
     
     SERHAT'IN DURUMU BELİRSİZ 
     Uzun süredir dizinde ödem bulunan ve tedavi olan Serhat, Malatyaspor maçında oynayamayacağını açıkladı. 
     Milli futbolcu, Sağlık Kurulu Başkanı Prof.Dr. Ömer Taşer'e muayene olduğunu, Taşer'in kendisine 2-3 hafta dinlenmesi gerektiğini söylediğini kaydetti. 
     Kulüp doktoru İsmail Başöz ise Serhat'ın dizindeki ağrıların uzun süredir devam ettiğini belirterek, ''Ancak ne zaman oynayacağı konusunda ben bir süre veremem. Daha önce de ağrıları olduğu halde ihtiyaç olduğu için Beşiktaş maçında oynamıştı. Dizinde ödem olduğu için ağrı yapıyor. Tedavisini sürdürüyoruz'' diye konuştu. 
     
     SOL KANATTA ERHAN ALBAYRAK OYNADI 
     Tam saha çift kale maçta teknik sorumlu Oğuz Çetin, sol kanatta cezalı olan Abdullah'ın yerine Erhan Albayrak'a yer verdi. 
     Antrenman maçında as takımda savunmada Fatih, Mirkoviç, Ümit, orta sahada Tuncay, Yusuf, Johnson, Ogün, Erhan ve forvette Rebrov ile Vladimir görev yaptı. 
     Maç sırasında Erhan'a sürekli uyarılarda bulunan Çetin'in bu futbolcuyla birlikte Malatyaspor maçında Yusuf'un yerine Ceyhun, Ogün'ün yerine de Hakan'ı oynatması bekleniyor. 
     Bu arada, Oğuz Çetin, PAF takımından Can, Kerim, Fahri ve Erhan'a da A takımıyla birlikte idman yaptırdı. 
     Fenerbahçe, yarın yine Dereağzı Tesisleri'nde yapacağı idmanla hazırlıklarını sürdürecek. Sarı-lacivertlilerde bu akşam bekar futbolcular Samandıra Tesisleri'nde kampa girecek. Diğer futbolcuların da yarın kampa alınacağı öğrenildi. 
     Öte yandan, teknik sorumlu Oğuz Çetin, 27 Şubat Perşembe günü Samandıra Tesisleri'nde basın toplantısı yapacak. 
     Diğer yandan, antrenmanın sonuna doğru tesislere gelen asbaşkan Mahmut Uslu, bazı futbolcularla sohbet etti. 
     
     FATİH İÇİN TAHKİM KURULU'NA BAŞVURULDU 
     Fenerbahçe'nin, Beşiktaş maçında İbrahim'in üzerine bastığı için 3 maç ceza alan Fatih'in cezasında indirim yapılması için Tahkim Kurulu'na başvurduğu öğrenildi. 
     Tam saha çift kale maçta Oğuz Çetin'in as takımda oynattığı milli futbolcu, 27 Şubat Perşembe günü toplanacak Tahkim Kurulu'nun cezasında indirim yapması durumunda Malatyaspor maçında oynayabileceğini söyledi. 
     





</TEXT>
</DOC>
