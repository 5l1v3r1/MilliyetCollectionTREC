<DOC>
<DOCNO> 141783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sondun06.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Norah Jones, ticari radyoların yayın akışını değiştirdi... 
</HEADLINE>
<TEXT>

     5'i kişisel 8 Grammy ödülü alarak büyük bir başarıya imza atan buğulu sesli caz şarkıcısı Norah Jones, başarısıyla ABD'deki ticari radyoların çaldıkları müzik türünü değiştirmelerine neden oldu. 
     Ünlü olmadan kısa süre önce Bodrum'da çalışan Jones'un yılın albümü dahil olmak üzere 8 Grammy ödülü alan ve dünyada 8 milyondan fazla satan ''Come Away With Me'' adlı albumündeki parçalar, son 20 yıldır caz müziğini ihmal eden ve pop, rap ve hard rock tarzı müzikten başka birşey çalmayan ticari radyolarda sıkça duyulur oldu. 
     Albümüyle Türk müzik adamı Arif Mardin'e de yılın yapımcısı ödülünü kazandıran Jones'un başarısından sonra caz tarzı müziğe daha fazla yer vermeye başlayan radyolardan New York'ta yayın yapan pop radyosu WHTZ'in Program Müdür Yardımcısı Sharon Dastur, Jones'un parçalarının Grammy adaylığı ve ödüllerini toplamasından sonra iyice popüler olduğunu belirtti. 
     Jones'un başarısının pop radyolarında caz gibi müzik türlerinin gözardı edilmemesi gerektiğini ortaya koyduğunu anlatan Dastur, programcıların artık ''uç müzik'' döneminin sona ermekte olduğunu anlamaya başladıklarını kaydetti. 
     MTV ve VH1 gibi müzik televizyonları da yayın akışlarında ve özel programlarında genç sanatçının parçalarına yer vermeye başladılar. 
     Bu arada, albümü milyonlar satan ve dünya çapında üne kavuşan Amerikalı sanatçı, diğer meşhur isimlerin tersine eski mazbut yaşantısına devam ediyor. 
     Britney Spears, Madonna gibi yıldızların gösterişli malikanelerde oturmalarının tersine New York'un Brooklyn bölgesine 2 odalı bir kiralık apartman dairesinde yaşamayı sürdüren Norah Jones, ayrıca bugünlerde ikinci albümü için stüdyoya girmeye hazırlanıyor. Ünlü Hintli sitar ustası Ravi Shankar'ın kızı olan Jones, yazın Kanada'yı da kapsayan bir Kuzey Amerika turnesine çıkacak. Dünyanın en önemli müzik festivallerinden birisi olan Kanada'daki Montreal Caz Festivali'ne de katılacak genç sanatçının son dönemde caz müziğine katkılarından ötürü festivalin yıldızı olması bekleniyor. 
     





</TEXT>
</DOC>
