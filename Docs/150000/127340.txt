<DOC>
<DOCNO> 127340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/dunya/dun03.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore kaşınıyor 
</HEADLINE>
<TEXT>

ABD’nin atom bombası üretmesinden korktuğu K. Kore, uluslararası nükleer denetçilerini kovuyor 
     SEMA EMİROĞLU New York 

Hedefteki santral 
ABD’nin atom bombası üretmek amacıyla kullanılmasından endişe ettiği Yonbyon Nükleer Reaktörü’nün uzaydan görünüşü. 

     ABD ile 1994’te yaptığı anlaşmayı ihlal ederek kapalı bir nükleer santralı faal hale getiren Kuzey Kore, şimdi de Birleşmiş Milletler’in BM iki denetçisini sınır dışı etmeye hazırlanıyor. Faaliyetleri durdurulan nükleer tesisleri gözlemlemek üzere BM’ye bağlı Uluslararası Atom Enerji Ajansı IAEA tarafından Kuzey Kore’ye gönderilen iki denetçinin ülkeden çıkarılacağı duyuruldu. 
     Dünyada yeni bir gerginliğe yol açabilecek gelişmeler, BM’yi harekete geçirdi. Durumu, "Kuzey Kore nükleer kumar oynuyor" sözleriyle değerlendiren IAEA, 6 Ocak’ta konuyu görüşmek üzere yönetim kurulunu olağanüstü toplantıya çağırırken, bu toplantı sonunda BM Güvenlik Konseyi’nin devreye girmesinin isteneceği belirtiliyor. Kurum sözcüsü Mark Gwozdesky, en büyük kaygılarının Yonbyon reaktöründe plütonyum üretilebilmesi ihtimali olduğunu söyledi. 
     
     Birkaç ayda atom bombası 
     IAEA, özellikle 8 bin adet kullanılmış yakıt çubuğunu barındıran depodan ve bu çubuklardan plütonyum elde edebilecek bir laboratuvarın varlığından endişe duyuyor. 
     İstihbarat uzmanları, kullanılmış yakıt çubuklarındaki plütonyumdan birkaç ay içinde dört ya da beş adet nükleer silah elde edilebileceğini belirtiyorlar. K. Kore’nin bir ya da iki nükleer silaha sahip olduğu sanılıyor. 
     



 DÜNYA 












</TEXT>
</DOC>
