<DOC>
<DOCNO> 138688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/yasam/yas05.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adı değişti şimdi sıra kaderinde 
</HEADLINE>
<TEXT>

Yoksul bir ailenin görmeyen kızıydı Yaren.’ İyi bakılacak birine verilince adı da Aleyna’ oldu. Yeni annesi gözünü açtıracak ama parası yok 
     BAHRİ KARATAŞ İzmir DHA 

     İzmir Çiğli Evka 6’da oturan İlknur ve Levent Yetişkin çiftinin Temmuz 2001’de bir çocukları daha oldu. Bu, Yetişkin çiftinin dördüncü çocuğuydu ve ona Yaren’ adını koydular. 
     Gözleri doğuştan sorunluydu Yaren’in, biraz büyüyünce anlaşıldı ki, gözleri görmüyordu. Zaten yoksul olan ailesi doktorların bu teşhisi üzerine iyice yıkıldı. 
     Anne İlknur Yetişkin, bir gün kucağında bebeği bir iş için gittiği emlakçıda ona bakamayacağını anlatırken içeriye giren Sevgi Dağ, bu konuşmaya şahit olunca Yaren’in de hayatı değişti. Bebeği kucağına alıp seven Dağ’a anne Yetişkin, "İstiyorsan onu sana vereyim" dedi. 
     
     Ameliyat olursa görecek 
     Sevgi Dağ, eşinden boşanmış ve yalnız yaşıyordu. Küçücük bebeğin düştüğü durum içini acıtınca Yaren’i sahiplendi, onu kendi nüfusuna geçirdi. 
     Üç aylıkken aldığı ve şimdi 1.5 yaşında olan küçük Yaren’in adını da Aleyna olarak değiştirdi. 
     Sevgi Dağ, gözleri görmeyen Aleyna’nın evlat edindikten sonra yaşadıklarını şöyle anlatıyor "Annesinin sorunları vardı. Bebeğin iki gözü de görmüyordu. Doktora götürüp tedavisini yaptırdım. Ameliyatla tek gözünün açılacağını söylediler. O, benim bir parçam ve kendi çocuğum gibi seviyorum. Onsuz bir dünya düşünemiyorum. Yaklaşık 1.5 yıldır gitmediğim doktor ve hastane kalmadı. Tek isteğim gözlerinin açılıp dünyayı görebilmesi. Ama bunun için çok para gerekiyor ve benim bu parayı bulmam imkansız." 
     Bir şirkette çalışan ve mesai sırasında aklının evde kaldığını dile getiren Sevgi Dağ sözlerini şöyle bitiriyor "Eve girdiğimi anlayınca anne’ diye sesleniyor. İnşallah bir hayırsever çıkar da ameliyat için gerekli parayı verir. O zaman dünyalar benim olur.." 
     



 YAŞAM 
















</TEXT>
</DOC>
