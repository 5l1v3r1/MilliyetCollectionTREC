<DOC>
<DOCNO> 132960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/24/son/sonspo35.html </URL>
<DATE> 2003/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlar Basketbol Ligi'nde derbi heyecanı... 
</HEADLINE>
<TEXT>

     Türkiye Bayanlar Basketbol Ligi'nde Fenerbahçe, yarın ezeli rakibi Galatasaray'ı kendi sahasında ağırlayacak. 
     Kadıköy Caferağa Spor Salonu'nda saat 15.00'de başlayacak karşılaşmayı Mehmet Keseratar-Çağlar Keşkek hakem ikilisi yönetecek. Ligin ilk yarısında yapılan karşılaşmayı Fenerbahçe 69-56 kazanmıştı. 
     Fenerbahçe Menajeri Murat Yosmaoğlu, yarınki maçta favori olmalarının önemli olmadığını belirterek, ''Ligde 9. olmasına rağmen ezeli rakibimizi hafife almıyoruz. Fenerbahçe-Galatasaray derbileri çekişmeli geçer. Bizim şampiyonluk hedefimiz var. Güzel bir oyunla galip gelmek istiyoruz. Başkanımız Aziz Yıldırım ve yönetim kurulu üyeleri de bizi bu maçta yalnız bırakmayacak'' diye konuştu. 
     Antrenör Zafer Kalaycıoğlu ise Galatasaray'ı ilk maçta yendiklerini ifade ederek, ''Rövanşı vermek istemiyoruz. Son zamanlarda bizi ihmal etmeye başlayan taraftarlarımızı, bu maça bekliyoruz. Kadıköy'de bizi yalnız bırakmasınlar'' dedi. 
     Galatasaray Antrenörü Canan Bakır ise bu sezon Fenerbahçe'nin yaptığı yatırım ile kendilerinin yaptığı yatırım arasında çok büyük fark olduğuna dikkati çekerek, ''Biz hiç yabancı oyuncu almadan, genç takımla oynuyoruz. Amacımız genç takımı yetiştirmek, 2004-2005'de başarılı olmak. Fenerbahçe'nin yabancısı ve 4-5 milli oyuncusu var. Biz yarınki maçta elimizden geleni yapacağız'' diye konuştu. 
     





</TEXT>
</DOC>
