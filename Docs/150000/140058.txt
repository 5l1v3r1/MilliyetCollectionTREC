<DOC>
<DOCNO> 140058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sondun02.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
The Washington Post Bush, savaş planını yeniden yazabilir 
</HEADLINE>
<TEXT>

     The Washington Post gazetesi, Amerikan askerlerinin Türk topraklarında konuşlandırılmasının yanı sıra Türk askerinin Kuzey Irak'a gönderilmesini öngören hükümet tezkeresinin TBMM tarafından kabul edilmemesinin, ABD Başkanı George Bush yönetiminin savaş planlarını yeniden yazmasına neden olabileceğini yazdı. 
     Gazetenin Philip Pan imzalı, Ankara çıkışlı haberinde, TBMM'nin bu hafta yeniden kararı oylamaya sunabileceği belirtildi. 
     ABD Savunma Bakanlığı Pentagon'un haftalardır Türkiye'nin iznini beklediği ifade edilen haberde, Amerikan yönetiminin bir yetkilisinin, Türkiye'deki oylama için ''çok büyük mesele'' dediği de aktarıldı. 
     Aynı yetkili, gazeteye açıklamasında, Amerikan yönetiminin, Türk hükümetinin bir sonraki hareketi için ''bekle gör'' politikası izlemek veya hemen birlikleri Kuveyt'e yönlendirmeyi içeren B planını devreye sokmak arasında karar vermesi gerektiğini kaydetti. 
     Haberde, TBMM'nin kararının, ''Irak'a karşı savaşta uluslararası destek kazanmaya yönelik ABD çabalarına başka bir darbe olduğu'' da ifade edildi. 
     Washington Post'un haberinde Türk hükümetinden bir yetkilinin, ''henüz bir strateji belirlemedik. Ya kararı yenileyip tekrar deneyeceğiz veya bunun, Türk halkının görüşü olduğunu söyleyeceğiz ve yabancı askerleri Türk topraklarına almayacağız'' dediği belirtildi. 
     Washington Post, Türkiye seçeneği olmazsa ABD'nin, havadan indirerek getireceği daha hafif bir gücü kuzeye yerleştireceğini, ancak Türk üsleri olmadan, Amerikan askerlerine cephane, yiyecek ve yakıt sağlamanın çok zorlaşacağını belirtti. 
     





</TEXT>
</DOC>
