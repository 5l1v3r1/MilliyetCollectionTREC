<DOC>
<DOCNO> 134415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/01/siyaset/siy04.html </URL>
<DATE> 2003/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker, savaş yetkisi istedi 
</HEADLINE>
<TEXT>

Irak operasyonunun masaya yatırıldığı MGK’da Türkiye’nin K. Irak’a "insani ve savunma" amaçlı girmesi gerektiğini belirten askeri kanat, siyasi iradenin şart olduğunu vurguladı 
     BARKIN ŞIK Ankara 

     Milli Güvenlik Kurulu MGK , TSK’nın Kuzey Irak’ta öngördüğü askeri önlemlere ilişkin kararların bir takvim doğrultusunda Meclis tarafından çıkartılması için tavsiye kararı aldı. Söz konusu görüş, askeri kanadın "Siz siyasi karar almazsanız, buraları 100 yıl unutun" tespiti üzerine oluştu. "Aktif savunma" konusunda da, "Türkiye’ye saldırı olması halinde aynı şekilde karşılık verilmesi" MGK’da benimsendi. 
     "Takvim baskısı altında" Irak ve Kıbrıs’ı görüşen MGK’da, askeri kanat, gelinen noktada siyasi iradenin oluşmasının şart olduğu ve konunun TBMM’ye taşınması gerektiğini ifade etti. 
     
     Aktif savunma’ 
     Askeri kanat, Türkiye’nin Kuzey Irak’a "insani ve savunma" amaçlı, ulusal çıkarları gereği girmesi gerektiğini kaydetti. Kuzey Irak’ta insani amaçlı çalışmaların Van Jandarma Asayiş Bölge Komutanlığı’nca, savunmanın 7. Kolordu Komutanlığı’nca "aktif" olarak yapılmasının planlandığı MGK üyelerine aktarıldı. Toplantıda, "aktif savunma" konusuna ise, "Bize karşı bir saldırı gerçekleşirse aynı şekilde karşılık vereceğiz" şeklinde açıklık getirildi. 
     
     Uluslararası yasallık 
     Genelkurmay Başkanlığı ile ABD askeri makamları arasında yürütülen planlamalar ve Washington’ın keşif faaliyetlerinin ardından başlatmayı planladığı inşaat faaliyetleri de MGK’da ele alındı. Genelkurmay Başkanlığı ve Dışişleri Bakanlığı da, konuyla ilgili detaylı raporları MGK’ya sundu. Washington’ın, üslerin kullanımı ve asker konuşlandırmak için daralan zaman nedeniyle Ankara’ya yaptığı baskı, Türkiye’nin de operasyon için "uluslararası yasallık ve oydaşlık" istemesi toplantıda görüşüldü. 
     "Irak petrollerinin Irak halkının malı" olduğu vurgulanan toplantıda, Türkiye’nin, Irak’ta federasyondan değil, üniter yapıdan yana olduğu da dile getirildi. 
     
     Kıbrıs’ta tek ses olunmalı 
     MGK’nın ikinci önemli maddesini Kıbrıs ve Annan Planı oluşturdu. KKTC Cumhurbaşkanı Denktaş’la AKP lideri Erdoğan arasında restleşmelere neden olan belge ile müzakere süreci masaya yatırılırken, "Kıbrıs sorunu sadece Kıbrıs Türkünün meselesi değildir. Türkiye, stratejik çıkarlarını gözetmek durumundadır" tespiti yapıldı. "Siyasi iradenin, Kıbrıs sorunu konusunda tek ses ve tek yumruk olarak, dağınık bir görüntü vermemesi" konusunun seslendirilerek, benimsendiği toplantıda ve yapılan açıklamada, Denktaş’a verilen destek yinelendi. 
     
MGK bildirisi      MGK’nın tarihi uzunluktaki bildirisinde şöyle denildi "Türkiye, BM Güvenlik Konseyi’nin 1441 sayılı kararı uyarınca Irak’ın kitle imha silahlarından arındırılması gereğine inanmaktadır. Bu amaçla, Irak yönetiminin, BM silah denetçilerinin faaliyetleri çerçevesinde şimdiye dek ortaya koyduğu işbirliğini aktif biçimde ve zaman yitirmeden sergilemesi önem taşımaktadır. Uluslararası toplumu tatmin edecek bilgi ve belgeleri süratle BM ile paylaşması, tüm bölge ülkelerinin de çıkarınadır. Barışçı bir çözüm yönünde çaba harcanmaya devam edilmesi Türkiye bakımından h l öncelikli bir hedeftir. Türkiye barışçı bir çözümü yeğlemekle birlikte, askeri bir operasyon kaçınılmaz olduğu takdirde, ulusal çıkarlarını koruyacak önlemler almaktan da geri kalmayacaktır. Anayasamız’ın 92. maddesinin aradığı uluslararası yasallık koşulunun gerçekleşmesine bağlı olarak, istenmeyen olası gelişmelere karşı, tümüyle Türkiye’nin ulusal çıkarlarını korumak üzere gerekli görülecek askeri önlemlere işlerlik kazandırılmasına yönelik kararların alınmasını sağlayacak adımların, bir takvim uyarınca hükümetçe atılması konusunda tavsiyede bulunulması kararlaştırılmıştır." 
     
92. madde      Milletlerarası hukukun meşru saydığı hallerde savaş hali ilanına ve Türkiye’nin taraf olduğu milletlerarası antlaşmaların veya milletlerarası nezaket kurallarının gerektirdiği haller dışında, TSK’nın yabancı ülkelere gönderilmesine veya yabancı silahlı kuvvetlerin Türkiye’de bulunmasına izin verme yetkisi TBMM’dedir." 
     
     



 SİYASET 













</TEXT>
</DOC>
