<DOC>
<DOCNO> 103151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/21/son/soneko14.html </URL>
<DATE> 2002/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
1999 TOFAŞ'larda fenni muayene krizi... 
</HEADLINE>
<TEXT>

     TOFAŞ'ın 3 yıl önce satışa sunduğu Palio, Siena, Marea ve Brava modellerinde motor numaralarının görünmemesi, otomobillerinin fenni muayenesini yaptıracak sürücüleri zor durumda bıraktı. 
     ''0'' kilometre otomobil alanların, satıştan 3 yıl sonra ilk fenni muayenelerini yaptırmaya başlamaları nedeniyle, 1999 yılında piyasaya ilk kez sürülen Palio, Siena, Marea ve Brava modeli otomobillerin sahipleri, Karayolları Bölge Müdürlüğü'ne bağlı muayene istasyonlarına akın etmeye başladılar. 
     Karayolları muayene istasyonlarında, genellikle araçta sorun olmaması ve evrakların eksiksiz olması halinde 10-15 dakikada tamamlanan işlemler, TOFAŞ'ın bu modellerinin sahipleri için saatler almaya başladı. 
     İstasyon görevlileri, muaneye sırasında tüm otomobillerin motor numaraları ile ruhsatta görülen numaraları karşılaştırdıklarından, motor numaraları görülmeyen bu otomobilleri geri çevirmeye başladılar. 
     TOFAŞ yetkili servislerinin yetkilileri, bu modellerin motor seri numarlarının diğer modellerde olduğu gibi motorun görünen yerinde olmadığını, motor numarasının ancak akü, akü alt bakaliti, termostat ve kısmi tesisatının sökülerek okunabildiğini söylediler. 
     Serviste parçaların sökülüp takılmasının 3 saati bulduğunu ve sürücülerin 35-40 milyon lira ücret ödemek durumunda kaldıklarını belirten servis yetkilileri, bunun sonucunda motor numarasını yazılı bir belgeyle sürücüye verdiklerini anlattılar. 
     Yetkililer, bazı muayene istasyonlarının bu belgeye göre işlem yaptıklarını, bazılarının da belgeyi kabul etmediklerini ifade ederek, ''Kimi zaman araç sahibi, muayene istasyonu görevlisini aracıyla servise getirip, parçalar söktürüldükten sonra motor numarasını okutup, yeniden muayene istasyonuna götürüyorlar'' dediler. 
     Servis yetkilileri, araç sahiplerinin otomobillerinin fenni muayenelerini genellikle son günlere bıraktıklarını hatırlatarak, soruna çözüm bulunmaması halinde, servislerde ve muayene istasyonlarında yığılmaların meydana gelebileceğini kaydettiler. 
     





</TEXT>
</DOC>
