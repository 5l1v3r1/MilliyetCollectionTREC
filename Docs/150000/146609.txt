<DOC>
<DOCNO> 146609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo16.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor Teknik Direktörü Vural, Fenerbahçe maçından umutlu... 
</HEADLINE>
<TEXT>

     Adanaspor Teknik Direktörü Yılmaz Vural, ligdeki son dokuz haftanın kendileri için çok önemli olduğunu belirterek, takım kadrosunda yeni düzenlemeler yaptıklarını söyledi. 
     Vural, 5 Ocak Stadı'nda düzenlediği basın toplantısında, takımın durumunu ve hafta sonu yapacakları Fenerbahçe maçını değerlendirdi. 
     Yüksek performansa sahip futbolcularla kalan maçlara çıkacaklarını ifade eden Vural, Umut, Mevlüt ve Murat Bölükbaşı'nın, kadro dışı bırakıldığını ve antremanlarına alt yapıda devam edeceklerini açıkladı. 
     Vural, kadro oluşumunda rekabet ortamının olumlu etki yaratacağına inandıklarını, taktik ve kondisyon yönünden görülen bazı aksamaların da Fenerbahçe maçına kadar giderileceğini söyledi. 
     Fenerbahçe maçında alınacak üç puanın takıma moral vereceğini belirten Vural, şunları söyledi 
     ''Çok zorlu maçlar yapacağız. Ligde kalacağımıza inanıyoruz. Önümüzdeki üç haftada 7 puan hedefliyoruz. Lige yeni başlıyormuş gibi oynamak zorundayız. Fenerbahçe karşılaşması ile gerekli çıkışı yakalayacağımızı umuyorum. Bu kritik dönemi aşmak için taraftarımızın desteğine ihtiyacımız var'' Vural, ayrıca Pachola ve Timko'nun tedavilerinin sürdüğünü de kaydetti. 
     
     MAÇ BİLETLERİNİN FİYATI 
     Bu arada, Adanaspor Kulüp Yönetimi Fenerbahçe maçının bilet fiyatlarını açıkladı. 
     Kapalı tribünün üst bölümü 30 milyon, alt bölümü 20 milyon, maraton 10 milyon, güney kale arkası ise 5 milyon liradan satılacak. 
     Misafir takım için ayrılan bölüm ve kuzey kale arkası için ise bilet fiyatları 10 milyon lira olarak belirlendi. 
     Çarşamba gününden itibaren stat gişelerinde satışına başlanacak 23 bin biletten 2 milyar lira gelir elde edilmesinin beklendiği belirtildi. 
     





</TEXT>
</DOC>
