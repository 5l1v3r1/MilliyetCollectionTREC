<DOC>
<DOCNO> 102022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sondun06.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de idam edilen Meksikalı krize yolaçtı... 
</HEADLINE>
<TEXT>

     Meksika Devlet Başkanı Vicente Fox, Meksika vatandaşı 33 yaşındaki Javier Suarez Medina'nın bugün ABD'nin Teksas eyaletinde idam edilmesi üzerine bu ülkeye yapacağı geziyi iptal etti. 
     Fox'un basın danışmanı, Medina'nın idamı üzerine devlet başkanının Teksas ziyareti ve ABD Başkanı George Bush ile yapmayı planladığı görüşmenin iptal edildiğini belirterek, ''Bu karar, bizim idama karşı olmamızın açık bir işaretidir'' dedi. 
     Fox, Medina'nın hayatının bağışlanması için Bush'a kişisel olarak ricada bulunmuştu. Meksika devlet başkanının ricasına rağmen, Medina bugün sabaha karşı zehirli iğneyle idam edilmişti. 
     Fox, 26-28 Ağustos tarihleri arasında Teksas'ın dört şehrini ve Bush'u çiftliğinde ziyaret etmeyi planlıyordu. 
     Medina, 19 yaşındayken polis memuru Lawrence Cadena'yı bir uyuşturucu operasyonu sırasında silahla vurarak öldürmek suçunda idama mahkum edilmişti. 
     Meksikalı yetkililer, savunmasının dikkate alınmadığı ve kendisine Meksika konsolosluk hizmetlerinden faydalanabileceği söylenmediği için Amerikalı yetkililerin Medina'nın haklarını ihlal ettiklerini ileri sürüyorlar. 
     Meksika'da doğan Medina, 3 yaşından beri Teksas'ta yaşıyordu. Meksikalı yetkililer, Viyana Sözleşmesi gereği Amerikan makamlarının kendileriyle bağlantı kurmalarının gerektiğini belirtiyorlardı. 
     Dallas polisi ise Medina'nın Meksikalı olduğunun bilinmediğini açıklamıştı. 
     





</TEXT>
</DOC>
