<DOC>
<DOCNO> 115977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sonspo05.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Avrupa Kupalarında 81. maçına çıkıyor... 
</HEADLINE>
<TEXT>

     Beşiktaş, İspanya'nın Deportivo Alaves takımıyla yarın yapacağı UEFA Kupası 2. tur ilk maçıyla birlikte, Avrupa kupalarındaki 81. karşılaşmasına çıkacak. 
     Siyah-beyazlılar, 1959 yılında başlayan Avrupa kupaları serüveninde, Türkiye'yi 13 kez Şampiyon Kulüpler, 7 kez Kupa Galipleri, 5 kez de UEFA Kupası'nda temsil etti. 
     ''Kara Kartallar'' bugüne kadar Avrupa'da yaptığı 80 maçta, 22 galibiyet, 40 mağlubiyet, 18 de beraberlik aldı. Siyah-beyazlılar, 3 kupada toplam 85 gol atarken, kalesinde 132 gol gördü. 
     Beşiktaş, Şampiyon Kulüpler Kupası'nda 1958-59 sezonunda Yunanistan'ın Olympiakos ve 1986-87 sezonunda da Kıbrıs Rum Kesimi takımlarından Apoel'in sahaya çıkmamaları üzerine hükmen galip ilan edilerek, tur atlamıştı. Bu karşılaşmalar değerlendirmeye alınmamıştır. 
     
     UEFA KUPASI'NDA BEŞİKTAŞ 

     UEFA Kupası'na 6. kez katılan Beşiktaş, bugüne dek 4 kez ilk turda elenirken, 1996-97 sezonunda ise 3. tura kadar çıktı. 
     İlk olarak 1974-75 sezonunda UEFA Kupası'na katılan siyah-beyazlılar Romanya'nın Steagul Roşu takımına elendi. 1985-86 sezonunda İspanya'nın Athletic Bilbao, 1987-88 sezonunda İtalya'nın İnter, 1988-89 sezonunda eski Yugoslavya'nın Dinamo Zagreb takımlarına ilk turda elendi. 
     1996-97 sezonunda da UEFA Kupası'na katılan Beşiktaş, ön eleme turunda Belarus'un Dinamo Minsk, 1. turda Belçika'nın Molenbeek, 2. turda da Polonya'nın Legia Varşova takımlarını eledikten sonra, 3. turda İspanya'nın Valencia takımına elenmekten kurtulamadı. 
     
     UEFA KUPASI'NDA 18 MAÇTA 6 GALİBİYET 

     Beşiktaş, 6. kez katıldığı UEFA Kupası'nda yaptığı 18 maçın sadece 6'sını kazanabildi. 
     Bu karşılaşmaların 7'sinde sahadan yenilgiyle ayrılan siyah-beyazlılar, 5 beraberlik alırken, 24 gol atıp, kalesinde de yine 24 gol gördü. 
     
     DEPLASMANDA SADECE 1 KEZ KAZANDI 

     ''Kara kartallar'', UEFA Kupası'nda deplasmanda yaptığı 9 maçın sadece 1'inde sahadan galibiyetle ayrıldı. 
     Avrupa kupalarında deplasmanlarda başarısız sonuçlar alan siyah-beyazlılar, UEFA Kupası'nda 'şeytanın bacağını' bu sezonun ilk turunda Bosna Hersek'in FK Sarajevo takımını deplasmanda 5-0 yenerek kırdı. 
     Beşiktaş, UEFA Kupası'nda deplasmanlarda oynadığı 9 maçın, 6'sında sahadan yenilgiyle ayrılırken, 2 beraberlik, 1 de galibiyet aldı. 

     
</TEXT>
</DOC>
