<DOC>
<DOCNO> 107018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/11/son/sonspo08.html </URL>
<DATE> 2002/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümer "Ekonomik durumumuz transferde gençlere yöneltti" 
</HEADLINE>
<TEXT>

     Trabzonspor Kulübü Başkanı Özkan Sümer, Trabzonspor'un ekonomik durumu doğrultusunda bu sezon öncesi transferde genç starlara yöneldiklerini söyledi. 
     Ligin en genç takımı olan Trabzonspor'da, kulüp başkanı Sümer, Trabzonspor'un sezon öncesi herkes tarafından bilinen star oyuncuları kadrosuna katmak gibi bir olanağının olmadığını ifade ederek, ''Kariyerleriyle herkesin kabul ettiği düzeydeki oyuncuları alma lüksümüz bulunmadığı için genç starlara yöneldik'' diye konuştu. 
     Genç oyuncuları takıma takviye etme düşüncelerinin bir nedeninin de kulübün geleceğe dönük bir yatırım yapmak olduğunu belirten Sümer, şöyle devam etti 
     ''Genç starları Trabzonspor'un takımsal sorunlarına bir değer aktarımı olarak gördük ve o doğrultuda kendi kaynaklarımızdan kattığımız oyuncularla uyumlu bir sentez yaptık. Bu biçimde mevsimsel performansımızın da iyi olacağını düşündük. Tabiki kadromuzdaki oyuncular sonuç üretimi konusunda bir güvence olamaz. Umduğumuz istikrarlı kadro oluşursa, gelecekte çok seçici davranan bir Trabzonspor olacak ve bir kalite yarışı ortaya çıkacaktır.'' Transferde seçici davranırken kulübün ekonomik yapısını hiç bir zaman gözardı etmeyeceklerini de ifade eden Sümer, seçici davranmak için de ekonomik dengelerin sağlanması gerektiğini sözlerine ekledi. 
     





</TEXT>
</DOC>
