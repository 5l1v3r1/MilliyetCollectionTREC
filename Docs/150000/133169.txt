<DOC>
<DOCNO> 133169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/dunya/dun03.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bobardıman depreme yol açabilir 
</HEADLINE>
<TEXT>

     CENK BAŞLAMIŞ Moskova 

     ABD’nin Irak’a karşı başlatacağı olası bir savaşta kullanılacak büyük bombaların, Ortadoğu ülkelerinde depremleri tetikleme tehlikesi bulunuyor. Rusya Savunma Bakanlığı uzmanlarıyla bilim adamları, Yugoslavya’da düzenlenen NATO operasyonu ve Afganistan’a düzenlenen saldırılarda edinilen deneyimden yola çıkarak Irak savaşında kullanılması düşünülen ağır bombaların bölge ülkeleri için tehdit oluşturacağını söyledi. 
     
     Daha önce nerede oldu 
     Rusya Bilimler Akademisi üyesi, Deneysel Jeofizik Laboratuvarı Başkanı Aleksey Nikolayev, "Bu kez sonuçları sadece Irak değil, bütün bölge için çok daha ağır olacak" dedi. Nikolayev, 3 Mart 2001’de Amerikan savaş uçaklarının 100 tonluk tahrip bombası ile birkaç vakum bombası atmasından 9 saat sonra Afganistan, Pakistan ve Tacikistan’da depremler meydana geldiğini belirtti. Nikolayev’e göre, Tacikistan’daki depremin şiddeti 6’ya ulaşırken, bölgeye daha uzakta bulunan Kırgızistan’daki deprem 3 şiddetinde oldu. 
     Rus bilim adamı, NATO’nun 1999 yılında Yugoslavya’ya düzenlediği saldırılarda toplam 500 kiloton bomba kullanıldığını, ardından da Çek Cumhuriyeti, Romanya ve Kırım’da depremler yaşandığını anlattı. Benzer miktarda bombanın 1991 yılında Irak ve Kuveyt’e de atıldığını söyleyen Nikolayev, bu durumun sadece söz konusu ülkelerde değil, İran’da da sismik hareketlenme yarattığını belirtti. Rus uzman, "Günümüzde bazı konvansiyonel bombaların tahrip gücü neredeyse nükleer silahlara yakın hale geldi’’ dedi. 
     



 DÜNYA 












</TEXT>
</DOC>
