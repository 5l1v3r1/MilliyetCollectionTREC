<DOC>
<DOCNO> 127765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/soneko05.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz et denince akla tavuk geliyor... 
</HEADLINE>
<TEXT>

     Tavuk eti üreten 176 ülke içinde 18. sırada yer alan Türkiye'de, beyaz et satın alınırken bütün tavuk, parça tavuk eti alınırken de but-göğüs tercih ediliyor. 
     Dış Ticaret Müsteşarlığı İhracatı Geliştirme Etüt Merkezi İGEME verilerine göre, ülke beyaz et üretiminin çok büyük bölümünü oluşturan tavuk etinin yüzde 75'i bütün tavuk, yüzde 25'i parça tavuk eti olarak tüketiciye ulaşıyor. 
     Parça tavuk etinin yüzde 73'ü but-göğüs, yüzde 11'i taşlık, yüzde 6'sı boyun, yüzde 6'sı kanat ve yüzde 4'ü de fleto olarak satılıyor. 
     Türkiye'de 1970'li yıllardan itibaren gelişme gösteren, kendi üretim planlamasını yapabilen ve ülke ihtiyacını karşılayabilen önemli bir üretim dalı olan tavukçuluğun, yüzde 76.2'si modern tesislerde yapılıyor. 
     1994 yılında 233 bin 510 ton olarak gerçekleşen ve sürekli artış göstererek 2001'de 598 bin 581 tona ulaşan et tavuğu üretiminin, bu yıl 608 bin 406 ton olarak gerçekleşeceği tahmin ediliyor. 
     Gelişmiş ülkelerdekinden 20 yıl genç tesislere sahip olan, dünyadaki en son gelişmelerin yakından izleyip üretime yansıtabilen sektörün önündeki en önemli sorunu, yem maliyetlerinin yüksekliği oluşturuyor. 
     Yüksek yem maliyetlerinin azaltılabilmesi için mısır, soya ve balık unu üretiminin, yurtiçi imkanların iyi değerlendirilmesi ve iyi bir destekleme prim politikası uygulanarak ihtiyacı karşılayabilecek miktarlara yükseltilmesi öneriliyor. 
     





</TEXT>
</DOC>
