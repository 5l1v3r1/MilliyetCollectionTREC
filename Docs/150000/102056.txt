<DOC>
<DOCNO> 102056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/soneko20.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
''İttifak'' beklentisi kayboldu, piyasalar şaşkın 
</HEADLINE>
<TEXT>

     Yurtdışı borsalardaki yükselişin yanısıra, Deniz Baykal'ın Kemal Derviş'i ve YTP'yi CHP çatısı altında birleşmeye davet etmesi piyasalar tarafından olumlu algılanmıştı ki, YTP'den gelen "yolumuza devam edeceğiz" açıklaması, ittifak beklentisini söndürdü. Bileşik endeks, 10 bin puanın altına geriledi. 
     Endeks günün ilk yarısında, dünkü kapanışının 201.24 altında puan altına düşerek, 9,837.23 puandan kapandı. Hisse senetleri ortalama yüzde 2.00 oranında değer kaybetti. 
     Seansa 23.13 puan artışla 10,061.60 puandan başlayan endeks, seansın ilk yarısını da 32.53 puan artışla 10,071.00 puandan geçti. Seansın ikinci yarısında YTP'den gelen açıklamayla birlikte gerileyen endeks, 26 Temmuz Cuma günü birinci seans kapanışından bu yana ilk kez 10,000 puanın altında, 9,837.23 puandan kapandı. 26 Temmuz'da endeks birinci seansı 9,778.40 puandan tamamlamıştı. 
     Endeks, seans içinde en düşük 9,796.83 puanı, en yüksek de 10,177.07 puanı gördü. 
     İşlem gören toplam 281 hisse senedinden 170'i değer kaybederken, 38 hisse senedi değer kazandı. 73 hissenin fiyatında ise değişiklik olmadı. 
     Seansta 170 trilyon 744 milyar 95 milyon liralık işlem hacmi oluştu. Turkcell, Yapı Kredi Bankası, Garanti Bankası, İş Bankası C ve Tüpraş en yoğun işlem gören hisseler oldu. 
     Dolar ve Bono faizlerinde de yükseliş kaydedildi. 

     
</TEXT>
</DOC>
