<DOC>
<DOCNO> 121571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/sondun28.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde "Chirac, Erdoğan'ı reformlar için cesaretlendirdi" 
</HEADLINE>
<TEXT>

     Le Monde gazetesi, Fransa Cumhurbaşkanı Jacques Chirac'ın Adalet ve Kalkınma Partisi AKP Genel Başkanı Recep Tayyip Erdoğan'ı reformların devam etmesi konusunda cesaretlendirdiğini yazdı. 
     Gazete, Paris'in, Türkiye'nin talep ettiği müzakere tarihini dile getirmekten kaçındığını belirtirken, ''Erdoğan'ın Chirac'tan tarih konusunda bir güvenceyle Paris'ten ayrılmadığı'' yorumunu yaptı. 
     Le Monde gazetesi, bir Fransız diplomatın, ''Demokrasi ve insan haklarıyla ilgili kriterlere ne kadar süre içinde uyulacağını bilmiyoruz. Şimdi müzakerelerin başlaması için şartlı tarih vermek bile hayal kırıklığına yol açabilir. Öte yandan sadece üyelik öncesi güçlendirilmiş bir strateji önermek de hayal kırıklığı yaratabilir. Ortaklarımızla anlaşarak, belirli bir zamanda, müzakere tarihi için randevu belirleme konusunda uzlaşma sağlanabilir. Her şey yolunda giderse belirlenen tarihte müzakerelerin başlamasına karar verebiliriz'' şeklindeki sözlerine yer verdi. 
     Aynı diplomatın ''tam üyelik görüşmelerinin 10-15 yıl sürebileceğini'' söylediği de belirtildi. 
     





</TEXT>
</DOC>
