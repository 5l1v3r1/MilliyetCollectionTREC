<DOC>
<DOCNO> 124827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sontur03.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
14 yaşındaki İngiliz Rachel Lloyd ülkesine götürüldü... 
</HEADLINE>
<TEXT>

     Marmaris'te tanıştığı Gaziantepli barmen Mehmet Ocak'la evlenmek için geldiği Türkiye'de ailesinin başvurusuyla yakalanan 14 yaşındaki İngiliz Rachel Lloyd, gözyaşları içinde ülkesine götürüldü. 
     Babası Bob, ablası Rebecca ve İngiliz Daily Mirror Gazetesi muhabiri ile sabah saat 07.30'de Atatürk Havalimanı'na gelen Rachel Lloyd, Türk ve yabancı basın mensuplarının yoğun ilgisiyle karşılaştı. 
     Ablası Rebecca'nın uçağa bininceye kadar yanından ayrılmadığı Rachel Lloyd'un Türk basın mensuplarınca görüntülenmesi, önlerinde yürüyen bir İngiliz gazeteci tarafından engellenmeye çalışıldı. 
     Pasaport işlemlerinin ardından uçağa binecekleri körüğe geçen Lloyd ailesi, gazetecilerin kendilerini takip etmelerinden rahatsız olduklarını belirtmeleri üzerine diğer yolculardan önce kontrol noktasından geçirilerek bekleme salonuna alındı. 
     Havalimanına geldiği andan itibaren gözlerinin yaşla dolduğu gözlenen Rachel Lloyd, uçağa binerken ağlamaya başladı. Ablası tarafından sakinleştirilmeye çalışılan Lloyd, hızla uçağa bindirildi. 
     Rachel Lloyd ve ailesi, THY'nin tarifeli uçağıyla Manchester'e hareket etti. 
     





</TEXT>
</DOC>
