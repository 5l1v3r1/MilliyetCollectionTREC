<DOC>
<DOCNO> 136100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sontur13.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP'in Taksim'deki eyleminde araçlar taşlandı... 
</HEADLINE>
<TEXT>

     Taksim Meydanı girişinde ''savaş karşıtı'' basın açıklaması yaptıktan sonra polisin uyarısıyla dağılıma geçen HADEP'li gruptan bazı kişiler, terör örgütü elebaşı Abdullah Öcalan lehine sloganlar atarak bazı araçları taşladı. 
     HADEP İstanbul İl Başkanlığı'nın organizasyonunda Taksim Meydanı'nın İstiklal Caddesi girişinde toplanan yaklaşık 500 kişilik grup, Kürtçe ve Türkçe sloganlar atıp ''savaş karşıtı'' eylem yaptı. 
     Güvenlik kuvvetlerinin çembere alarak ''dağılın'' uyarılarında bulunduğu grup, polisin biber gazı kullanmak için maske taktığı sırada basın açıklamasını da gerçekleştirdi. 
     Eğitimli köpeklerin de katkısıyla grubu araya girerek bölen polis, bu kişilerin çeşitli yönlere dağılmalarını sağladı. 
     Gruptan ayrılan 20 kişilik bir topluluk ise terör örgütü elebaşı lehine sloganlar atarak, Tarlabaşı Bulvarı'nda yerden söktükleri parke taşlarını seyir halindeki araçların üstlerine attı. Saldırganlar, polisin müdahalesinden önce ara sokaklara girerek kaçtılar. 
     





</TEXT>
</DOC>
