<DOC>
<DOCNO> 100821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur18.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da batan tankerden yakıt sızıyor... 
</HEADLINE>
<TEXT>

     Kartal'da batan ''Çevik 2'' adlı küçük tankerden denize sintine ve yakıt sızıntısı nedeniyle çevreye bariyer döşendi. 
     Kumcular mevkiindeki Yunus Çimento Fabrikası'nın özel iskelesinde batan tankerin etrafına, Kıyı Emniyeti ve Gemi Kurtarma Genel Müdürlüğü'ne bağlı bir gemi tarafından bariyer çekildi. 
     Yetkililer, bundan sonraki aşamada gemiden sızan sintine ve yakıtın vakum yöntemiyle temizleneceğini bildirdiler. 
     Bu arada, geminin ait olduğu Başak Denizcilik adlı şirkete, Büyükşehir Belediyesi Çevre Koruma ve Kontrol Müdürlüğü'nce 35 milyar lira para cezası kesildi. 
     Öte yandan, aynı şirkete ait başka bir sintine gemisinin de yaklaşık 1 yıl önce aynı bölgede battığı kaydedildi. 
     
     ÇEVRE KORUMA MÜDÜRÜ 
     Kartal İlçe Çevre Koruma Müdürü Cem Murat Yıldırım, bilgi verirken, bu tür tankerlerin, açıktaki gemilerin atıklarını para karşılığı alıp arıtma tesislerine götürdüğünü söyledi. 
     ''Çevik 2'' gemisinin Yunus Çimento Fabrikası'na ait özel iskeleyi izinli kullanıp kullanmadığının araştırıldığını ifade eden Yıldırım, geminin atık taşıma izni bulunup bulunmadığının da incelendiğini belirtti. 
     Halen geminin içinde bulunan atıkların alınmasının önemine değinen Yıldırım, önlemler sayesinde, kirliliğin bütün Kartal sahilini etkilemesinin önüne geçildiğini ifade etti. 
     Yıldırım, aynı firmaya ait geçen yıl batan geminin seyrüsefer bilgilerine henüz ulaşılamadığı da kaydetti. 
     





</TEXT>
</DOC>
