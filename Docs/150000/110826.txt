<DOC>
<DOCNO> 110826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur21.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Kutan'a ilk yanıt ''Partinizin durumu ortada'' 
</HEADLINE>
<TEXT>

     AK Parti Genel Başkanı Recep Tayyip Erdoğan, SP Genel Başkanı Recai Kutan'a atfen ''kendisinin yetersiz olduğuna'' yönelik eleştirilere, ''AK Parti'nin millet nezdindeki durumu ortadadır. Kutan'ın başında olduğu partinin durumu da ortadadır'' yanıtını verdi. 
     Erdoğan, Edirne'de partisince düzenlenen mitingin ardından karayolu ile Kırklareli'ne giderken, parti otobüsünde gazetecilerle bir süre sohbet etti. 
     Erdoğan, SP Genel Başkanı Recai Kutan'ın, bugün bir gazetede yer alan sözlerini anımsatan bir gazeteciye, Kutan'ın böyle ifadeler kullandığına ihtimal vermediğini belirtti. 
     Ancak, kullandıysa vereceği tek cevabın olduğunu belirten Erdoğan, ''Ak Parti'nin millet nezdindeki durumu ortadadır. Kutan'ın başında olduğu partinin durumu da ortadadır'' diye konuştu. 
     Erdoğan, belediye başkanlığı döneminde birçok önemli projeye imza attığını ve büyük başarılar elde ettiğini ifade ederek, bazı köşe yazarlarının son dönemde kendisini ''yetersiz'' olmakla suçladığını anımsattı. Bu duruma, ''Tilkinin uzanamadığı üzüme koruk'' dediği benzetmesini yapan kaydeden Erdoğan, siyasi yaşamı boyunca aldığı görevlerde, başarı grafiğini yükselttiğini savundu. 
     Erdoğan, YSK'nın kendisiyle ilgili aldığı kararın ardından İstanbul'da 1. sıradan milletvekili adayı gösterilen Kemal Unakıtan'ın seçimlerden sonra muhtemel bir AK Parti iktidarında Başbakan adayı olacağı yorumlarının yapıldığını dile getiren bir gazeteciye, ''Çok ilginç yorumlar çıkarıyorsunuz. Değerli bir ağabeyimizi, kardeşimizi yerimize aday gösterdik'' dedi. 
     Kendisinin ''Başbakan tayin etme yetkisinin bulunmadığını'' dile getiren Erdoğan, AK Parti'nin iktidar olması halinde kimin Başbakan olacağına partisinin yetkili organı MKYK'nın karar vereceğini belirtti. 
     Mitingteki konumasında, seçimin ertelenmesi için kendisine ''rüşvet'' teklif edildiğini söylediğini hatırlatan gazetecinin, ''Bu rüşvetçiler kim '' diye sorması üzerine ise Erdoğan, şimdi bunları konuşmak istemediğini söyledi. 
     Bu insanların kendisine teklifle gelemeyeceğini, buna cesaret edemeyeceklerini kaydeden Erdoğan, ancak milletvekilleri ve grup başkanvekileri vasıtasıyla bu tekliflerin kendilerine geldiğini ifade etti. 
     TBMM'nin tatile girip girmemesiyle ilgili dün yapılan oylamayı da bir soru üzerine değerlendiren Erdoğan, seçimin erteletilme girişimlerinin başarılı olmayacağını beklediğini dile getirerek, ancak milletvekillerinin katılımının beklediğinden daha az olduğunu kaydetti. 
     TBMM Başkanı Ömer İzgi'nin dünkü oturumdaki ''tavrına'' yönelik eleştirilerin hatırlatılması üzerine de Erdoğan, İzgi'nin iç tüzüğün gereklerini yerine getirdiğini söyledi. 
     





</TEXT>
</DOC>
