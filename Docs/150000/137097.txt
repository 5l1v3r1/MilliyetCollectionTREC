<DOC>
<DOCNO> 137097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/son/sondun24.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
BM insan hakları uzmanları İran'da... 
</HEADLINE>
<TEXT>

     BM insan hakları uzmanlarından oluşan bir heyet, 12 günlük resmi ziyaret çerçevesinde, İran'da tamaslarda bulunuyor. 
     Tahran'daki BM Enformasyon Merkezi'nden yapılan açıklamaya göre, keyfi tutuklamalar konusuyla ilgili BM Çalışma Grubu'na bağlı 5 bağımsız uzmandan oluşan heyet, dün başlayan ziyareti sırasında başkent Tahran'daki Evin Cezaevi'nin yanı sıra İsfahan, Şiraz ve Yezd'deki cezaevlerinde incelemelerde bulunacak. 
     Hükümetin daveti üzerine gelen ve başkanlığını Fransız Louis Joinet'nin yaptığı heyet, 27 Şubat'a kadar sürecek ziyaretinde, Dışişleri, İçişleri ve Adalet bakanlıkları yetkililerinin yanı sıra Yargı Erki, Adalet Yüksek Mahkemesi yargıçları, Devrim Mahkemeleri, Başsavcılık bürosu ve cezaevleri kurumu yetkilileriyle görüşmeler yapacak. 
     İran'ı 7 yıl aradan sonra ilk kez ziyaret eden insan hakları uzmanları heyeti, İslami İnsan Hakları Komisyonu ve sivil toplum örgütlerinin temsilcileriyle de biraraya gelecek. 
     BM İnsan Hakları Komisyonu tarafından keyfi gözaltılarla ilgili suçlamaları araştırmak için 1991 yılında kurulan Çalışma Grubu, kuruluşundan bu yana Bahreyn, Butan, Çin, Endonezya, Meksika, Nepal, Peru ve Vietnam'da çalışmalarda bulundu. BM Çalışma Grubu ayrıca Avustralya, İngiltere ve Romanya'da da yasadışı göçmenler ve mülteci olmak isteyenlerin durumuna ilişkin incelemeler yaptı. 
     Geçen yıl BM tarafından hazırlanan raporda, İran'da muhafazakarların denetimindeki Yargı Erki, devam eden insan hakları ihlallerinden büyük oranda sorumlu tutulmuştu. 
     İran yönetimi, BM'nin İran özel raportörü Maurice Copithorne'nin 1996 yılında İran'a girmesini yasaklamıştı. BM İnsan Hakları Komisyonu'nun Nisan 2002'de Copithorne'nin görevini sona erdirmesinden sonra Temmuz ayında İran'ın Cenevre'deki BM temsilcisi Muhammed Rıza Elborzi, BM uzmanlarını İran'ı ziyaret etmeye davet etmişti. 
     





</TEXT>
</DOC>
