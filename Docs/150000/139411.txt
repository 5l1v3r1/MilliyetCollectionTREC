<DOC>
<DOCNO> 139411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko11.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DTP, Mali Piyasaları değerlendirdi... 
</HEADLINE>
<TEXT>

     Devlet Planlama Teşkilatı DPT , geçen yıl TEFE artış oranında ciddi bir gerileme yaşanmasına karşın, Hazine borçlanma maliyetinde aynı seviyede bir düşüş gerçekleşmediğini bildirdi. 
     DPT Yıllık Programlar ve Konjonktür Değerlendirme Genel Müdürlüğü tarafından hazırlanan ''Mali Piyasalarda Gelişmeler 2002 Yıllık Raporu''nda, devlet iç borçlanma senetlerinin yıllık bileşik faiz oranı yıl sonu itibariyle yüzde 63.8 düzeyinde gerçekleşirken, TEFE artış oranının yüzde 30.8 olduğu vurgulandı. 
     Rapora göre, İnterbank faiz oranları yıl boyunca düşüş eğilimi gösterdi ve Ocak ayında yüzde 59'lar seviyesinde olan gecelik ortalama faizler, Aralık ayında yüzde 44'e geriledi. 
     Repo-ters repo pazarı ağırlıklı faiz oranı Merkez Bankası gecelik borçlanma faiz oranları ile aynı düzeyde bir seyir izlerken, Aralık ayı itibariyle yüzde 44.6 düzeyine indi. 
     
     İÇ BORÇ STOK ARTIŞI ENFLASYONUN ALTINDA 
     2002 yılında iç borç stoku artış oranı TEFE artış oranının altında kaldı, ancak vade yapısında bir azalma gözlendi. 
     Nitekim, 2001 Aralık ayı itibariyle 122.2 katrilyon lira olan iç borç stoku, 2002 Aralık ayı itibariyle yüzde 22.7 artış göstererek 149.9 katrilyon liraya ulaştı. 
     
     TL'NİN DEĞER KAZANIMI VE MEVDUAT 
     TL'nin, 2002 yılı boyunca dolara karşı reel olarak değer kazandığı belirtilen raporda, euro dolar paritesinin 2002 yılında euro lehine yüzde 18.3 oranında arttığı ifade edildi. 
     2002 yılı boyunca mevduatlarda yabancı para TL portföy tercihinde, yabancı para mevduatların ağırlığının devam ettiği kaydedildi. 
     Mevduat yapısındaki kısalığın 2002 yılı boyunca da sürdüğü vurgulanan raporda, 2001 yıl sonunda 2.4 ay olan ortalama vadenin 2002 yılında da fazla değişmeyerek yıl sonunda 2.6 ay olarak gerçekleştiği kaydedildi. 
     Rapora göre, 3 ay ve daha kısa vadeli mevduatların zorunlu karşılığa tabi TL mevduatlar içindeki payı 2002 yıl sonu itibariyle yüzde 88.1'i, döviz tevdiat hesapları içindeki payı ise yüzde 85.1'i buluyor. 
     
     KREDİLER DOLAR BAZINDA ERİDİ 
     Rapora göre, 2002 yılı boyunca kredi piyasalarında canlanma görülmedi. Krediler dolar bazında 2000 sonunda 38.2 milyar dolar, 2001 sonunda 21.8 milyar dolar iken 2002 soonunda 19.5 milyar dolara geriledi. 
     Geçen yıl, kredilerde yabancı para kredilerin payı artarken, böylece bankaların kur riski de azaldı. 
     





</TEXT>
</DOC>
