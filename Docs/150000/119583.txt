<DOC>
<DOCNO> 119583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/18/son/sontur10.html </URL>
<DATE> 2002/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanlığı için kriz aşıldı... Bülent Arınç tek aday... 
</HEADLINE>
<TEXT>

     AK Parti'de TBMM Başkanlığı için başgösteren kriz aşıldı, Bülent Arınç tek aday olarak kaldı. 
     AK Parti Manisa Milletvekili Bülent Arınç, TBMM Başkanlığı'na aday gösterildi. 
     AK Parti Grup Başkanvekilleri, İstanbul Milletvekili Mehmet Ali Şahin, Ankara Milletvekili Salih Kapusuz ve Van Milletvekili Hüseyin Çelik, TBMM Başkanlığı için Arınç'ı aday gösterdi. 3 milletvekili, başvuru dilekçesini ortak imzayla Meclis Başkanlığı'na verdi. 
     Mehmet Ali Şahin, bir gazetecinin ''partinizden başka aday olacak mı, Vecdi Gönül aday olmaktan vaz mı geçti '' sorusu üzerine, ''Aldığımız bilgiye göre Sayın Gönül aday olmayacak. Tek adayla seçime gideceğiz'' dedi. 
     Bülent Arınç ve Vecdi Gönül'ün TBMM Başkanlığına aday olmak istemeleri bir krize neden olmuştu. Parti grubunun ağırlığını Bülent Arınç'tan yana koyması üzerine sorun çözüldü. Vecdi Gönül bu durumda aday olmayacağını açıkladı. 
     Bülent Arınç, Ak Parti'nin Meclis Başkanlığı için tek adayı oldu. 
     
</TEXT>
</DOC>
