<DOC>
<DOCNO> 121984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sonspo09.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kriz tatlıya bağlandı... 
</HEADLINE>
<TEXT>

     Fenerbahçe'de dün akşamki İstanbulspor maçı öncesi ortaya çıkan Lorant-Ortega krizinin, bugün yapılan görüşmeler sonunda tatlıya bağlandığı ve Arjantinli futbolcunun yarın idmana çıkacağı açıklandı. 
     Ortega'nın transferinde Fenerbahçe'ye yardımcı olan işadamı Celalettin Bilgiç, olayların ardından Arjantinli futbolcunun evine giderek, bir süre Ortega ile görüştü. 
     Daha sonra birlikte Swissotel'e geçen ikilinin, burada telefonla kulüp başkanı Aziz Yıldırım ile görüştüğü bildirildi. Fenerbahçe Futbol Takımı İdari Koordinatörü Kemal Dinçer de otele gelerek, Ortega ve Bilgiç ile görüştü. 
     Görüşmenin ardından bir açıklama yapan Bilgiç, olayın tatlıya bağlandığını ifade ederek, ''Ortega, yarın idmana çıkacak'' dedi. 
     Ortega'nın hareketinin profesyonellikle bağdaşmadığını ve tatsız olduğunu belirten Celalettin Bilgiç, ''Ancak normal olarak o da her futbolcu gibi oynamak istiyor. Birkaç defa daha böyle yedek bırakılınca, bu sefer sinirlenmiş. Ortega, takımı ve seyirciyi çok seviyor. Olayı tatlıya bağladık. Lorant ile görüşmesine gerek yok. Yarın idmana çıkacak'' diye konuştu. 
     





</TEXT>
</DOC>
