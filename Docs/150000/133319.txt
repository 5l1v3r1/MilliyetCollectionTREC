<DOC>
<DOCNO> 133319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sontur18.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
9 Hizbullah mensubu yakalandı... 
</HEADLINE>
<TEXT>

     Malatya'da Emniyet Müdürlüğü ekiplerince yapılan operasyonlarda terör örgütü Hizbullah'ın ''İlim Grubu''na mensup 9 kişi yakalandı. 
     Malatya Emniyet Müdürlüğü'nden yapılan açıklamada, istihbarat bilgileri doğrultusunda il merkezinde yapılan çalışmalarda, terör örgütü Hizbullah'ın İlim Grubu'na bağlı faaliyet gösteren 1'i kadın 9 kişinin yakalandığı bildirildi. 
     Açıklamada, gözaltına alınan örgüt mensuplarından bazılarının 24 Ocak 2001 günü, eski Diyarbakır Emniyet Müdürü Gaffar Okkan ve korumalarının şehit edilmesi eylemine katılan örgüt militanlarından bir kısmının, eylem sonrasında üslerinden alınarak Elazığ'daki örgüt evine ve diğer mahkum evlerine yerleştirdikleri dile getirildi. Açıklamada, şu ifadelere yer verildi 
     ''Bu kişilerin örgüt elemanlarının iaşelerini temin ettikleri ve haberleşmelerini sağladıkları tespit edilmiştir. Yakalanan kişiler arasında, 5 Temmuz 2002 tarihinde Elazığ'da 3 polis memurunun şehit edilmesi eyleminden sonra, bu örgüt militanlarını kaçıran bölge sorumlusu ile irtibatlı olan ve yurtdışına kaçma hazırlığında olan bir örgüt elemanı da bulunmaktadır. 
     Yakalanan kişilerin evlerinde ve gösterdikleri yerlerde yapılan aramada 1 tabanca, 6 mermi, 1 şarjör, örgüt tarafından düzenlenerek aranan örgüt militanlarına gönderildiği tespit edilen 1 sahte nüfus cüzdanı, 1 sahte pasaport, bir miktar el yazılı örgütsel doküman ele geçirildi.'' Yakalanan zanlıların sorgularında, Gaffar Okkan ve 5 polisin şehit edilmesi eylemine katılan örgüt militanlarını barındırdıkları, haberleşmelerini sağladıkları Ankara, İstanbul, Elazığ ve Malatya'da yeni örgüt evleri kurmaya çalıştıkları Elazığ ve Malatya'da cami ve okullar ile esnaf arasında örgütsel çalışmalar yaptıkları örgüte aidat verdikleri, fitre ve zekat topladıklarının tespit edildiği bildirildi. 
     Zanlılar, ifadeleri tamamlandıktan sonra Malatya DGM Cumhuriyet Başsavcılığı'na gönderilecek. 
     





</TEXT>
</DOC>
