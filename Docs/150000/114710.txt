<DOC>
<DOCNO> 114710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur25.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak vergisi rekortmeni Erbakan... 
</HEADLINE>
<TEXT>

     Emlak Vergisi ile ilgili son düzenlemeler sonucu siyaset dünyasında, başkentin emlak vergisi rekortmeni kapatılan Refah Partisi'nin Genel Başkanı Necmettin Erbakan oldu. 
     Necmettin Erbakan, 2'si arsa 7'si bina olan 9 parça gayrımenkul için, geçen yıl 277 milyon 949 bin lira emlak vergisi ödedi. 
     Erbakan, bu yılın Mayıs ayında ise 2002 yılı emlak vergisine esas olmak üzere 206 milyon 140 bin lira vergi ödemesinde bulundu. Ancak yeni rayiç değerler, Necmettin Erbakan'a 2002 yılı için 10 milyar 208 milyon 380 bin liralık bir fatura çıkardı. 
     Başbakan Bülent Ecevit ile eşi Rahşan Ecevit'in yüzde 50'şer payla sahibi olduğu 3 ayrı gayrımenkulün 2002 yılı emlak vergisi de, 274 milyon 300 bin lira olarak hesaplandı. 
     Geçen yıl söz konusu gayrımenkuller için 173 milyon 900 bin lira vergi ödeyen Ecevit çifti, bu yıl Mayıs ayında da kendi beyanları çerçevesinde 268 milyon lira vergi verdi. Bu durumda Başbakan ve eşinin 2002 yılı emlak vergisi için 6 milyon 300 bin lira daha ödemede bulunacağı ortaya çıktı. 
     MHP Genel Başkanı, Devlet Bakanı ve Başbakan Yardımcısı Devlet Bahçeli ise Bahçelievler'de bulunan evi için geçen yıl 5 milyon 850 bin lira vergi verdi. Bu yılın Mayıs ayında ise 9 milyon lira ödeme yapan Bahçeli'nin yeni değerler sonrası 2002 yılı emlak vergisi 67 milyon 800 bin lira olarak hesaplandı. Bu durumda Bahçeli'nin 58 milyon 800 bin lira daha vergi vereceği anlaşıldı. 
     
     ÇİLLER ALACAKLI, BAYKAL BORÇLU ÇIKTI 
     DYP Genel Başkanı Tansu Çiller de, Beysukentte bulunan evi için 2001 yılında 82 milyon lira emlak vergisi ödedi. Mayıs'ta ise 125 milyon lira yatıran Çiller'in, yeni rayiç değerlere göre vergisi 89 milyon lira hesaplandı. Bu durumda Çiller, Çankaya belediyesinden 36 milyon lirayı geri alacak. 
     CHP Genel Başkanı Deniz Baykal ise Oran'daki evi için geçen yıl 52 milyon 445 bin lira, bu yıl da 80 milyon lira emlak vergisi yatırdı. Ancak Baykal'a 2002 yılı için 150 milyon lira vergi tahakkuk ettirildi ve CHP liderinin 70 milyon lira daha ödeme yapacağı belirlendi. 
     ANAP Genel Başkanı Başbakan Yardımcısı Mesut Yılmaz'ın, 18. dönem milletvekilleri kooperatifi aracılığıyla edindiği Angora evlerindeki konutu için, ferdi tapuya geçilmediğinden dolayı vergi mükellefiyeti doğmadı. Baykal da, aynı nedenle Angora evlerindeki meskeni için vergi ödemeye başlamadı. 
     9. Cumhurbaşkanı Süleyman Demirel'in Güniz Sokak'ta bulunan evinin bu yılki vergisi de, 462 milyon lira olarak tespit edildi. 
     Devlet Bakanı Mehmet Keçeciler'in de Oran mahallesinde bulunan evinin, geçen yıl 19 milyon lira olan emlak vergisinin bu yıl 91 milyon liraya yükseldiği belirtildi. 
     





</TEXT>
</DOC>
