<DOC>
<DOCNO> 114168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/21/spor/ytan.html </URL>
<DATE> 2002/10/21/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Keyif verdi 
</HEADLINE>
<TEXT>

     Özelliği ve yeterliliği açısından umutla bel bağlanan ve sekiz maçtır da golle tanışamayan Mehmet Yılmaz, nihayet şeytanın bacağını kırdı... Hem de iki golle... Doğrusunu söylemek gerekirse, mübarek Kandil Gecesi şeytanın bacağını kırmak büyük sevap. Ancak, uzun aradan sonra kendi evinde takımına üç puan kazandırmak daha büyük bir sevap. 
     Kocaelispor’daki teknik adam değişikliği bir heyecan, bir tempo ve bir yenilik getirmemiş... Güvenç Kurtar, Trabzonspor’un aylardır kendi evinde kazanamamasını düşünerek, sadece bir büyük tuzak kurmuş... Beş kişilik bir defans bloku ve onların önüne de dört kişiyi yerleştirmiş... Trabzonspor’a oyun organize edecek alan ve zaman bırakmamak için de defans bloku ile orta alanı mümkün olduğunca daraltmış... Uzun ve kontra toplarla ani çıkış yapıp golü bulmayı hedeflemiş. Bu uygulama üç kez sonuç getirdi konuk ekibe. Üçünde de Petkoviç mükemmel bir zamanlama ile gole izin vermedi. 
     Bu tuzağı Trabzonspor ilk yarıda çözemedi. Etkin gözüktü, topa hakim oldu ama oyuna hakim olamadı. Derin top uygulamasında daha bir dikkatli olunsaydı, duvar erken yıkılacaktı. 
     İkinci yarıda sahada Petkoviç’in takımına hayat veren zamanlaması, Ali Şen’in futbol resitali, Hüseyin’in kusursuz oyunu, Fatih’in bitmek bilmeyen enerjisi ile muhteşem bir Trabzonspor vardı. Top kazandılar, kazanılan topları en olumlu bir biçimde kullandılar. Adam eksiltiler, boş alan yarattılar... İki gol attılar, attıklarının en az üçü katı da kaçırdılar. Dörtlü alan savunmasını uygulayan Trabzonspor’un sahanın her yerinde biçimsel ve eylemsel yeterliliği vardı. 
     SONUÇ Aylar sonra kendi evinde üç puanla tanışan Trabzonspor son derece keyif verdi. 
     
     



 SPOR 




































</TEXT>
</DOC>
