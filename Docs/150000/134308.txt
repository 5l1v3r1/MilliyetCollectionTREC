<DOC>
<DOCNO> 134308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/31/son/soneko32.html </URL>
<DATE> 2003/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TSE Kurbanlıkların yaşına dikkat 
</HEADLINE>
<TEXT>

     Türk Stardardları Enstitüsü TSE , kurbanlık alırken, koyun ile keçinin 1'er, sığırın da 2 yaşını bitirmiş olmasına dikkat edilmesi gerektiğini bildirdi. 
     TSE'den yapılan açıklamada, Kurban Bayramı öncesi vatandaşlar, kurban alımı sırasında standartlara uygun seçim yapma konusunda uyarılırken, vatandaşların, koyunlarda TS 384'e uygun ''toklu, şişek, öveç, marya ve koç'', keçilerde TS 386'ya uygun ''çebiç, seis, gezdan, erkeç, anaç, kısır ve teke'', sığırlarda ise 383'e uygun ''tosun, düve, boğa, inek ve öküz'' almaları konusunda dikkatli olmaları gerektiği ifade edildi. 
     Açıklamada, bir koyun veya keçinin yanlız bir kişi namına, bir deve veya sığırın ise bir ile 7 kişiye kadar kurban olabileceğine dikkat çekilirken, kurbanlık seçiminde koyunların 7-8 aylık olması durumunda, 1'er yaşındaymış gibi gösterişli olması gerektiğine işaret edildi. 
     Standartlara göre, kurbanlıkların kavram noktaları, adaleleri, butları, vücut çıkıntıları, boyun vücut bağlantıları, karın sarkma durumlarının, sınıf özelliklerini belirlediği ifade edilen açıklamada şunlar kaydedildi 
     ''İki gözü veya bir gözü kör olan, dişlerinin çoğu düşmüş, kulakları kesilmiş olan, boynuzlarından birisi veya ikisi kökünden kırılmış olan, kulağından veya kuyruğundan yarısından fazlası veya memelerinin başları kopmuş bulunan hayvan kurban olmaz. Ayakta duramayacak kadar zayıf, aksak ayağını yere basıp kesileceği yere kadar gidemeyecek halde topal ve aşikar bir halde hasta olan hayvan da kurban olmaz.'' 
     
     KURBANLIKLAR NASIL TAŞINMALI 
     Kurbanlıkların beslenme ve bakım sonrasında eriştiği et ve yağ tutma durumlarına göre, tam besili, besili, orta besili, az besili olmak üzere dört dereceye ayrıldığı belirtilen açıklamada, kurbanlıkların taşınmasının büyük önem taşıdığı vurgulandı. 
     Açıklamada, kurbanlıkların taşınması sırasında şunlara dikkat edilmesi gerektiğine işaret edildi 
     ''Kurbanlıkların taşınması, ölüm, yaralanma, ezilme ve sıkıştırmaları, fire ve sarsıntıları azaltacak tedbirler alınarak, soğuğa, sıcağa, rüzgara ve yağışa karşı koruyacak, yeterli havalandırma şartlarında, seri ve süratle araçlarla yapılmalıdır. Uzak mesafeli taşımalarda dinlenme, yemlenme ve sulama molaları verilmelidir. 
     Kurbanlıkların bindirilmesi, indirilmesi, bakıcıları ve çobanları tarafından itina ile yapılmalıdır. Taşınması sırasında yemlenmeli, sulanmalı ve gerektiğinde dinlendirilmelidir. Kesim işleminden 24 saat öncesine kadar beslenmeli ve barındırılmalıdır.'' 
     





</TEXT>
</DOC>
