<DOC>
<DOCNO> 144628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/guncel/gun05.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir At’ tam gaz Basra Körfezi’ne 
</HEADLINE>
<TEXT>

Kuzey cephesinden vazgeçen ABD, haftalardır Akdeniz’de bekleyen silah ve askeri malzeme yüklü gemilerini, dün Süveyş’e yönlendirildi. İstikamet Basra Körfezi... 
     YASEMİN ÇONGAR Washington 

     Türkiye topraklarını kullanarak Irak’ın kuzeyine zırhlı birlikler geçirme planından bir süre önce vazgeçip B Planı’nı uygulamaya koyan ABD, dün bu kararını kanıtlayan bir adım attı ve İskenderun Limanı’na yanaşmak için haftalardır Akdeniz’de bekleyen gemilerine Basra Körfezi’ne yönelmeleri talimatı verdi. 
     ABD Savunma Bakanlığı Pentagon yetkilileri, Amerikan Kara Kuvvetleri’nin 4. Mekanize Piyade Tümeni’ne ait malzeme yüklü 40 kadar geminin, bugünden itibaren Süveyş Kanalı’ndan geçeceklerini belirtti. Gemilerin nihai istikameti konusunda ise bilgi verilmedi, ancak beklentiler, gemilerin 30 Mart’tan itibaren Kuveyt Limanı’na ulaşmaya başlayacakları yönünde. 
     Bütün gemilerin Kuveyt’e varmasının ise 10 Nisan’ı bulacağına dikkat çeken kaynaklar, 4. Tümen’in, Irak savaşının uzaması durumunda, Güney Cephesi’ni takviye edebileceklerini, aksi halde Irak’ta rejim değişikliği sonrasında geçici işgal gücüne katılabileceklerini kaydetti. 
     4. Tümen’e bağlı 17 bin 500 askerin ilk olarak Türkiye üzerinden Irak’a geçecekleri bildirildi, ancak TBMM’nin ilk tezkereyi reddetmesi, ikinci tezkereyi hazırlamakta gecikmesi nedeniyle askerler Teksas’taki üslerinden hiç ayrılmadı. 
     Türkiye’nin topraklarını ABD askerlerine açmasını geçen haftaya kadar bekleyen ve bu süreçte Ankara’yı sürekli olarak, "Zaman doluyor, çok gecikiyoruz" diye uyaran Bush yönetimi, Recep Tayyip Erdoğan’ın Başbakanlığı devralması sonrasında da, bu konuda "hızlı bir ilerleme" sağlanamayacağını görünce, Türkiye seçeneğini terk edip B Planı’na yöneldi. 
     



 GÜNCEL 





















</TEXT>
</DOC>
