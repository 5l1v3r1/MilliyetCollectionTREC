<DOC>
<DOCNO> 127638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/29/son/sontur11.html </URL>
<DATE> 2002/12/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Başbakan Gül, şerh koyarak demokratik hakkını kullandı 
</HEADLINE>
<TEXT>

     AK Parti Genel Başkanı Recep Tayyip Erdoğan, Başbakan Abdullah Gül'ün Yüksek Askeri Şura YAŞ kararlarına muhalefet şerhi koyarak demokratik hakkını kullandığını söyledi. 
     Aydın-Horsunlu-Denizli Bölünmüş Devlet Yolunun temel atma töreni için Aydın'a gitmek üzere İzmir'e gelen AK Parti Genel Başkanı Erdoğan, Adnan Menderes Havalimanı'nda gazetecilerin sorularını yanıtladı. 
     Erdoğan, bir soru üzerine Başbakan Abdullah Gül'ün Yüksek Askeri Şura kararlarına muhalefet şerhi koyarak demokratik hakkını kullandığını belirterek, ''Yapılanlar kurallara uygundur. Olumsuzluk söz konusu değildir'' dedi. 
     Erdoğan, bugün temeli atılacak yolun, 3 Kasım seçimi öncesinde verdikleri 15 bin kilometrelik ''duble yol'' vaadinin bir parçası olduğunu kaydederek, şöyle konuştu 
     ''Geçen hafta da Şereflikoçhisar'da bir yol temeli attık. Süratle bu çalışmaları geliştirerek, 15 bin kilometrelik duble yol hedefini 5 yıllık sürede tamamlamak istiyoruz. Bayındırlık Bakanlığı bütün bürokratları ile kolları sıvadı. En ucuz maliyetle, kendi imkanlarımızla, hizmet alma yolunda bu çalışmaları nasıl gerçekleştireceğimizi, temel atma töreninde anlatacağız. Ayrıca açılışın ne zaman yapılacağını da ilan edeceğiz. Türkiye yeni bir döneme giriyor. Türkiye, zamanı en iyi değerlendiren yönetim anlayışı dönemine giriyor. Takvim açıklanınca, onun nasıl işlediğini görme dönemine giriyor. Ülke, birçok yeniliklere bu tür temellerle damgasını vuracaktır.'' Erdoğan'dan önce İzmir'e gelen ve çevre yollarında incelemelerde bulunan Bayındırlık ve İskan Bakanı Zeki Ergezen de, gazetecilerin sorularını yanıtladı. Ergezen, Karşıyaka tünellerinin tamamlanması için 50 milyon dolarlık dış kredi arandığının hatırlatılması üzerine, ''Çalışmalarımızı yapıyoruz. Onlar sonuçlanınca bu konudaki takvimi açıklayacağız'' dedi. 
     Erdoğan ile beraber, Devlet Bakanı Mehmet Aydın, Ulaştırma Bakanı Binali Yıldırım ve Kültür Bakanı Hüseyin Çelik de temel atma törenine katılacaklar. 

     
</TEXT>
</DOC>
