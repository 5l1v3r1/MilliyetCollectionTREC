<DOC>
<DOCNO> 129511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/soneko15.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
OPEC Petrol Bakanları olağanüstü toplanacak... 
</HEADLINE>
<TEXT>

     Petrol İhraç Eden Ülkeler Örgütü OPEC Petrol bakanlarının, üretim artışı konusunu karara bağlamak üzere, 12 Ocak'ta olağanüstü toplantıya gidecekleri doğrulandı. 
     OPEC kaynakları, olağanüstü toplantının 12 Ocak'ta Viyana'da yapılacağını söylediler. 
     Bu arada Kuveyt Petrol Bakanı Şeyh Ahmed el Fahd el Sabah, toplantıda günlük üretiminin 1 ya da 1.5 milyon varil artırılması kararının alınacağını söyledi. 
     Şeyh Ahmed, ''Artışın günde 1 milyon varil ya da 1.5 milyon varil olması yönünde iki öneri var. Biz 1 milyon varillik artışa taraftarız ama gerekirse 1.5 milyon artışı da kabul ederiz'' dedi. 
     Şeyh Ahmed, OPEC ülkeleri arasında günde 2 milyon varil üretim artışını öneren kimsenin olmadığını da vurguladı. 
     Daha önce bazı kaynaklar, OPEC'in ağır topu Suudi Arabistan'ın günde 2 milyon varillik bir artıştan yana olduğunu bildirmişti. 
     OPEC kaynakları Suudi Arabistan'ın 1.5 milyon, Kuveyt, Libya ve Cezayir'in ise 1 milyon varil artış istediklerini bildiriyor. 
     OPEC, petrolün varil fiyatının 22-28 dolar aralığında oluşmasını hedeflemiş iken, piyasa fiyatları, geçen yılın son günlerinden beri 30 doları aşmış bulunuyor. 
     





</TEXT>
</DOC>
