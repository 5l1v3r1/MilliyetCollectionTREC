<DOC>
<DOCNO> 122198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/guncel/gun01.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecyad’ın yerinde otel yükselecek 
</HEADLINE>
<TEXT>

Suudiler, önce yıktıkları, sonra yeniden inşa edeceklerine söz verdikleri Ecyad Kalesi’nin yerine otel ve alışveriş merkezi yapıyor 
     İHSAN DÖRTKARDEŞ DHA 

     Osmanlı İmparatorluğu döneminde Mekke’de yapılan 350 yıllık Ecyad Kalesi’ni, Türkiye’nin tepkisine ve UNESCO’nun uyarılarına karşın yıkan Suudi yönetimi, aynı yere 2 milyar Suudi Arabistan Riyali’ne yaklaşık 828 trilyon lira mal olacak dev otel ve alışveriş merkezinin temeli attı. Kral Fahd bin Abdülaziz’in dev projeyi, Usame bin Ladin’in öz kardeşlerine ait olan Ladin İnşaat Grubu’na verdiği açıklandı. 
     
     GELİRİ KRALIN VAKFINA 
     Mekke’de Ecyad Kalesi’nin yerle bir edildiği bölgede kurulacak üç otel ve iş merkezinin temel atma töreni ramazan nedeniyle gece yapıldı. Törene Kral Fahd bin Abdülaziz de katıldı. Tüm geliri Kral Abdülaziz Vakfı’na kalacak otellerden 35 bin yatak kapasiteli olanı umre ve hac dönemlerinde hizmet verecek. 
     Dört kule şeklinde inşa edilecek ikinci otelde 5 bin 500, beş yıldızlı üçüncü otelde ise 5 bin oda olacak. Yaklaşık 50 bin kişinin konaklayabileceği tesislerde, alışveriş kompleksinin yanında 1400 araçlık otopark da yer alacak. Kompleks içinde yapılacak binalar 27 ve 33 katlı olacak. Ayrıca aynı anda 25 bin kişinin namaz kılabileceği bir alan düzenlenecek. 
     
     LADİN AİLESİ YAPIYOR 
     828 trilyonluk projeyi, Suudi Arabistan’da çeşitli alanlarda faaliyet gösteren ve bugüne kadar birçok büyük inşaata imza atan Ladin İnşaat Grubu’ hayata geçirecek. Bölgedeki kaynaklar, 11 Eylül saldırılarının ardından Ladin’i dışlayan Suudi Arabistan’daki yakınlarının, Kral Fahd bin Abdülaziz ile çok yakın ilişki içinde olduğunu ifade ediyor. 
     



 GÜNCEL 










</TEXT>
</DOC>
