<DOC>
<DOCNO> 115342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur48.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de silahlı soygun... 
</HEADLINE>
<TEXT>

     İzmir'in Bornova İlçesi'nde, Müteahhit Melih Tuncay'ın villasını basan silahlı 3 kişi, para ve değerli eşyaları alarak kaçtı. 
     Alınan bilgiye göre, Evka-3 Profesörler Sitesi'nde, müteahhit Melih Tuncay'a ait villaya gelen kimliği belirsiz 3 kişi, bahçıvan Bilal Şen'e, Tuncay'ın evde olup olmadığını sordu. 
     Müteahhidin evde olduğunu öğrenen ve kapıyı açarak zorla eve giren soyguncular, Melih Tuncay ve eşi Yıldız Tuncay'ı üst kata çıkardılar. Burada 2'si tabancalı, 1'i bıçaklı sanıklar, ''Korkmayın, dediklerimizi yaparsanız size zarar vermeyiz'' diyerek, para ve altınların yerini sordu. Soygunculardan biri eline ameliyat eldiveni geçirerek, evdeki çekmeceleri karıştırdı. 
     Cep telefonları, 350 milyon lira para ve altın kol düğmelerini de alan 3 soyguncu, bağırmamaları ve polise haber verilmemeleri konusunda uyarıda bulunarak evden ayrıldılar. 
     Durumun bildirilmesi üzerine villaya gelen Asayiş Şube ve Bornova İlçe Emniyet Müdürlüğü ekipleri, görgü tanıklarının ifadelerinden, olayda dördüncü bir kişi olduğunu ve dışarıda bir otomobilde bekleyerek sürekli cep telefonundan görüştüğünü tespit ettiler. 
     Emniyet yetkilileri, soyguncuların kimlik belirleme ve yakalama çalışmalarının sürdüğünü belirttiler. 
     





</TEXT>
</DOC>
