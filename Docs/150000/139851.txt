<DOC>
<DOCNO> 139851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/spor/spo04.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’un imha planı 
</HEADLINE>
<TEXT>

Bordo - Mavili takım, ligin flaş ekibi Gençlerbirliği’ni devirmenin planlarını hazırladı. Aybaba’nın öğrencileri rakibi önce durduracak, ardından hızlı akınlarla yıkacak 
     Silah açık futbol 
     TRABZONSPOR, bugün deplasmanda karşılaşacağı Gençlerbirliği maçının sistemini belirledi. Bordo - Mavili takım, açık futbol oynayan rakibini önce durduracak ardından da hızlı akınlarla devirmek için uğraşacak. Teknik Direktör Samet Aybaba, "En çok kapalı savunmalar karşısında zorlanıyoruz. Böyle bir sıkıntımız olmayacak. O nedenle kolay gol bulabiliriz" diye konuştu. 
     
     Savunmaya uyarılar 
     AYBABA, maç toplantısında da defans oyuncularının dikkatlerini çekti. Tecrübeli teknik adam, "Bu alanı çok iyi kapatmalıyız. Eğer Gençlerbirliği’nin kanat organizasyonlarını en asgari seviyeye indirirsek, taktik üstünlüğümüz olur. Thomas, Filip ve Ahmet Hassan’ın boş alan bulmasını önlemeliyiz. Topa sahip olduğunuzda yıldırım gibi rakip kaleye yöneleceksiniz" dedi. 
     
     Dayanışma gecesi 
     SAİM BOZER 

     KARADENİZLİ işadamları Galatasaray’ın eski yöneticilerinden Ergun Gürsoy’un organize ettiği dayanışma gecesinde bir araya geldi. Trabzonlular Dayanışma Vakfı’nın Beylerbeyi’ndeki tesislerinde gerçekleştirilen gecede Vakıf Başkanı Gürsoy, bu kaynaşmanın her zaman devam edeceğini belirtti. Geceye Trabzonspor Başkanı Özkan Sümer’in yanısıra birçok Bordo - Mavili yönetici de katıldı. 
     
     Bizden iyisi yok 
     Kaptan iddialı 
     TRABZONSPOR Kaptanı Fatih Tekke, bugünkü Gençlerbirliği maçının kendileri için bir çok açıdan önem taşıdığını açıkladı. Yıldız futbolcu, "Avrupa’ya katılabilmek ve gücümüzü gösterebilmek için önümüzde önemli bir fırsat var. Süper Lig’de en iyi futbolu biz oynuyoruz. Takım olarak hedefe kilitlendik. Tüm arkadaşlarım da benim gibi Avrupa için kararlı" dedi. 
     
     Beşiktaş stresi 
     BEŞİKTAŞ maçı öncesinde kendilerine gerilim aşılanmamasını isteyen Fatih, "O maça kadar lig ve kupada iki sınavımız var" dedi. Tecrübeli oyuncu, "Beşiktaş’ı yenersek, bize yine 3 puan yazıyorlar. Yenilenden de puan silinmiyor, yine 3 puan kaybediliyor. Derbi maçlara fazla önem verilmesi doğal, ama takımı gerilime sokmamak lazım. Önce Gençler önemli." 
     



 SPOR 
























</TEXT>
</DOC>
