<DOC>
<DOCNO> 146748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/son/sondun26.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'liler, Fav saldırısı sırasında İngilizleri yarı yolda bırakmış 
</HEADLINE>
<TEXT>

     İngiliz Yarbay Buster Howes, Fav yarımadasına düzenlenen saldırıda Amerikalıların İngiliz askerlerini yarı yolda bıraktıklarını öne sürdü. 
     Howes, The Times gazetesine yaptığı açıklamada, 20 Mart'ta Fav yarımadasına yapılan saldırı sırasında Amerikan askerlerinin zoru görünce aniden geri çekilip yüzlerce İngiliz askerinin hayatını tehlikeye attığını belirtti. 
     Amerikan askerlerinin ortak harekata 1-2 dakika kala çekilme kararını sert dille eleştiren 42. Komando Birliği komutanı Howes, Fav'a yönelik operasyonunun Vietnam'dan bu yana en büyük havadan indirme harekatı olmasının planlandığını, operasyona 1000 Amerikan ve İngiliz askerinin katılımının öngörüldüğünü kaydetti. 
     Komandoların Amerikan helikopterleriyle düşman hatlarının arkasına indirilmesinin planlandığını belirten Howes, ''Ancak ABD'ye ait CH46 Sea Knight helikopterlerinden biri ilk dalga sırasında düştü. 8 İngiliz ve 4 Amerikan askeri öldü. Bunun üzerine Amerikalı pilotların bir anda geri çekildiklerini gördük'' ifadesini kullandı. 
     Pilotların, düşman hattının gerisindeki alanın inişe uygun olmadığı gerekçesiyle geri dönmelerinin, merkezleri Somerset ve Taunton'da bulunan 40. komando birliğinden yüzlerce askerin Irak içinde desteksiz kalmalarına yol açtığını savunan Howes, ertesi gün gündüz çok riskli bir operasyon yaparak, içeride kalan birliklere yardım etmek zorunda kaldıklarını kaydetti. 
     Howes, ''Operasyon felaketle sonuçlanabilirdi. Amerikalıların yaptıkları bizi büyük hayal kırıklığına uğrattı. Bilinmeyen bir nedenle son anda operasyona katılmayı reddettiler ve bütün operasyonu tehlikeye attılar. 8 aylık planlama yarım saatte yerle-bir oldu. Durumu İngiliz askerinin cesaret ve aklı kurtardı'' açıklamasında bulundu. 
     Howes ayrıca, operasyon sonucunda kayıp verilmemesinin mucize olduğunu ifade etti. 
     





</TEXT>
</DOC>
