<DOC>
<DOCNO> 106323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/08/guncel/gun05a.html </URL>
<DATE> 2002/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Otelde pişecek, fakire de düşecek 
</HEADLINE>
<TEXT>

ABD’de yıllardır uygulanan Yemek Bankacılığı’ sistemi, Türkiye’de başlatılacak. Oteller, ihtiyaç fazlası yemekleri muhtaçlara dağıtacak 
     Başaran Ulusoy 

     ESRA KURT İstanbul 
     
     Turizmcilerin öncülük ettiği "Yemek Bankacılığı Foodbank " sistemiyle, yiyecek içecek anlamında yılda yaklaşık 300 milyon dolarlık alım yapan otellerde oluşan yaklaşık 30 - 40 milyon dolarlık israfın önüne geçilecek. İhtiyaç sahiplerine de teşhir edilmeden’ yardımda bulunulacak. Proje için işbirliği yapacak, sponsor olacak kurum ve kuruluşların koordinasyonunu sağlamak amacıyla, ilk etapta bir vakıf şeklinde örgütlenme düşünülüyor. Binlerce insana umut olacak projenin ilk adımı İstanbul’da atılacak. 
     
     DESTEĞE İHTİYACIMIZ VAR’ 
     Türkiye Seyahat Acenteleri Birliği TÜRSAB Başkanı Başaran Ulusoy’un gündeme getirdiği projeyle ABD’de 1970’li yıllardan beri faaliyet gösteren "Yemek Bankacılığı" sisteminin Türkiye’ye uyarlanması düşünülüyor. Projenin hayata geçmesi için öncelikle otel sahipleri, mutfak malzemesi satan işletmeler, depolamak için soğuk hava depocuları ve poşet firmaları gibi işletmelerin desteğine ihtiyaç var. 
     Ulusoy, "Bu hayır işi olduğu için ne bana, ne siyasi bir oluşuma ne de herhangi bir derneğe endeksli olmamalı. Bu nedenle bir koordinasyon merkezi oluşturulduktan sonra, görev taksimi yapılarak, sistem kişilerin önüne geçecek" dedi. 
     
     TEŞHİR EDİLMEYECEKLER’ 
     Projenin hayata geçmesi için evde oturan binlerce ev kadının da yardım eli uzatacağından şüphesi olmadığını belirten Ulusoy, "Yardım yapılan insanların gururlarının kırılmamasına özen gösterilmeli. İnsanların TV’lerde teşhir edilmesine kesinlikle karşıyız. Dağıtılan erzak poşetlerine Bu paketi kabul ettiğiniz için size minnettarız’ notu iliştireceğiz" dedi. 
     Projenin en önemli destekçilerinden biri olan İstanbul Turistik Otelciler ve İşletmeciler Birliği Başkanı Hüseyin Şahin de, organizasyona katılmak için ilk etapta İstanbul’daki üye 270 otel sahibiyle görüşeceklerini ve konuyu ayrıntılarıyla anlatacaklarını söyledi. 
     



 GÜNCEL 


















</TEXT>
</DOC>
