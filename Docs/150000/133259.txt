<DOC>
<DOCNO> 133259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/26/son/sondun14.html </URL>
<DATE> 2003/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı Şii muhalif El Hakim Saddam üç aşamalı plan hazırladı 
</HEADLINE>
<TEXT>

     Iraklı Şii muhalif Abdülaziz El Hakim, ABD'nin saldırı olasılığına karşı, Irak Devlet Başkanı Saddam Hüseyin'in üç aşamalı bir plan hazırladığını öne sürdü. 
     Merkezi Tahran'da bulunan Irak İslam Devrimi Yüksek Konseyi'nin önde gelenlerinden El Hakim, Tehran Times gazetesine verdiği demeçte, planın Irak'ta ilk önce can kaybını yükseltmeyi ve ülke ekonomisine zarar vermeyi amaçladığını söyledi. 
     El Hakim, iddia ettiği planın aşamalarını, ABD saldırıları karşısında insanların kalkan olarak kullanılması, herhangi bir ayaklanma ya da muhalefet eylemlerinin sert biçimde bastırılması ve yer altı enerji kaynaklarının havaya uçurulması şeklinde sıraladı. 
     Irak İslam Devrimi Yüksek Konseyi Başkanı Ayetullah Muhammed Bekir El Hakim'in kardeşi olan Abdülaziz El Hakim, Irak'ta olası rejim değişikliğiyle ilgili olarak da, muhalefetin oluşturacağı geçici hükümetin demokratik olması, bütün siyasi, sosyal, etnik ve dini grupları temsil etmesi gerektiğini belirtti. 
     Geçici hükümetin halkın kendi geleceğini belirleme hakkına saygı göstermesi, rejim değişikliğinden sonra barış ve istikrar sağlanır sağlanmaz insanların kendi liderlerini seçmesine izin vermesi gerektiğini söyleyen El Hakim, bu hükümetin diğer ülkelerin içişlerine karışmama siyaseti izlemesini ve bölge ülkeleriyle iyi ilişkiler kurmaya çalışmasını istedi. 
     ''Türkiye'nin Musul ve Kerkük petrolleri üzerinde hak iddia ettiği ve bu iddiaların kökeninin ne olduğu'' sorusu üzerine El Hakim, bu iddiaların var olduğunu, ancak bazı Türk yetkililerin bunları reddettiğini belirterek, ''Irak İslam Devrimi Yüksek Konseyi ve diğer muhalif gruplar, bu iddiaları kabul etmiyor ve bunu Irak'ın içişlerine müdahale olarak düşünüyor. Yalnızca Türkiye'nin değil diğer ülkelerin de Musul ve Kerkük'te hakkı olmadığına inanıyoruz'' diye konuştu. El Hakim, bir başka soru üzerine, Kuzey Irak'ta ayrı bir devletin kurulmayacağı konusunda Türkiye'yi ikna etmeye çalıştıklarını da söyledi. 
     Saddam devrildikten sonra geçici ve daimi safhaları bulunan bir hükümet kurmayı düşündüklerini, geçici safhanın bağımsızlık, katılımcılık, demokrasi ve iyi komşuluk ilişkilerini ilerletmek, kitle imha silahlarını imha etmek, uluslararası silahsızlanma kurallarına saygılı olmak ve Irak'ın komşularına karşı terörist faaliyetler gösteren örgütleri yasaklamak olduğunu kaydeden El Hakim, ''İran'a terörist saldırılarda bulunan ve Bağdat rejiminin Irak halkına baskısında kullanılan Halkın Mücahitleri ile PKK gibi örgütlerin ortadan kaldırılması yönünde çalışacağız'' dedi. 
     





</TEXT>
</DOC>
