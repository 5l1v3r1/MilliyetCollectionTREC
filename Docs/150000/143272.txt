<DOC>
<DOCNO> 143272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sontur31.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uygun görülecek adımlar ivedilikle atılacak 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, "Bu durum karşısında hükümetimizin öncelikle Türkiye'nin ulusal çıkarlarını koruyacak önlemleri alması ve Milli Güvenlik Kurulu'nun 31 Ocak 2003 günlü toplantısında benimsenen tavsiye kararı çerçevesinde yapacağı değerlendirmelere uygun adımları ivedilikle atması hususunda tam bir görüş birliğine varılmıştır" dedi. 
     İldem, Cumhurbaşkanı Ahmet Necdet Sezer'in başkanlığında Çankaya Köşkü'nde yapılan toplantının ardından bir açıklama yaptı. 
     Tacan İldem, toplantıda Irak konusundaki gelişmeler hakkında ayrıntılı bir değerlendirme yapıldığını belirtti. Türkiye'nin bugüne kadar Irak'taki sorunun barışçı çözümlenmesi yönünde elinden gelen tüm içten çabayı harcadığını belirten İldem, şunları söyledi 
     "Bu çabalar bütün dünya kamuoyunda bilinmektedir. ABD yetkililerinin açıklamaları ve BM Güvenlik Konseyi'ndeki son gelişmeler, askeri bir müdahaleyi kaçınılmaz kılacak bir sürecin içine Türkiye'nin beklenti ve iradesi dışında girilmiş olduğunu göstermektedir. 
     Bu durum karşısında hükümetimizin öncelikle Türkiye'nin ulusal çıkarlarını koruyacak önlemleri alması ve Milli Güvenlik Kurulu'nun 31 Ocak 2003 günlü toplantısında benimsenen tavsiye kararı çerçevesinde yapacağı değerlendirmelere uygun adımları ivedilikle atması hususunda tam bir görüş birliğine varılmıştır. 
     İçinden geçilen bu kritik dönemde ulusal birlik ve beraberlik herşeyin üstünde gözetilmesi gereken bir önceliktir. Bu anlayışla hareket edileceğinden kuşku yoktur." İldem, açıklamalarının ardından gazetecilerin sorularını yanıtladı. 
     Bir gazetecinin, "Tezkerenin çıkacağı anlamına mı geliyor Meclis'e gönderileceği anlamına mı geliyor" sorusunu yanıtlarken İldem, "Hükümetimiz o konuda bir değerlendirme yapacak. Ona göre uygun görülecek adımlar ivedilikle atılacaktır" dedi. 
     İldem, bu hafta içerisinde tezkerenin gelmesi söz konusu mu" sorusuna "Artık onu hükümetin değerlendirmeleri sonunda görmemiz gerekiyor" yanıtını verdi. 
     "Yarın için mi ivedilikle alınacak kararlar yürürlüğe konacak" sorusu üzerine İldem, "Artık zamanlaması konusunda size birşey söyleyemeyeceğim. İvedilikle denilince gelişmeleri izliyorsunuz. Ona göre hükümetimiz değerlendirmeyi en süratli şekilde yapacaktır" dedi. 
     





</TEXT>
</DOC>
