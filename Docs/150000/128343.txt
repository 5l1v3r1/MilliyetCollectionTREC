<DOC>
<DOCNO> 128343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/02/son/sonspo20.html </URL>
<DATE> 2003/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor'da tatil bitiyor... 
</HEADLINE>
<TEXT>

     Birinci Süper Futbol Ligi takımlarından İstanbulspor'da tatil bitiyor. 
     Sarı-siyahlılar, 12 günlük iznin ardından yarın Ataköy Tesisleri'nde toplanarak, öğleden sonra yapacakları antrenmanla ligin ikinci bölümü hazırlık çalışmalarına başlayacak. 
     İkinci dönem hazırlıkları için 13 Ocak'ta Antalya'ya gidecek olan İstanbulspor, 25 Ocak'a dek çalışmalarını burada sürdürecek. Sarı-siyahlılar, lige verilen arada hem Antalya'da hem de İstanbul'da hazırlık maçları yapacak. 
     İstanbulspor'da, sakatlığı bulunan Güven'in tedavisinin sürdüğü ve bu futbolcunun 10 gün sonra koşulara başlayabileceği bildirildi. 
     Hafif sakatlıkları nedeniyle Adanaspor ile yapılan son lig maçında oynamayan Fazlı ve Bekir'in ise yarın kulüp doktoru Mehmet Ünal tarafından kontrol edileceği kaydedildi. 

     
</TEXT>
</DOC>
