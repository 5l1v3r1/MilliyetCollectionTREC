<DOC>
<DOCNO> 107181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/12/son/sondun04.html </URL>
<DATE> 2002/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin'in Gürcistan'da operasyon açıklamasına Tiflis'ten tepki... 
</HEADLINE>
<TEXT>

     Gürcistan Cumhurbaşkanı Eduard Şevardnadze, Rusya Devlet Başkanı Vladimir Putin'in, ''Gürcistan'da operasyon yapabilecekleri'' açıklamasının siyasi açıdan kabul edilemeyeceğini belirtti ve ''Gürcü topraklarının Rus ordusu tarafından kullanılmasına ve Çeçenleri arkadan vurmalarına izin vermememizin Rusya'yı kızdırdığını sanıyorum'' dedi. 
     Şevardnadze, Putin'in açıklaması üzerine televizyonda yaptığı konuşmasında, bu gelişmenin mevcut konumun tarafsız değerlendirilmesi olamayacağını ifade ederek, açıklamada Çeçenistan ve Çeçen sorunuyla ilgili herhangi bir şey olmadığına dikkati çekti. ''Eğer o Putin burada olsaydı, Rusya'ya Çeçenistan'da asayişi sağlamak için neyin engel olduğunu sorardım'' diyen Şevardnadze, Putin'in açıklamasının içeriğinin yanlış olduğunu kaydetti. Putin'e son dönemde iki mektup gönderdiğini ve birisine çok kısa süre önce cevap aldığını anlatan Şevardnadze, dolayısıyla Putin'in açıklamasını anlamanın çok güç olduğunu söyledi. ''İki devlet başkanı samimi ve ciddi olarak ilgili konuları ele alıyorlar ve birden tehdit ortaya çıkıyor, ki bu da politik açıdan kabul edilemez'' diyen Şevardnadze, bugün Parlamento'daki bazı grupların da katılımıyla Güvenlik Konseyi toplantısı yapacağını, Putin'in açıklamasının arkasındaki sebepleri ve ''böyle büyük bir ülkenin devlet başkanının tehdidi karşısında neler yapılabileceğini'' anlatmaya çalışacağını belirtti. 
     Şevardnadze sözlerini şöyle sürdürdü 
     ''Ümidimiz, doğrunun bizim yanımızda olmasıdır. Pankisi bizim yarattığımız bir sorun değil, Çeçenistan sorununun bir parçasıdır. Gürcü topraklarının Rus ordusu tarafından kullanılmasına ve Çeçenleri arkadan vurmalarına izin vermememizin Rusya'yı kızdırdığını sanıyorum. Böyle bir gelişme, Çeçenlerle ilgili savaşın bizim topraklarımıza sıçramasına neden olur, belki Rusya'da bazıları bunu istiyordur.'' Eduard Şevardnadze, Pankisi sorununun büyük ölçüde çözüldüğünü ve silahlı grupların bu bölgede olmadığını anlatarak, ''Özet olarak, panik için bir neden yok. Rusya'nın kendisine dünya kamuoyu önünde psikolojik rahatsızlık verecek bir maceraya atılacağını sanmıyorum. Kaldı ki Rusya, Gürcistan ile ilişkilerini normalleştirme isteğinde ve Gürcistan da Rusya'ya aynı şekilde ihtiyaç duymaktadır'' dedi. 
     Rusya'nın Tiflis Büyükelçisi Vladimir Gudev de, Putin'in Soçi'de yaptığı ''güç kullanma ve olası bir saldırı hazırlığı'' açıklamasının bir tehdit değil ''acil harekete geçme çağrısı'' olduğunu söyledi. 
     Parlamento Başkanı Nino Burjanedze de, Rusya Parlamento Başkanı'nı telefonla arayarak, Putin'in konuşmasının Tiflis'i '''şok ettiğini'' dile getirdi. 
     Rusya Devlet Başkanı Putin, dün Soçi kentinde güvenlik ve askeri yetkililere hitaben yaptığı konuşmada, komşu Gürcistan'ın ''eşkıya sızmalarını'' önleyememesi durumunda ülkesinin ''kendini savunma'' hakkından yararlanabileceğini söylemişti. 
     





</TEXT>
</DOC>
