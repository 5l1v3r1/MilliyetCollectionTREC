<DOC>
<DOCNO> 111493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur12.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bilgisayar operatörü kız, Urfa'ya kuma gitti... 
</HEADLINE>
<TEXT>

     İstanbullu 18 yaşındaki Gülten Esen, Şanlıurfa'nın Siverek İlçesi'ne bağlı Karacadağ Köyü'ne kuma olarak geldi. 
     Siverek, filmlere konu olabilecek ilginç aşk öyküsüne sahne oldu. İstanbul'un Aksaray Semti'ndeki bir firmada bilgisayar operatörü olarak çalışan Gülten Esen'in yaşamı, İstanbul'a çalışmaya gelen Cemil İstekli ile tanıştıktan sonra tamamen değişti. 
     İmam nikahıyla evli ve 5 çocuklu Cemil İstekli, bir süre önce iş bulmak amacıyla İstanbul'a gitti. Aksaray'da bir iş merkezinde bekçi olarak çalışmaya başlayan İstekli, aynı iş merkezindeki bir firmada çalışan Gülten Esen ile tanıştı. İstekli ile Esen arasındaki arkadaşlık, bir süre sonra aşka dönüştü. 
     Bir yıl kadar İstanbul'da kalan İstekli, daha sonra köyüne döndü. Ancak Esen, sevgilisinin köyüne dönmesi üzerine hasretine dayanamayarak, soluğu Siverek'e bağlı 40 kilometre uzaklıktaki Karacadağ Köyü'nde aldı. Esen, aşkı uğruna İstanbul'u terk ederek geldiği Karacadağ Köyü'nde, evli ve 5 çocuk babası Cemil İstekli 40 ile evlendi. 
     Eşinin evli ve 5 çocuk sahibi olmasının kendisini ilgilendirmediğini ifade eden Esen, tek odalı evde İstekli'nin, ilk eşi Yıldız Erik ve 5 çocuğuyla yaşamaya başladı. 
     Esen, ''Cemil benim ile evlenmeseydi intihar edecektim. Köyde kaldığım için çok mutluyum'' dedi. -''BAŞTA BÜYÜK TEPKİ GÖSTERDİM''- Cemil İstekli'nin imam nikahlı ilk eşi Yıldız Erik de kocasının başka bir kadın ile evlenmesine başta razı olmadığını ifade ederek, şöyle konuştu 
     ''Önce tepki gösterdim. Ancak Gülten bana Ne olur evlenmeme izin ver. Sana ev işlerinde yardımcı olurum. Cemil'i çok seviyorum. Onsuz yaşayamam dedi. Bu sözler üzerine ve köydekilerin iknaları sonucunda kabul ettim. Yapacak birşey yok. Beraber yaşıyoruz. Artık Gülten ile arkadaş gibi yaşayacağız. Bizim geleneklerimiz de bunu kabul etmeme neden oldu.'' 
     
     2 EŞİYLE HALAY ÇEKTİ 
     Karacadağ'da yaşanan bu aşk olayı yöredeki tüm köyülülerin büyük ilgisini çekti. Çevre köydeki tüm kadınlar İstanbul'dan köye kuma olarak gelen Gülten'i ziyaret ederek tanışıyorlar. Köylüler, İstanbullu gelinlerini bağrına basarken, aralarında topladıkları paralarla Cemil ile Gülten'in düğün masraflarını karşıladılar. Köylüler, aralarında para toplayıp Cemil'e güzel bir ev yaptırmayı düşündüklerini de söylediler. 
     Köyde yapılan düğün kutlamalarında Cemil İstekli, ilk eşi Yıldız ve ikinci eşi Gülten ile birlikte halay çekti. 
     





</TEXT>
</DOC>
