<DOC>
<DOCNO> 141772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/yazar/congar.html </URL>
<DATE> 2003/03/10/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Son bir hafta... 
</HEADLINE>
<TEXT>

     Her ne kadar Bush ve sözcüleri "Henüz savaş kararı alınmadı" deseler de, Amerikan başkentindeki yaygın kanı, artık Irak’a karşı harekatın isminin konulduğu, tarihinin saptandığı ve cephelerinin kesinleştirildiği yönünde. 
     Harekatın ismi konusunda tahmin yürüten bir diplomat, Bush yönetiminin meseleyi Irak halkının geleceğine bağlamak istediğini hatırlatarak, "İçinde kurtuluş’ sözü geçerse şaşırmam" diyor. 
     Tarih ise, BM Güvenlik Konseyi’ndeki Amerikan - İngiliz - İspanyol tasarısına yapılan ekten sonra, artık sır değil Tasarının sahipleri bir son dakika sürprizi ile, daha fazla Konsey üyesini ikna edebilmek için, ültimatomun süresinin bir iki hafta uzatılmasına ikna olmadıkça, Irak’a karşı savaşın 17 Mart gecesi başlaması kuvvetle olası. 
     Yer meselesine gelince, anlatılan o ki, Franks’in savaş brifinginden, "Türkiye, topraklarını ve tesislerini önümüzdeki günlerde açarsa ne ala harekata katkısı büyük olur. Ancak biz, bunun olmayacağı hesabına göre ve olmasını da beklemeden savaşmaya hazırız" görüşü çıkmış. 
     Kısacası, Türkiye’nin hava sahası, üsler ve toprak katkısı olsa da olmasa da, BM’den destek alsa da almasa da, hem Irak’ın, hem bölgenin, hem de uluslararası güç dengelerinin geleceğini belirleyecek bir savaş, önümüzdeki haftadan itibaren pekala başlayabilir. 
     
Amerikan iyimserliği      Bu saatten sonra savaşı durdurmak mümkün mü 
     Bush yönetimi, karşısına Fransa’nın liderliğinde çıkan muhalefetin BM’yi bölmesine ve Batı’da, etkileri Irak denkleminin çok ötesinde ve daha uzun süre hissedilebilecek bir kutuplaşma yaratmasına rağmen, yolundan dönecek gibi değil. 
     Irak liderinin gidişatı değiştirecek bir çıkış yapması ise hemen hiç beklenmiyor. Bir ABD’li yetkiliye, "Saddam ne yaparsa, 17 Mart ültimatomunun gereğini yerine getirmiş sayarsınız" diye sorduğumda, "Silahsızlanma konusunda stratejik karar aldığını açıklaması ve bunu kanıtlamak için de kimyasal ve biyolojik silahlarının, sakladığı seyyar silah laboratuvarlarının yerini BM’ye göstermesi gerekir" yanıtını aldım siz bu yanıtı kısaca "Hiçbir şey" diye de okuyabilirsiniz. 
     Geriye, Bush’un geçen haftaki basın toplantısında bir kez daha "Bana uyar" diye nitelediği sürgün seçeneği kalıyor ki, ABD’li yetkililer, BM’deki bölünmenin Saddam’da, "Dünyayı oyalamaya devam edebilirim" kanısı yarattığını, bunun da sürgüne razı olmasını zorlaştırdığını savunuyorlar. 
     Dolayısıyla, Bush yönetimi her ne kadar önümüzdeki birkaç gün boyunca, BM Güvenlik Konseyi’nde "ortada" görünen altı ülkeyi "hizaya getirmeye" çalışacak, keskin muhalefet yapan ülkeleri de, edilenden çok edeni yakabilecek bir "vetodan" vazgeçirmeyi umacak olsa da, Washington’ın dikkati aslında şimdiden, savaş sırasında ve sonrasında olabileceklere yoğunlaşmış durumda. 
     Başkan Bush’un, bu savaşın kendi siyasi geleceğini de belirleyeceğini anladığı ve içerdiği "kumarın" bilincinde olduğunu söylüyor pekçok kişi. Ancak Cumhuriyetçi yönetim, tabloya şaşırtıcı bir iyimserlikle bakıyor. 
     Bu bakışı en iyi yansıtan sözlerden birini, iki gün önce Beyaz Saray Sözcüsü Ari Fleischer söyledi. Başta Fransa olmak üzere direniş cephesini hedef alan Sözcü, savaş sonrasında oluşacak tabloyu şöyle özetledi "Iraklılar bir gün bu ülkelere dönüp, Size en çok ihtiyacımız olduğunda neredeydiniz’ diye soracaklar." 
     Bu sözlerin geri planında, Irak’ın "kurtuluşunun," birkaç hafta içinde, ABD askerleri ve Iraklı siviller fazla kayıp vermeden, Saddam kimseye karşı kitle imha silahı kullanamadan, kendisinin, ailesinin ve kurmaylarının kolayca teslim alınması ve Baas rejiminin devrilmesi ile, yani olabildiğince "hızlı ve kansız" biçimde tamamlanabileceği inancı gizli. Bu iyimserlik, Saddam devrilince, Irak halkının sokaklara taşıp sevinç gösterileri yapacağı, Irak’ın savaş sonrasındaki geçiş dönemini, kendi içinde kavgaya düşmeden geçireceği, ABD’nin "işgalci" değil, "kurtarıcı" gibi algılanacağı ve ülke gelirlerini topluma eşit biçimde dağıtacak, demokrasi hedefine bağlı, BM kararlarını harfiyen uygulayacak bir Irak yönetiminin, mümkün olduğunca kısa sürede, işleri devralabileceği umuduyla da bütünleşiyor. Bu umutların birkaç adım ötesinde ise, Irak’ın bölgede yeni bir "model" oluşturacağı, birçok Arap ülkesinde demokratik reformların önünün açılacağı, Filistinliler’in terörden uzaklaşacağı ve Ortadoğu’ya barışın nihayet geleceği hayali de var. 
     
Kıyamet senaryosu      Yukarıdaki "iyimser senaryo" hayata geçecek olursa, Irak halkı, ABD ve destekçilerinin kararlılığı sayesinde yılların zulmünden kurtulup yeniden uluslararası topluluğun tam ve eşit bir üyesi haline gelebilirse, Başkan Bush’un, Amerikan tarihinde Harry Truman vari bir statüye erişmesi mümkün. O zaman, Chirac - Schröder ikilisinin, "atıl ve öngörüsüz" yaftasından kurtulmaları da zor. 
     Ancak savaşın ne demek olduğunu bilen herkes hemfikir ki, Irak’ta "en kötü senaryonun" gerçekleşmeyeceği de garanti sayılamaz. Bu senaryonun ana hatları malum ABD savaşı sonunda kazansa bile, bunun ancak uzun ve çok kanlı bir süreç sonunda olması, Irak halkının büyük kayıplar vermesi, Saddam’ın kimyasal gaz ile katliam yapması, petrol krizi çıkması, dünyanın çeşitli yerlerindeki ABD hedeflerine karşı büyük terör saldırıları gerçekleşmesi, Arap halklarının ayaklanması, Irak’ta iç savaşı önlemenin tek yolunun ülkeyi uzun süre işgal altında ve bir tür sıkıyönetimle idare etmek olması, demokrasinin hayal olarak kalması vs.. vs.. 
     Tabii, bu felaket tablosuna, ABD’lilerin "kıyamet" diye adlandırdığı, "Kuzey Irak’ta bir provokasyon yaşanması ve Türk - Kürt çatışmasının engellenememesi" boyutunu eklemek de mümkün. 
     Bu karanlık senaryonun gerçekleşme olasılığı, Washington’dan bakanlara, iyimser senaryoya kıyasla "çok, ama çok daha az" görünüyor. Bush ve ekibi, "tarihin doğru tarafında yeraldıklarından" eminler. Ancak işin içinde bir "kumar" olduğunu da, kimse reddedemiyor... 
     
     







Misakı Milli ve Lozan 


Ne biçim iştir bilinmez... 


Tehdit, yanıt ve saygı 


Son bir hafta... 


Türkçe savunmada... 


Arınç’ın gücü 


Savaşın diliyle barış olmaz 


Irak fayı’ küresel depremi tetikler mi 


ABD’nin savaş yardımı hikaye ..’ 


</TEXT>
</DOC>
