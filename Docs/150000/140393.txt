<DOC>
<DOCNO> 140393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sontur15.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan " Erbakan genel başkanlık için Büyük Kongreyi beklesin" 
</HEADLINE>
<TEXT>

     Saadet Partisi SP Genel Başkanı Recai Kutan, tezkerenin ikinci kez TBMM'ye gelmemesi gerektiğini söyledi. 
     Kutan, Türkiye Alperen Ocakları Genel Başkanı Halil İbrahim Yılmaz ve Nizamı Alem Federasyonu Genel Başkanı Recep Yıldırım ile beraberlerindeki heyeti, parti genel merkezinde kabul etti. 
     Yılmaz ve Yıldırım, kabulde çalışmalarına ilişkin bilgi sundular ve Kutan'ı 20 Nisan 2003 tarihinde Almanya'da gerçekleştirilecek ''Büyük Kurultay Şöleni''ne davet ettiler. 
     Kutan da Türkiye'nin ciddi sorunları bulunduğunu kaydederek, bu sorunların ''Milli ve manevi değerlere bağlı gençlerin öncülüğünde çözüleceğini'' söyledi. 
     Gündeme ilişkin konulara da değinen Kutan, ABD'nin Irak'a düzenleyeceği operasyona sivil toplum kuruluşlarının büyük tepki gösterdiğini ve etkili olduklarını kaydetti. 
     Türkiye'de yabancı asker bulundurulması ve Türk Silahlı Kuvvetleri'nin yabancı ülkelere gönderilmesine ilişkin tezkerenin kabul edilmediğini hatırlatan Kutan, sivil toplum örgütlerinin, yaptıkları çalışmalarla milletvekillerini etkilediklerini ifade etti. 
     Bundan sonra ne olacağının tartışıldığını kaydeden Kutan, ''Asıl tartışılacak konunun, tezkerenin TBMM'ye neden getirildiği'' olması gerektiğini söyledi. 
     Kutan, bir gazetecinin sorusu üzerine, şunları söyledi 
     ''Tezkerenin ikinci kez Meclis'e gelmemesi gerekir. Bu bir nevi TBMM ile adeta karşı karşıya gelinmesi, daha doğrusu milli iradeyle karşı karşıya gelinmesi anlamını taşır. Gelirse, zaten Türkiye büyük bir kaos içindedir, daha büyük kaoslara sebebiyet verir. 
     Gelmesi halinde inanıyorum ki sivil toplum örgütlerimiz ve siyasi partilerimiz, bugüne kadar olandan çok daha büyük reaksiyon göstereceklerdir.'' 
     
     ''BÜYÜK KONGREDE BELLİ OLUR'' 
     Recai Kutan, Necmettin Erbakan'ın genel başkanlığına ilişkin bir soruyu da şöyle yanıtladı 
     ''Sayın Erbakan teşkilatımızın başına geçecek mi, geçmeyecek mi herhangi bir eğilimi tespit edilemedi. Tabii, eğer geçerse bu bizim camiamızı memnun eder. 
     Eğer böyle bir eğilimi varsa, bu Kurucular Kurulu kararıyla olmaz. Büyük ihtimalle nisan ayında büyük kongre yapılacak. Eğer sayın Erbakan'ın genel başkanlık eğilimi varsa, bunun Kurucular Kurulu'nda değil, büyük kongrede olması gerekir.'' 
     





</TEXT>
</DOC>
