<DOC>
<DOCNO> 136711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/son/sondun07.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Irak ile ilgili yeni BM kararı alınmasına karşıyız 
</HEADLINE>
<TEXT>

     Rusya Dışişleri Bakanı İgor İvanov, Irak konusunda yeni bir BM Güvenlik Konseyi kararı alınmasına karşı olduklarını söyledi. 
     Irak'taki BM silah denetçilerinin şefi Hans Blix ve Uluslararası Atom Enerjisi Başkanı Muhammed El Baradei'in denetimlerine ilişkin raporun Konsey'e sunumu için New York'ta bulunan İvanov, Itar-Tass'a yaptığı açıklamada, Irak'a karşı alınacak her kararda dünyanın birlikte hareket etmesi gerektiğini belirterek, barışçı çözümün, en iyi seçenek olduğunu yineledi. 
     İvanov, uluslararası toplumun birlikteliğinin önemini vurgulayarak, ''Şu anda Irak konusunda, bir ikinci, üçüncü veya dördüncü karar çıkmasına gerek olmadığını düşünüyorum. Önümüzde, çözümü zor sorunlar duruyor'' dedi. 
     Rusya Dışişleri Bakanı İgor İvanov, dün ABD'nin Irak konusunda sunduğu kanıtların inandırıcı olmadığını, Washington yönetiminin, Irak'a karşı tek başına savaşa girmesinin, uluslararası toplumu böleceğini bildirmişti. 
     





</TEXT>
</DOC>
