<DOC>
<DOCNO> 121580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/son/soneko08.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz'da ihracat rekoru kırıldı... 
</HEADLINE>
<TEXT>

     Türkiye, ihracatta aylık 3 milyar dolarlık rekoru, ''resmen'' bu yılın Temmuz ayında kırdı. 
     Devlet İstatistik Enstitüsü, dış ticaret verilerini, gümrüklere ulaşan belgeler veya mahkemesi sonuçlanan davalar nedeniyle her ay yeniden revize ediyor. Eylül ayında yapılan revizyonda, Türkiye'nin ihracatının ilk kez Temmuz ayında 3 milyar doların üzerine çıktığı belirlendi. 
     DİE, her ayın son haftasında, 2 ay önceki geçici dış ticaret verilerini açıklıyor. Bu yıl 27 Eylül'de Temmuz ayının geçici dış ticaret verilerine ilişkin yapılan açıklamada, Temmuz'da 2 milyar 952.3 milyon dolarlık ihracat, 4 milyar 388.9 milyon dolarlık da ithalat yapıldığı duyurulmuştu. Ağustos ayının geçici dış ticaret verilerinin yayımlandığı 25 Ekim 2002 tarihli bültende ise Temmuz ayı dış ticaret verileri, 2 milyar 992.4 milyon dolar ihracat, 4 milyar 407.4 milyon dolar ithalat olmak üzere yeniden revize edildi. 
     Eylül ayının dış ticaret verilerinin yayımlandığı 27 Kasım tarihli bültende ise Temmuz ayında 3 milyar 14 milyon 154 bin dolarlık ihracat, 4 milyar 5 milyon 825 bin dolarlık ithalat yapıldığı bilgisi yer aldı. 
     Buna göre, geçici veriler uyarınca Temmuz'da ihracatta 61.8 milyon dolarlık, ithalatta ise 146.9 milyon dolarlık artış kaydedilirken, Türkiye aylık ihracat açısından 3 milyar dolarlık rekoru, yaklaşık 5 ay gecikmeyle resmen tescil etmiş oldu. 
     DİE'nin diğer aylarda yaptığı revizyonlarla, Ağustos sonu itibariyle daha önce 21 milyar 788 milyon dolar olarak açıklanan ihracat 21 milyar 834.6 milyon dolara, ithalat da 30 milyar 319.6 milyon dolardan 30 milyar 797.4 milyon dolara yükseldi. 
     Türkiye İhracatçılar Meclisi TİM , ihracatçı birlikleri kayıtlarına göre, Temmuz'da ayında 3 milyar 155.4 milyon dolarlık ihracat yapıldığını açıklamıştı. 
     DİE'nin Eylül ayı dış ticaret verilerine ilişkin dün yaptığı açıklamaya göre, ihracatta aylık 3 milyar dolarlık Temmuz ayı rekoru, Eylül'de aşılmış oldu. Eylül'de 3 milyar 121.4 milyon dolarlık ihracata karşın, 4 milyar 207.3 milyon dolarlık ithalat yapıldı. 
     
     EKİM'DE DE İHRACAT 3 MİLYAR DOLARIN ÜZERİNDE 
     TİM, Ağustos ayı için 3 milyar 6.8 milyon dolar, Eylül ayı için 3 milyar 329.5 milyon dolar, Ekim ayı için 3 milyar 652.6 milyar dolarlık ihracat kayıt rakamı açıkladı. 
     Gümrük Müsteşarlığı'nın geçici dış ticaret istatistiklerine göre, Ekim'de 3 milyar 173 milyon dolarlık ihracat, 4 milyar 226 milyon dolarlık ithalat gerçekleşti. 2001 yılı Ekim ayına göre ihracatta yüzde 10.1, ithalatta yüzde 32.2 artış oldu. Gümrük verilerine göre, Ocak-Ekim döneminde 37 milyar 494 milyon dolarlık ithalat, 28 milyar 321 milyon dolarlık ihracat yapılırken, 9 milyar 173 milyon dolarlık dış ticaret açığı verildi. İhracatın ithalatı karşılama oranı ise yüzde 75. düzeyinde gerçekleşti. 
     DİE ve Gümrük Müsteşarlığı, gerçekleşen, sevkiyatı tamamlanan ihracatı, ihracatçı birlikleri ise ihraç amacıyla kaydı yapılan tutarları dikkate alıyor. İhracatçı birliklerine yapılan kayıttan sonra ihracatın 60 gün içinde fiilen gerçekleşmesi gerekiyor. Ayrıca, hariçte işleme izin belgeleri nedeniyle ihracatçı birlikleri ve gümrüğün ihracat rakamları farklı oluyor. Gümrük bazı işlemleri ihracat saymıyor. Bu nedenle rakamlar arasında farklılıklar oluşuyor. 
     





</TEXT>
</DOC>
