<DOC>
<DOCNO> 116423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/son/sontur06.html </URL>
<DATE> 2002/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Başkan Aydemir Güler TKP adını değiştirmeyecek 
</HEADLINE>
<TEXT>

     Türkiye Komünist Partisi TKP Genel Başkanı Aydemir Güler, partilerinin adını değiştirmeyeceklerini söyledi. 
     TKP Genel Başkanı Aydemir Güler, partisinin genel merkezinde düzenlediği basın toplantısında, Yargıtay Cumhuriyet Başsavcısı Sabih Kanadoğlu'nun, Anayasa Mahkemesi'nin Türkiye Komünist Partisi'ne verdiği ihtar kararının yerine getirilip getirilmediğinin başsavcılığa bildirilmesini istediğini anımsatarak, TKP Merkez Komitesi'nin yaptığı toplantıda, bu isteğin yerine getirilmeyeceğinin kararlaştırıldığını ifade etti. 
     ''İlgili yasa maddesinin Anayasa ve temel hak ve özgürlüklerle açıkça çelişkiye düştüğünden hareketle TKP'nin adını değiştirilmemesine karar verdik'' diyen Güler, şöyle devam etti 
     ''Partimiz yaklaşık 1 yıldır siyasi faaliyetini sürdürmüş, seçimlere katılmaya hak kazanmış ve iki gün sora yapılacak seçimler öncesinde geniş halk kesimlerinde kabul görmüştür. Dolayısıyla TKP konuyu Anayasa Mahkemesi'nin ihtar kararına uyup uymama açısından değil, Anayasa'ya ve çağa uymayan bir yasa maddesinin değiştirilmesi açısından ele almaktadır. 
     Seçimlerden sonra TKP, konunun siyasi ve hukuki boyutlarına ilişkin yasal girişimlerde bulunmayı amaçlamaktadır.'' Güler, bir gazetecinin, ''TKP ve AK Parti hukukla çatışıyor şeklinde bir görüş var, bunu nasıl değerlendiriyorsunuz'' sorusuna ise, ''TKP'nin hukukla ilgili bir sorunu olduğunu sanmıyorum'' yanıtını verdi. 
     Anayasa Mahkemesi, Yargıtay Cumhuriyet Başsavcısı Kanadoğlu'nun istemi üzerine, adındaki ''Komünist'' sözcüğünün Siyasi Partiler Yasası'na aykırı olduğu gerekçesiyle bu kelimenin çıkarılması için partiye 6 ay süre vermişti. 
     





</TEXT>
</DOC>
