<DOC>
<DOCNO> 130307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/12/yasam/yas01.html </URL>
<DATE> 2003/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaç setine Yunus’ baskını 
</HEADLINE>
<TEXT>

İletişim Fakültesi’nden sekiz öğrenci, kısa metrajlı bir kapkaç’ filmi çekiyordu... Taa ki, duyarlı bir vatandaş polise ihbar edinceye kadar 
     MURAT EĞİLMEZ İzmir DHA 

     Film seti kurdukları Ege Üniversitesi İletişim Fakültesi kampusu ile alışveriş merkezi arasındaki yolda bir kapkaç olayı kurgulayarak görüntülemek isteyen sekiz öğrencinin başı, ilgili ve meraklı’ bir vatandaş nedeniyle derde girdi. 
     İletişim Fakültesi Radyo - Televizyon ve Gazetecilik Bölümü ikinci sınıf öğrencileri Arda Sarıgün, Hacer Önoğlu, Hasan Gürkan, Rifat Becerikli, Erhan Özkantarcı, Müfit Korkut, Esma Çalık ve Özgür Oruç, bir çalışma grubu kurup kısa metrajlı filmler çekmeye başladı. Gündemde olan kapkaç olaylarını çekmek isteyen öğrenciler, bir senaryo yazıp kurguladı set olarak da kampusu seçti. Senaryoya göre Hacer Önoğlu otobüs durağına yürürken, arkasından yaklaşan otomobildeki kapkaççı rolündeki iki arkadaşı omuzunda asılı çantayı kapıyordu. 
     
     Filmi izletip kurtuldular 
     Öğrenciler daha iyi görüntü alabilmek için sahneyi defalarca tekrarlarken, çekimi gerçek sanan bir vatandaşın polise yaptığı "Kapkaççılar bir öğrencinin çantasını çaldı. Kampusta otomobille dolaşıyorlar" ihbarından haberleri yoktu. 
     Ancak son tekrar sırasında film setini ve öğrencilerin etrafı, aniden Yunus timleri ve kapkaççılar için kurulan özel polis ekiplerince sarıldı. Neye uğradıklarını şaşıran setteki öğrencilerden önce, ihbarda eşkalleri verilen otomobildeki iki öğrenciye müdahale edildi. Kimliklerini, kamera ve diğer çekim araçlarını gösteren gençler İletişim Fakültesi öğrencisi olduklarını ispat etmeye çalıştı. Polis, görüntüleri izleyerek mağdur ve kapkaççıların gerçek olmadığını anlayınca olay tatlıya bağlandı. Polis, öğrencilere rektörlükten izin almaları, açık alanda çevrede ilgi çekip telaş yaratacak bir faaliyet içine girecekleri zaman kendilerine bilgi vermeleri konusunda öğütte bulundu. Sonra da öğrenciler serbest bırakıldı. 
     
     



 YAŞAM 
















</TEXT>
</DOC>
