<DOC>
<DOCNO> 147547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sonspo02.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikolog gözüyle... A Milli Takım neden kaybetti ... 
</HEADLINE>
<TEXT>

     A Milli Futbol Takımı'nın, İngiltere'ye yenilmesinin yankıları sürerken, spor psikoloğu Dr.Erkut Konter, önceki İngiltere maçlarının çok sık gündeme getirilmesinin ve yüksek parasal ödülün sonuçta etkili olduğunu söyledi. 
     Erkut Konter, A.A muhabirine yaptığı açıklamada, İngiltere maçı sonrasında özellikle teknik, taktik ve fiziksel faktörlerin üzerinde durulduğunu kaydederek, ''İngiltere karşında alınan yenilginin daha çok hem bireysel hem de takım olarak motivasyon ve adanma, dikkat ve konsantrasyon, stres ve baskıyla başa çıkma gibi psikolojik faktör ve becerilerden kaynakladığını ileri sürebiliriz'' dedi. 
     Konter, şunları kaydetti 
     ''Milli takımımızın İngiltere karşısında önceden uğradığı farklı skorlu yenilgiler sık gündeme gelince, oyuncuların dikkat ve konsantrasyonu geçmişe, yüksek parasal ödül konunca da geleceğe kaydı. Konsantrasyonu geçmiş ve gelecekte olan futbolcu, o anda yapılan işe yönelmekte zorlanır.'' Yerli ve yabancı basında çıkan Türkiye'nin favori olduğu yönündeki haberlerin, futbolculardan bazılarına ilişkin transfer haberlerinin, dünya üçüncülüğünü sürekli gündeme getiren haberlerin de diğer psikolojik faktörler olarak dikkati çektiğini belirten Konter, şöyle devam etti 
     ''Yaşanan büyüklük ve küçüklük, onur ve aşağılanma, prestij ve değerlilik, başarı ve başarısızlık duyguları, rakibimiz İngiltere'nin son zamanlarda aldığı kötü sonuçlar ve puan cetvelindeki durumu, ortamı geren, stres ve baskı yükleyen, takımımızın motivasyon ve konsantrasyonu üzerinde etkili olan konulardı.'' Konter, millilerin, ''kazanma isteğini gösteren bir psikolojiden çok, koruma ve kontrol mentalitesiyle karşılaşmaya çıktığını'', ''yaratılan atmosferle neyi yapmaları gerektiğinden çok neyi yapmamaları ve korumaları gerektiğine konsantrasyonlarını kaydırdığını'' sözlerine ekledi. 
     





</TEXT>
</DOC>
