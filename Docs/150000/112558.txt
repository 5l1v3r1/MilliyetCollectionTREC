<DOC>
<DOCNO> 112558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/yazar/guclu.html </URL>
<DATE> 2002/10/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Paran varsa kolay doktor da olursun, mühendis ve hukukçu da 
</HEADLINE>
<TEXT>

     Üniversitelerde boş kalan kontenjanlar için başvurular devam ediyor. Devlet üniversitelerini kazanıp da kaydolmayanların sayısı çok az. İngilizce dışındaki yabancı dil bölümleri ile ziraat fakülteleri dışında, boş kontenjan sayısı 20’yi geçmez. Ama özel üniversitelerin tümünde çok önemli açıklar var. 
     Durum böyle olunca da tıptan mühendisliğe, hukuktan uluslararası ilişkilere kadar hemen her bölüme parayı bastıran girebilecek. Hem de çok düşük puanlarla. Birçok üniversite için 120 barajını aşmış olmak yeterli. Yeter ki paran olsun. 
     Yıllık 12, 13 bin doları gözden çıkaran tıbba, 7, 8 bin doları ödeyebilirim diyenler de özel üniversitelerin istedikleri bölümlerine girebilirler. Örneğin günümüzün en popüler mesleği moleküler biyoloji ve genetiği ele alalım. Devlet üniversitelerinde bu bölüme girebilmek için 1.5 milyon aday içerisinde ilk 500’e girmeniz gerekiyor. Ama özellerin öyle bir zorunluluğu yok. Önemli olan puan değil para. Örnek mi istiyorsunuz alın size Haliç Üniversitesi. Bu bölüme girmeniz için 120 puan yeter de artar... 
     
     Çantada keklik 
     Yok eğer genetik beni açmadı endüstri mühendisliği gibi fiyakalı bir mesleğim olsun istiyorsanız özeller yine emrinize amade. Öyle 200 ve üzeri puanınız olmasına da gerek yok. Bastırın parayı girin. Örnek çok. Bahçeşehir, Atılım, Doğuş, Fatih, Yaşar Üniversitesi bunlardan bazıları. Bilgisayar, elektronik ve son yılların yine en gözde mesleklerinden biri olan mekatronik mühendisliğini de çantada keklik olarak görebilirsiniz. 
     Anlaşıldı siz ille de tıp olsun diyenlerdensiniz. Tamam onun da kolayı var. Yalnız faturası biraz ağır olacak. Maltepe Tıp’a 164, Kadir Has’a 174, Yeditepe Tıp’a da 183 puanla girebilirsiniz. 
     Matematik, fenci değilim. Bu bölümler bana göre değil. Daha farklı alanlar yok mu Örneğin hukuk, uluslararası ilişkiler, İngilizce mütercim tercümanlık gibi diyorsanız eğer... Olmaz olur mu, hem de inanılmaz puanlarla. Birçoğu için 120 puan yeter. Ama hukuk için eh biraz puan gerekebilir. Yok yok hemen panik olmayın. Örneğin Maltepe Hukuk için 133 puan yeter. Aaaa 120 puan da yetiyormuş. Listeleri taradıkça neler çıkıyor neler. Bahçeşehir ve Kültür Üniversitesi Hukuk Fakültesi’nin karşısında - işareti var. Bunun anlamı 120 puanı aşan herkes seçebilir. Gördünüz mü YÖK düzeninde çare tükenmiyor .. 
     
     106’yı aşın yeter 
     Diğer bölümleri hiç söylemiyorum bile 105’i aştıysanız 2 yıllık ön lisans bölümlerine, 120’yi aştıysanız istediğiniz hemen hemen her alana rahatlıkla girebilirsiniz. Ha bu arada KKTC üniversitelerini unuttum. Onlarda çare hiç tükenmiyor. 120’yi aşamazsanız bile önce iki yıllığa, ardından 4 yıllığa geçiş yapabilirsiniz. Üstelik ücretler de Türkiye’dekilerin yarısı kadar... 
     Özetin özeti YÖK ve ÖSYM düzeninin iflas ettiği çok açık ortada. Para, hemen her konuda çok önemli bir argüman olabilir ama eğitimde olmamalı. Olsa bile bu kadar olmamalı. Hiç olmazsa tıp, hukuk, mühendislik gibi kamu sağlığını ve kamu güvenliğini ilgilendiren alanlarda taban puan zorunluluğu getirilmelidir. Bu da olmuyorsa mezuniyette, mesleği icra edeceklerin yeterlilik sınavına girmeleri zorunlu kılınmalıdır. Ama bu vahim durum ne YÖK’ün umurunda ne de siyasetçilerin. Yazık çok yazık .. 
     
     







Attil İlhan ve Yaşar Kemal 


Stockholm’e doğru... 


Özel eleştirme... 


Allah utandırsın 


Tayyip Bey’de hayra alamet olmayan 


Şeytan Ayetleri 2 mi 


Havadan sudan... 


Paran varsa kolay doktor da olursun, mühendis ve hukukçu da 


"Koşullu tarih" olabilir mi 


Seni bir serçenin gözyaşı kadar sevdim 


Bazı Avrupalılar 


Projesiz particilik 


Kriz sonrasi üniversite tercihleri 


Kendimizi aldatmayalım 


Hem KDV hem ÖTV 


</TEXT>
</DOC>
