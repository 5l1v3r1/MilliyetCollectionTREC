<DOC>
<DOCNO> 117716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/spor/ykoksaldi.html </URL>
<DATE> 2002/11/08/ </DATE>
<TIME>  </TIME>
<AUTHOR> EBRU KÖKSALDI  </AUTHOR>
<HEADLINE>
Derine inmek 
</HEADLINE>
<TEXT>

     1910’lu değil modern futbol devrinde, istikrarlı bir ekibe karşı alınan 6-0’lık skor, tesadüf’ gibi basit tanımlamalarla geçiştirilemeyecek kadar karmaşık bir sonuç. Ne var ki bu karmaşıklığın içinde galip takımın teknik direktörü için takdir ifadesine rastlayamadık. Çünkü bu, onun için yaratılan kapasitesiz köylü imajını zedelerdi. O yüzden onlarca spor gazetesinde 6-0, rakip hataları ve futbolcuların olağanüstü performansı olarak değer buldu. Halbuki o Fenerbahçe, hazırlık döneminden beri bütünü değerlendirme noksanlığından iyi analiz edilememiş takımın, istediklerini yapabilen haliydi. 
     Fenerbahçe, forvet arkasında tek topu çok iyi yapabilecek oyuncularla hazırlık döneminden beri hücum setleri yerleştirmeye çalışıyor. Ortega’nın paslaşabileceği birini arayan stili, söylenenin aksine takım oyuncusu kimliğini ortaya döküyor. Fenerbahçe sezon başından beri pas alış verişinde harmoniyi yakalayamadı ve birbirlerinden uzak oynayınca bireysel performanslar düştü. Bu, Ortega çok top kaybediyor, Washington top alamıyorun detayıdır. 
     Lorant’ın Serhat ile ilgili bir yorumu vardı Daha fazla içeri sokulmalı ve gol noktalarına gitmeli. Bu kamuoyunun beklediği Serhat’ın tarifi aslında. Lorant’ın söylediklerini uygulatma konusunda sıkıntılar çekmesi zaafiyetten ziyade futbol ve aşırı derecede de Fenerbahçe gerçeği. Galatasaray karşısında futbolcuların oyun disiplinleri ve hücumdaki akıcılıkları, zihinsel rahatlığın performansta önemli bir yer işgal ettiğini ortaya koydu. 
     Tuncay’ın kanat macerasına da çok tepki gösterildi. Ama iyi bir oyun sergileyince ortalık süt liman oldu. Halbuki Tuncay, atkısına yürekten öpücük kondurduğu Sakaryaspor’da sol açık mevkinde maçlar çıkarmıştı. Hatta Ümit Milli Takım hocası Raşit Çetiner, kendi takımında değişik mevkilerde oynaması onun futbol gelişimi için çok faydalı’ yorumunu yapmıştı. Bu da o futbolcu orada oynamaz’ klişesinin detayı. Washington’un, süratli kısa adamlar arasındaki tabloyu bozucu görüntüsü eleştiriliyor. Ama ileride yaptığı koşular, hava toplarını takım arkadaşına indirişi yanına sokulan biri olmadığı için çoğu boşa gidiyor takıma katkısını gösteren detaydır. 
     Bu gibi yüzeysel yorumlar, ayrıntılı düşünen teknik adamlara saldırı amaçlı kullanılıyor. Fenerbahçe’nin kırmaya çalıştığı sistemsizliği yaratanların başında, camia kadar bu yorumları yapanlar geliyor. AIK Solna gibi araya serpiştirilmiş maçlardaki iyi görüntü, neyi yapabilecekleri ve neyi yapmak istediklerinin ipucunu verdi. Ama takım olmaları için fırsat tanınmıyor. 
     



 SPOR 






















</TEXT>
</DOC>
