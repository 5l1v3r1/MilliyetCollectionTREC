<DOC>
<DOCNO> 119728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko06.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un eski belediye başkanı Wolrdcom'a başkan oluyor... 
</HEADLINE>
<TEXT>

     New York'un eski belediye başkanı Rudolph Giuliani'nin, dünyanın en büyük telekomünikasyon firmalarından Wolrdcom'a başkan olacağı öne sürüldü. 
     Haberi ilk kez duyuran Wall Street Journal WSJ gazetesi, Worldcom'un en büyük hissedarlarından biri olan David Matlin'in, hisselerin üçte birini toplamak üzere kampanya başlattığını ve bunu başardığı takdirde Giuliani'yi Worldcom'a başkan seçtireceğini yazdı. 
     Worldcom'un eski yöneticileri bu yılın başında 9 milyar dolarlık muhasebe yolsuzluğu yapıldığını kabul etmişler, bunun üzerine şirket iflasın eşiğine gelmişti. Bu gelişmeden sonra şirketin mali bölüm başkanı Scott Sullivan ile eski muhasebecisi David Myers, Ağustos ayında tutuklanmışlardı. Halen Worldcom ile Hisse ve Borsa Komisyonu SEC arasında uzlaşma müzakereleri devam ediyor. 
     Müzakereler sürerken Worldcom'un başkanlığına, geçtiğimiz cuma günü Compaq ve Hewlett-Packard bilgisayar firmalarının eski başkanı Michael Capellas atandı. Ancak ''Matlin'in Capellas'a güvenmediği, bu nedenle de Rudolph Giuliani'yi başkan yapmak için girişim başlattığı'' WSJ tarafından ifade edildi. 
     Bu arada Giuliani'nin, belediye başkanlığından sonra yazdığı ''Liderlik'' adlı kitap, halen en çok satanlar listesinde bulunuyor. Kaynaklar Giuliani'nin, Harvey Pitt'in ayrılmasından sonra kendisine teklif edilen Hisse ve Borsa Komisyonu SEC başkanlığı görevini kabul etmediğini de belirtiyorlar. 
     





</TEXT>
</DOC>
