<DOC>
<DOCNO> 137369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur18.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti önünde savaş karşıtları eylem yaptı... 
</HEADLINE>
<TEXT>

     Çok sayıda sivil toplum kuruluşunun oluşturduğu ''Ankara Savaş Karşıtı Platform''a mensup bir grup, AK Parti Genel Merkezi önünde ABD'nin olası Irak operasyonunu protesto eylemi yaptı. 
     Öğlen saatlerinde AK Parti Genel Merkezi'nin karşısındaki parkta toplanan ''Ankara Savaş Karşıtı Platform'' mensubu yaklaşık 250 kişi, ''Katil ABD, İşbirlikçi AKP'' ve ''Katil ABD, Ortadoğu'dan Defol'' sloganları atarak partiye doğru yürüyüşe geçti. Genel Merkez binasının önünde çevik kuvvet tarafından durdurulan protestoculardan 10 kişilik bir grup, AK Parti Genel Başkan Yardımcısı Akif Gülle ile yaklaşık yarım saat süren bir görüşme yaptı. 
     Görüşme sonrasında gazetecilere açıklamalarda bulunan Ankara Savaş Karşıtı Platform Sözcüsü ve İnsan Hakları Derneği İHD Ankara Şube başkanı Ender Büyükçulha, Akif Gülle ile görüştüklerini ve ''ABD emperyalizminin çıkarlarını Türkiye'nin çıkarlarından üstün tutan AK Parti'nin politikasına karşı eleştirilerini dile getirdiklerini'' söyledi. 
     Büyükçulha, ''Görüşmede, bu ülkenin, bu halkın satılık olmadığını bir kez daha ilettik. Barış ve kardeşlik kazanacak, bu ülkeyi ABD çıkarlarına satanları bu halk asla unutmayacak ve asla affetmeyecek dedik'' diye konuştu. 
     





</TEXT>
</DOC>
