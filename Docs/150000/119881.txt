<DOC>
<DOCNO> 119881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/siyaset/siy07.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis Başkanı’nı seçti 
</HEADLINE>
<TEXT>

AKP ilk sınavda, Anayasa değişikliği için gerekli 367 rakamını bulabileceğini gösterdi. Bülent Arınç, 369 oyla Meclis Başkanı oldu. Bağımsız vekillerin altısı AKP adayına oy verdi 
     ANKARA Milliyet 

     AKP Manisa Milletvekili Bülent Arınç, karşısına yalnızca CHP Ankara Milletvekili Önder Sav’ın aday olarak çıktığı TBMM Başkanlığı yarışını ilk turda kazandı. Arınç, ilk turda seçilebilmek için gerekli 367 oyu bağımsız milletvekillerinin desteğiyle aşıp 369 oy alarak TBMM Başkanı oldu. 
     Arınç, 12 Eylül 1980’den bu yana ilk kez ilk turda seçilen Başkan olurken, AKP de, referanduma gidilmeden Anayasa’yı değiştirebilmek için gereken 367 oyu bulup Anayasa’yı değiştirebileceğini gösterdi. 
     AKP’den, Genel Başkan Tayyip Erdoğan’la yurt dışına giden Dışişleri Bakanı Yaşar Yakış ile Devlet Bakanı Ali Babacan’ın katılmadığı oylamaya, AKP’li 361 milletvekilinin tümü geldi. Yakış ve Babacan’ın yerlerine vek letle oy kullanıldığından AKP’den hiç fire olmadı. 
     546 milletvekilinin katıldığı oylamada Arınç 369, Sav 173 oy aldı. 3 oy boş çıkarken, her iki adaya birden oy veren bir milletvekilinin pusulası geçersiz sayıldı. 
     
     TARAFSIZLIK SÖZÜ 
     Arınç, yaptığı teşekkür konuşmasında, "görevini tarafsızlık içinde yapacağı" sözünü vererek, "Beni layık gördüğünüz bu makamın önemi, Türkiye’nin derin hatıralarına yaslanan ve hiç unutulmaması gereken bir şerefi temsil etmesidir. Bu Meclis, ateş ve barut dumanlarının, top ve gülle seslerinin arasında bozkırın ortasında milletimizi yeniden var eden büyük iradenin anıtlaşmış halidir" dedi. 
     Anayasa, içtüzük ve hukuk kurallarına sıkı sıkı bağlı kalacağını söyleyen Arınç, "Anayasamızda ifadesini bulan Cumhuriyetimizin temel ilkelerine bağlı olma noktasında elimden geleni yapacağım. Bu şerefi bana bahşeden milletimizin hukukunu korumak için bu yüce makamda şahsıma gösterilen itimada sonuna kadar layık olmaya çalışacağım" diye konuştu. 
     
     SEZER KUTLADI 
     Bu arada Cumhurbaşkanı Ahmet Necdet Sezer, TBMM Başkanlığı’na seçilen Bülent Arınç’a bir kutlama telgrafı göndererek, başarılar diledi. 
     
     PROGRAM HAFTA SONU 
     Danışma Kurulu’nun, TBMM Genel Kurulu’nun bugün ve yarın çalışmaması, 23 Kasım Cumartesi günü Hükümet Programı’nın okunması için saat 15.00’te toplanmasına ilişkin önerisi oylanarak kabul edildi. 
     
Notlar...Notlar...Notlar...      Önce Gül kutladı 
     GÜNSELİ ÖNAL, SALİHA ÇOLAK Ankara 


</TEXT>
</DOC>
