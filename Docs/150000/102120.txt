<DOC>
<DOCNO> 102120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/15/son/sontur26.html </URL>
<DATE> 2002/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Derviş'e son mesajlar... 
</HEADLINE>
<TEXT>

     CHP Genel Başkanı Deniz Baykal, ''Siyaset öyle bir meslek ki hangi koşullarda ülkeye hizmet verme durumunda olacağını tercih etme hakkı yoktur. Koşullar ne olursa olsun, en elverişsiz koşullarda da gerekeni yapmak durumundayız'' dedi. 
     Baykal, Türk-İş Genel Başkanı Bayram Meral'i makamında ziyaret etti. Baykal ve Meral başbaşa yaptıkları görüşme sonrasında basın mensuplarına açıklamada bulundular. 
     Baykal, Türk-İş'in ve Genel Başkan Meral'in son zamanlarda seçime giden Türkiye ortamında bir siyasal toparlanmayı, netleşmeyi, kaynaşmayı sağlama doğrultusunda gösterdiği çabalara teşekkür etmek için bu ziyareti gerçekleştirdiklerini kaydetti. 
     Bu çabaların bir sonuç vermediğinin düşünülmemesi gerektiğini ifade eden Baykal, şöyle devam etti 
     ''Hiçbir emek kaybolmaz. Her çabanın çiçeğini açacağı bir an vardır. Bazen bu çok uzun olabilir, bazen de çok yakın olabilir. Bir mevsim beklemek gerekebilir, bazen birkaç saat içinde de bu gayretlerin olumlu sonuçları ortaya çıkabilir. Önemli olan niyettir... 
     Türkiye'de toplanmaya, siyasal netleşmeye, siyasal dayanışmanın gelişmesine şu ana kadar atılan adımlar çok önemli katkılar sağlamıştır.'' Tablonun netleşmeye başladığını, halkın bunun bir parçası haline geldiğini, bütünleşme çağrısına halkın kendi somut tercihiyle taraf olmaya başladığını belirten Baykal, ''Bütünleşme süreci artık tabandan tavana, siyasetten topluma yansımaya başlamıştır. Toplum bütünleşmeyi üretmeye başlamıştır'' diye konuştu. 
     
     ''BUDADAN BÜTÜNLEŞME HABERLERİ İSTİYORUZ'' 
     Türk-İş'in ve Meral'in gösterdikleri gayretlerle Türkiye'nin geleceğine sahip çıktıklarını belirten Baykal, şunları kaydetti 
     ''Bu görevin artık buralarda yapılmasını istiyorum. Kapalı kapılar ardında, etkin ve güçlü çevrelerin kendi değerlendirmeleri doğrultusunda aldıkları kararlarla değil, halkın tercihleri ve yararları doğrultusunda, toplumumuzun örgütlü kesimlerinin girişimiyle Türkiye'nin geleceğinin şekillendirilmesinin zorunlu olduğuna inanıyorum. 
     Türk-İş kimseden talimat almamıştır. Aklın sağduyunun gereğini yerine getirmeye çalışmıştır. 
     Bu mekan, Türk-İş, Türkiye'de sosyal demokrasinin gelişip güçlenmesine kaynaşıp bütünleşmesine şimdiden önemli katkılar yapmıştır. Kısa bir süre sonra belki yine somut bazı katkılar da yapacaktır. Yaptığına tanık olmak istiyoruz. Buradan bütünleşme, kaynaşma haberleri istiyoruz. Bu mekana yakışan odur. Dağılma, çözülme, bırakma, ayrılma kararlarının konuşulacağı yer burası değildir. Herhangi bir planlama olmadan bu saatlerde burada olmaktan mutluluk duyuyorum. Allah'ın takdiri. İnşallah her şey iyi olacak.'' 
     
     TÜRK-İŞ BAŞKANI MERAL 
     Meral de Baykal'ın ziyaretinden çok memnun olduklarını kaydetti. 
     Ülkenin her zamankinden fazla birliğe bütünlüğe, ihtiyacı olduğunu kaydeden Meral, ''Bu ortamda Baykal'ın üzerine düşeni yaparak birliktelik çağrısında bulunduğunu'' söyledi. 
     Meral, çok seslilikten yana olduklarını, ancak aynı amacı taşıyan, aynı programı uygulayacağını belirten bazı siyasilerin bir araya gelmesinde fayda olduğunu ifade etti. 
     Uluslararası ilişkilere karşı olmadıklarını da kaydeden Meral, bu ilişkilerin ülke yararına olması gerektiğini söyledi. 
     
     ''BÜTÜNLEŞME TERCİHİ İÇİNDEYİM'' 
     Baykal, bir gazetecinin, ''YTP ittifak önerinize sıcak bakmağını açıkladı. Bu konudaki değerlendirmeniz nedir '' sorusuna, ''Kaynaşma, bütünleşme tercihi içindeyim. Keşke öyle bir eğilim ortaya çıkmış olsaydı. Öyle bir anlayışı ortaya çıkarmak için yapabileceğimiz ne var Bunları aramaya, önümüzdeki kısa zaman içinde o doğrultuda da yardımcı olmaya devam ederiz. Gereken kaynaşmadır, bütünleşmedir'' yanıtını verdi. 
     ''Kemal Derviş'in siyasete bir süre ara vermesi bekleniyor. Derviş'in bu yönde bir karar almasını nasıl yorumlarsınız '' sorusu üzerine şunları söyledi 
     ''Ne açıklama yapacağını bilemiyorum. Benim tercihim çok açıktır. Türkiye'nin ihtiyacı ortadadır. Hepimiz ülkemize karşı sorumluluk duygusu içindeyiz. Hiçbirimiz Türkiye'ye karşı sırtımızı dönme noktasında olmayız. Türkiye hepimizin ülkesidir. Bu ülkenin geleceğine katkı yapma şansına sahip olan herkes bu katkıyı vermek durumundadır. Hepimiz isteriz ki, katkımız en uygun çerçevede olsun. Hepimizin böyle tercihleri olabilir, ama siyaset öyle bir meslek ki hangi koşullarda ülkeye hizmet verme durumunda olacağını tercih etme hakkı yoktur. Koşullar ne olursa olsun, en elverişsiz koşullarda da gerekeni yapmak durumundayız. Ben bu anlayışın önemli olduğuna inanıyorum. Etkili olacağını da umut ediyorum.'' Aynı gazetecinin, ''Sayın Derviş'ten bir çekilme kararı beklemiyorsunuz'' sözleri üzerine Baykal, ''Elbette böyle bir bekleyişim yok. Böyle bir karar umarım ortaya çıkmaz. Ben ülkemizi her koşulda sahiplenmek zorunda olduğumuz inancındayım'' diye konuştu. 
     
     ''ADIM ADIM İLERLEYECEĞİZ'' 
     Bir gazetecinin, 'Sayın Baykal bütünleşme haberinin buradan çıkması gerektiğini söyledi. Derviş'le görüştüğünüzde CHP'ye katılması konusunda ikna edebileceğinizi umuyor musunuz '' sorusuna Meral, ''Sayın Genel Başkan bana öyle bir görev vermedi. Buraya gelen zat deneyimli, ne yapacağını bilen bir insan. Ülkenin çıkarı neredeyse, halkının çıkarı neredeyse o doğrultuda bir karar verir. Başka bir şey isteme hakkımız yok zaten'' yanıtını verdi. 
     ''Kendisine bir adres gösterecek misiniz '' sorusu üzerine Meral, ''O kadarı bende kalsın. O buraya geldiğine göre adresi bulmuş'' dedi. 
     Baykal, bir gazetecinin ''SHP Genel Başkanı Murat Karayalçın ittifak çağrınızın çok sınırlı olduğunu söyledi. Çağrınız sadece Kemal Derviş ve YTP Genel Başkanı İsmail Cem'e mi yoksa diğer partilere de açık mı '' sorusuna ''Adım adım ilerleyeceğiz. Önce ilk adımımızı bir sonuçlandıralım bakalım'' yanıtını verdi. 
     





</TEXT>
</DOC>
