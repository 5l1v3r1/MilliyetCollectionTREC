<DOC>
<DOCNO> 109641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/yasam/ayas.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay üssü Alfa gerçek oluyor 
</HEADLINE>
<TEXT>

Daha 20 yıl öncesine kadar bilim kurgu dizisi’ olan Ay’da üs kurma fikri, NASA, Pentagon, Avrupa Uzay Ajansı ve Japonya tarafından hayata geçiriliyor 
     DIŞ HABERLER SERVİSİ 

     İnsanoğlunun ilk kez 1969’da ayak basmasıyla uzay yarışında ABD’yi bir adım öne geçiren, ancak bir süre sonra unutulan’ dünyanın tek uydusu Ay, 2002’ye gelindiğinde yeniden gündeme oturdu. 
     ABD Uzay ve Havacılık Dairesi NASA Ay’da bir üs kurmayı planlarken, Japon Hükümeti uydumuzda madencilik yapmayı, ABD Savunma Bakanlığı Pentagon ise odağına Ay’ı yerleştirdiği yeni savunma projeleri geliştirmeyi hedefliyor. 
     Ay’ın doğal bir uzay istasyonu olması için gerekli tüm şartlara sahip olduğunu söyleyen uzmanlar, uydunun kutuplarında, yüzeyin altında da, uzun mesafeli uzay yolculukları için yakıt’, yani donmuş hidrojen olduğunu tahmin ediyor. 
     
     Çok yakında Ay’dayız 
     İnsanoğlunun Ay’a ilişkin mevcut projeleri, ABD’nin Los Alamos kentindeki Ulusal Laboratuvar’da 12 - 14 Eylül’de düzenlenen "2002’nin ötesinde Ay Ay Bilimi ve Keşfinde Yeni Adımlar" adlı toplantılarda masaya yatırıldı. 
     Dünyanın dört bir yanından Los Alamos’a gelen aybilimciler, pek de uzak olmayan bir gelecekte, hatta önümüzdeki yıllarda Ay’ın yeniden gündemin tepesine oturacağından emin olduklarını belirtirken, ABD, Japonya ve Avrupa, bu konuda ciddi ve somut adımlar atmaya başladılar bile. 
     
     AY’da kim ne yapacak 
     NASA, Ay’ın insanoğluna sunacağı imkanları araştırmak amacıyla 2009’da 650 milyon dolar bütçeli bir proje kapsamında uydunun Güney Kutbu’na bir uzay aracı gönderecek. ABD Savunma Bakanlığı’na bağlı Gelişmiş Savunma Araştırma Projeleri Ajansı DARPA da, dünya için tehdit oluşturan gök cisimlerinin Ay’dan izlenebilmesi ve hatta imha edilebilmesini sağlayacak bir proje hazırlıyor. Avrupa Uzay Ajansı ise, uydunun yüzeyini insan kaşifler için hazırlayacak bir robot kolonisi kurmayı planlıyor. Gözünü Ay’a dikenlerden Japonlar da, SELENE adını verdikleri ve Apollo programından sonra en büyük Ay programı olarak değerlendirilen proje kapsamında, Ay yüzeyini delerek, sismik aktiviteleri ölçmeyi, madencilik araştırmaları yapmayı ve uydunun en detaylı haritasını çıkartmayı hedefliyor. 
     
     



 YAŞAM 
















</TEXT>
</DOC>
