<DOC>
<DOCNO> 141637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sondun03.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Erbil'in hayati tehlikesi devam ediyor... 
</HEADLINE>
<TEXT>

     İtalya'nın başkenti Roma'da, Umberto Uno polikliniğindeki yoğun bakım ünitesinde bulunan ünlü şovmen Mehmet Ali Erbil'in hayati tehlikesinin devam ettiği bildirildi. 
     Doktoru Jan Klod Kayuka'nın kontrolü altında bulunan Erbil, yoğun bakım ünitesinde bekletilirken 2 hemşire de sürekli başında bulunuyor. 
     Alman Hastanesi'nden Erbil'in doktoru olan Kayuka, gazetecilere yaptığı açıklamada, ''Hala hayati tehlike var. Ama iyiye doğru gidiyor. Bu hastalıkta herhangi birşeyi önceden tahmin etmek olası değil. Fakat şu anda burada kalacak'' dedi. 
     
     YOĞUN KRİZ GEÇİRDİ 

     Kayuka, Erbil'in ''Kaçış Sendromu'' denilen hastalığının genelde grip hastalığı şeklinde başladığını, dün de aynı şekilde Erbil'in ilk başta grip olduğunu zannettiğini, fakat daha sonra ''Kaçış Sendromu'' krizinin geldiğini ifade etti. Son 14 ayda 4. kez ''Kaçış Sedromu'' krizi geçiren Erbil'e ilk seferde olduğu gibi bu krizinin de çok yoğun olduğu kaydedildi. 
     Solunum cihazına bağlı olduğu için Mehmet Ali Erbil'in sürekli uyutulduğu, hastalığında tedavi olarak kullanılan Ebiklobin ilacının verildiği, konuşmamasına rağmen şuurunun açılmasının beklendiği öğrenildi. 
     
     MENAJERİ DE ROMA'YA GELD 

     Bu arada, şarkıcı Seda Sayan'ın konseri nedeniyle Almanya'nın Münih kentinde bulunan Erbil'in menajeri Stelyo Pipis de Roma'ya geldi. 
     Endişeli olduğu gözlenen Stelyo Pipis'in doktor Kayuka'dan Erbil'in son durumu hakkında bilgiler aldı. Roma'ya tatil için gelen ünlü şovmenin dün öğle saatlerinde fenalaştığı ve ambulansla polikliniğe getirildiği kaydedildi. 
     Erbil'in yanında bulunan arkadaşı Hakan Kardeşler, Erbil'in rahatsızlığı ile ilgili Türkiye'nin Roma Büyükelçisi Necati Utkan'a bilgi verildiğini, Büyükelçi Utkan'ın da doktorları arayarak gerekli herşeyin yapılması talimatı verdiğini belirtti. 
     Alınan bilgilere göre, Erbil'in ilk hastaneye geldiğinde durumunun çok kritik olduğu, küçük tansiyonunun 3'e kadar düştüğü öğrenildi. 
     Erbil'in sağlık durumu ile ilgili herhangi bir ön tahmin yapılamayacağından sürekli kontrol altında tutulduğu kaydedildi. 
     Erbil'in klinikte bulunduğu yoğun bakım ünitesindeki kapının üzerine Türkçe'de ''en yüksek alarm'' anlamına gelen ''Codicerosso'' yazısı bulunuyor. Yazının, Erbil'in geldiği zaman durumunun çok ağır olmasından dolayı konulduğu öğrenildi. 
     
</TEXT>
</DOC>
