<DOC>
<DOCNO> 115476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur03.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Siverek'te 30 bin kişinin doğum günü aynı... 
</HEADLINE>
<TEXT>

     Şanlıurfa'nın Siverek İlçesi'nde, yaklaşık 30 bin kişinin, nüfus cüzdanında doğum tarihlerinin, 01.01 olarak yer aldığı belirlendi. 
     Kaymakam Hayrullah Sun, bölgede resmi nikahsız çift sayısının çok fazla olduğunu belirterek, ''Bu da nüfus cüzdanının zamanında çıkartılmasını engelliyor'' dedi. 
     Siverek Nüfus ve Vatandaşlık Müdürlüğü, yaptığı incelemede, ilçede yaklaşık 30 bin kişinin, nüfus cüzdanında doğum tarihlerinin ay ve gününün 01.01 olarak geçtiğini tespit etti. 
     Siverek Kaymakamı Hayrullah Sun, bölge insanının, ihmalkarlık yaparak çocuklarına zamanında nüfus cüzdanı çıkartmadığını söyledi. 
     Bölgedeki birçok kişinin doğumundan yıllar sonra nüfus cüzdanına kavuştuğunu belirten Sun, şöyle konuştu 
     ''Bölgede resmi nikahsız çift sayısı çok fazla, bu da nüfus cüzdanını zamanında çıkartılmasını engelliyor. Kaymakamlık olarak bu durumların yaşanmaması için, muhtarlarımızla işbirliği yaparak, resmi nikah kampanyaları düzenliyoruz. Bu yıl 600 çiftin resmi nikahını kıydık. Bu rakamı yıl sonuna kadar 1000'e çıkarmak amacındayız. Resmi nikahı olmayan çiftler, bize başvursunlar. Tüm masraflarını Sosyal Yardımlaşma ve Dayanışma Vakfı aracılığıyla karşılayarak resmi nikahlarını yapacağız.'' Sun, resmi nikah yapan çiftlerin çocuklarının doğum günlerini unuttuğunu ve bu nedenle ay ve günü 01.01 olarak yazdırdıklarını ifade ederek, ''Durum böyle olunca ilçede birçok kişinin doğum günleri aynı oluyor'' dedi. 
     Bu arada bölgedeki ailelerin, Doğrudan Gelir Desteği gibi uygulamaların kendilerine verdiği haktan yararlanmak istediği için de nüfus cüzdanı çıkartmaya başladığı bildirildi. 
     





</TEXT>
</DOC>
