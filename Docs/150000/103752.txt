<DOC>
<DOCNO> 103752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/24/son/sonspo12.html </URL>
<DATE> 2002/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor-Beşiktaş maçından notlar... 
</HEADLINE>
<TEXT>

     Beşiktaş Teknik Direktörü Mircea Lucescu, İstanbulspor maçında kadroda revizyon yaptı. 
     Rumen teknik adam, son 2 lig karşılaşmasında ilk 11'de sahaya çıkan kaptan Tayfur ve Tümer'i İstanbulspor maçında yedek soyundurdu. 
     Lucescu ayrıca, sakatlığı tamamıyla geçen ve Kocaelispor maçında sonradan oyuna girerek, gol atan Ahmet Dursun ile yine Kocaelispor maçının başarılı isimlerinden Ahmet Yıldırım'ı ve son maçta kadroya almadığı Niyazi'yi ise ilk 11'de sahaya sürdü. 
     
     SERGEN KAPTAN 
     Tayfur'un yokluğunda, Sergen, Beşiktaş'ın başında sahaya kaptan olarak çıktı. 
     Niyazi'ye sağ kanatta görev veren Lucescu, forvette Pancu-Ahmet Dursun ikilisini oynattı. 
     Siyah-beyazlılarda Tümer ve Tayfur'un yanı sıra Ali Eren, Yasin Sülün, Göksel, Serdar ve uzun bir aradan sonra Pascal Nouma, 18 kişilik maç kadrosunda yer aldı. 
     Lucescu, sakatlığı süren ve Almanya'da tedavisini sürdüren İlhan Mansız'ın yanı sıra Bayram, Tamer, Kaan Dobra, Yasin Yıldız, Ali Cansun, Eser ve Zafer'i maç kadrosuna almadı. 
     
     İSTANBULSPOR'DA HALUK VE ZEKİ İLK 11'DE 
     İstanbulspor Teknik Direktörü Aykut Kocaman ise, ilk 2 hafta ilk 11'de oynattığı kaleci Ali Uyanık ile Mehmet'i, Beşiktaş maçında yedek soyundurdu. 
     Kocaman, karşılaşmada kalede Haluk'a görev verirken, sakatlığı geçen Zeki de bu sezon ilk kez ilk 11'de yer aldı. 
     İstanbulspor'da sakatlığı geçen Bekir, yedekler arasında yer alırken, Ferdi ve sakatlığı süren Fazlı kadroya alınmadı. 
     
     NOUMA'YA BÜYÜK SEVGİ 
     Siyah-beyazlı taraftarlar, teknik direktör Lucescu'nun maç kadrosuna dahil ettiği Pascal Nouma'ya büyük sevgi gösterisinde bulundu. 
     Nouma için tribünleri adeta inleten siyah-beyazlı taraftarlara Fransız futbolcu, yumruk şov yaparak, karşılık verdi. 
     Bu arada siyah-beyazlı taraftarlar, kapalı tribünün tamamını doldururken, karşı taraftaki maraton tribününde ise yer yer boşluklar göze çarpttı. Yaklaşık 500 kadar İstanbulspor taraftarı da maraton tribünündeki yerlerinde takımlarını destekledi. 
     Beşiktaşlı taraftarlar, maç öncesi İstanbulspor'un yardımcı antrenörü olan eski futbolcuları Gökhan Keskin'e de sevgi gösterilerinde bulundu. 
     
     ''FEYYAZ-GÖKHAN ELE ELE'' 
     Taraftarlar daha sonra, eski takım arkadaşı olan Beşiktaş'ın yardımcı antrenörü Feyyaz Uçar ile Gökhan Keskin'e, ''Feyyaz-Gökhan el elele, hep beraber tribüne'' tezarühatı yaptı. Bunun üzerine bu ikili el elele tutuşarak, tribünleri selamladı. 
     Öte yandan, geçen yılların tersine maçın yapıldığı Güngören Belediye Stadı'nın zeminin oldukça iyi olduğu dikkati çekti. 
     
     ALTINSAY ''İLHAN'I KAZANMALIYIZ'' 
     Beşiktaş Kulübü Dış İlişkiler Sorumlusu İbrahim Altınsay, İlhan Mansız'ın bazı kesimlerde rahatsızlık yarattığını belirterek, ''İlhan'ı vatan haini gibi gösteriyorlar. Oysa milli takımın ve Beşiktaş'ın O'nu kazanması lazım'' dedi. 
     Altınsay, maçtan önce yaptığı açıklamada, İlhan hakkında çeşitli spekülasyonlar yapıldığını vurgulayarak, ''Bizim için İlhan'ın bir an önce sahalara dönmesi önemli. Her zaman hukuk ve adalet bir olmuyor. Çarşamba günü affını isteyip, hafta sonu maça çıkanlar var. Yangına körükle gitmemek lazım. İlhan'a herkesin yardımcı olması gerekiyor'' diye konuştu. 
     
     ENGİN ''YUSUF VE CEYHUN İLE İLGİLENMİYORUZ'' 
     Beşiktaş Futbol Takımı Menajeri Sinan Engin, Fenerbahçeli Ceyhun ve Yusuf ile ilgilenmediklerini söyledi. 
     Engin, her iki futbolcunun da kalitesinin ortada olduğunu belirterek, ''Ancak Beşiktaş olarak kesinlikle bu iki futbolcuyla ilgilenmiyoruz. Öyle bir talebimiz yok. Yusuf ve Ceyhun ile ilgilenecek olursak, futbolcularla değil, Fenerbahçe Kulübü Başkanı Aziz Yıldırım ile konuşuruz'' dedi. 
     
     PROF.DR.ALTURFAN'IN AÇIKLAMASI 
     Beşiktaş'ın milli futbolcusu İlhan Mansız'a ilk artroskopiyi uygulayan Prof.Dr.Aziz Alturfan, golcü futbolcuya ikinci operasyonun, geçmeyen ağrıları yüzünden yapıldığını söyledi. 
     Maçı izleyen Prof.Dr.Alturfan, bugüne dek 10'u Beşiktaşlı olmak üzere birçok futbolcuya aynı operasyonu yaptığını vurgulayarak hiçbirinde sorun yaşanmadığını dile getirdi. 
     İlhan'ın dizinde parça bıraktığını ve bunu bilerek yaptığını kaydeden Alturfan, ''O parçayı İlhan'ın gelecekteki futbol hayatını düşünerek bıraktım. Genel olarak İlhan'a ikinci bir operasyon yüzde 98 gerekmezdi. Ama ağrıları varsa, ben de olsam ikinci operasyonu yapardım. İlhan'ın 3-4 hafta sonra idmanlara başlayacağını düşünüyorum. Zaten ikinci bir operasyonun zararı da yok. Bu futbolcu, 4-5 hafta sonra sahalara döner'' diye konuştu. 
     





</TEXT>
</DOC>
