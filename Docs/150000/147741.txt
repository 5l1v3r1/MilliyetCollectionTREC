<DOC>
<DOCNO> 147741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/son/soneko17.html </URL>
<DATE> 2003/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Türkiye Kıbrıs meselesinden elini yıkayıp çıkamaz... 
</HEADLINE>
<TEXT>

     Türkiye'nin 9. Cumhurbaşkanı Süleyman Demirel, ''Bunca haklı olduğu Kıbrıs meselesinde Türkiye elini yıkayıp çıkamaz işin içinden'' dedi. 
     Demirel, Vestel Bayiler Toplantısı'nda yaptığı konuşmada, Türkiye Cumhuriyeti'nin kuruluşundan bu yana yaşanan gelişmeleri anlatarak örnekler verdi. 
     Demirel, ''Türkiye büyümüş, güzelleşmiş ve sanayileşmiştir. Bunlara rağmen Türkiye daha çok büyüme, sanayileşme, zenginleşme peşindedir. Eğer yapılanları küçük görüyor, önemsemiyorsak, yapılmamış sayıyorsak, yenilerini yapamayız'' diye konuştu. 
     Süleyman Demirel, Irak ile ilgili gelişmelere de değinerek, ''ABD Türkiye'nin en iyi dostudur. Ama bu dostluk da zarar gördü. Başta Biz sizinle beraber olmayız denmedi. Yine zarar görürdük ama Biz sizinle oluruz denildi. Ancak verilen söz tutulamadı'' dedi. 
     Kıbrıs ile ilgili gelişmeleri de ele alan Demirel, ''Kıbrıs eğer çözülmemişse, Türkiye'nin yüzünden değildir. Çözümsüzlük çözüm olmuştur demenin anlamı da yoktur'' diye konuştu. 
     Süleyman Demirel, Kıbrıs'ta gelinen noktada 28-29 yıldır bir damla kan dökülmediğini, bunun da Türk ordusu sayesinde olduğunu vurgulayarak, ''Ben Türk-Rum değil Kıbrıslıyım'' söylemini de eleştirdi. Demirel, ''Bir takım adamlar ben Türk değilim diyorsa, bunu söyleyecek hale gelmişse, zaten onların Türklüğünden de kimseye hayır gelmez'' dedi. 
     KKTC ve KKTC halkının kendi içlerine Rumların gelmesine razı olmamasının Adanın selametine olduğunu vurgulayan Demirel, Türkiye'nin de bunca haklı olduğu meselede elini yıkayıp işin içinden çıkamayacağını söyledi. 
     Kıbrıs'ta çözüm gerçekleşmediği taktirde Türkiye'nin işgalci sayılacağı yolundaki AB kaynaklı açıklamaları da eleştiren Demirel, ''Ne zamandan beri Kıbrıs'ın tamamı Rumların Ne zamandan beri onların tapu memurluğunu AB yapıyor '' dedi. 
     
     SORULAR 
     Süleyman Demirel, toplantı çıkışında bir gazetecinin, Meclis'te olan kavgaları hatırlatması üzerine, ''Hiç hoş değil'' dedi. 
     Bir başka gazetecinin ''Bu hükümetin alternatifi var mı '' şeklindeki sorusu üzerine de Demirel, bunu aramaya başlamanın yanlış olduğunu, seçimlerin yeni yapıldığını söyledi. 
     ''Seferberlik konusunda ne diyorsunuz '' şeklindeki soruyu da yanıtlayan Demirel, ''Devlet sizden seferberlik istiyor mu Türkiye bugün milli mücadele halinde değil ki. Devlet sizden tek bir şey istiyor, sadece vergilerinizi verin'' dedi. 
     





</TEXT>
</DOC>
