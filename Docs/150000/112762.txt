<DOC>
<DOCNO> 112762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/14/dunya/adun.html </URL>
<DATE> 2002/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu’dan Türkiye atağı 
</HEADLINE>
<TEXT>

Yunan Dışişleri Bakanı, Baykal, Derviş, Yılmaz ve Cem’i arayıp AB üyeliği için arkanızdayız, reformlara hız verin’ diyecek 
     YORGO KIRBAKİ Atina 

     Avrupa Birliği AB Komisyonu’nun "İlerleme Raporu"nun açıklanmasından hemen sonra Dışişleri Bakanı Şükrü Sina Gürel’i arayarak Atina’nın desteğini ileten, ardından da "Türkiye’ye neden tarih verilmesin ki " diyerek Avrupa’ya Türkiye yanlısı bir mesaj gönderen Yunanistan Dışişleri Bakanı Yorgo Papandreu, şimdi de Türkiye’deki siyasi liderler nezdinde girişim başlatıyor. 
     Papandreu önümüzdeki günlerde, Türkiye’deki bazı siyasi parti liderlerini telefonla arayarak hem Atina’nın Türkiye’nin AB üyeliğine desteğini hem de TBMM’de kabul edilen reformların hızla uygulanması amacıyla 11 - 12 Aralık’taki Kopenhag Zirvesi’ne kadar vakit kaybedilmemesi gerektiğini anlatacak. Yunan Dışişleri Bakanlığı kaynakları Milliyet’e, Papandreu’nun Türk siyasi parti liderlerini arama niyeti ile ilgili Yunan basınında yer alan haberleri doğruladılar. Papandreu’nun önce CHP lideri Deniz Baykal’ı ardından Kemal Derviş’i ve ANAP lideri Mesut Yılmaz ile eski dostu YTP lideri İsmail Cem’i arayacağı bildirildi. 
     
     İslamcı eğilimler işi zorlaştırır’ 
     Papandreu’nun arama listesinde eksikliği hemen göze çarpan isim ise AKP lideri Tayyip Erdoğan’dı. Papandreu’nun Tayyip Erdoğan’ı aramaktaki isteksizliğinin gerek Yunan başkentinde gerekse de AB’de kendisine karşı duyulan güvensizlikten kaynaklandığı belirtiliyor. 
     Papandreu’nun, müzakere tarihi verilmesi için Türkiye’nin yanında yer alması, Yunanistan’ın, üç yıldan beri sürdürdüğü yeni Türkiye politikasının "doruk noktası" olarak değerlendirildi. 
     Yabancı diplomatik gözlemciler ise, Atina’nın atağında, Kıbrıs Rum Kesimi’nin AB üyeliğine Türkiye’nin göstereceği tepkiyi soğutma hesaplarının da yattığını belirttiler. 
     Bu arada To Vima gazetesi, AB’nin, tarih verilmesi konusunda 3 Kasım’daki seçimlerin sonuçlarını da beklediğini belirterek, bu seçimlerde İslami eğilimli güçlerin kazanması halinde Türkiye için işlerin zorlaşacağını yazdı. 
     



 DÜNYA 











</TEXT>
</DOC>
