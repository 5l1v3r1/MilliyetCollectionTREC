<DOC>
<DOCNO> 118331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/ekonomi/eko05.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Azerbaycan’da iyi projeleri değerlendireceğiz 
</HEADLINE>
<TEXT>

Bülent Eczacıbaşı da dahil bir grup işadamı ile birlikte Azerbaycan’a giden işadamı Sabancı, fabrikaları gezeceklerini ve bazı projeleri değerlendireceklerini söyledi 
     İşadamları Sakıp Sabancı, Bülent Eczacıbaşı, Erdoğan Demirören, Nihat Gökyiğit, Zeynel Abidin Erdem, Haydar Akın ve Erhan Öner, Azerbaycan’daki iş olanaklarını incelemek üzere Bakü’ye gitti. Sabancı, Bine Havaalanı’nda basına yaptığı açıklamada, Türkiye’nin ekonomik hayatta sabrederek bir yerlere geldiğini belirterek "Biz kademe kademe yürüdük. Kardeş ülke Azerbaycan’da daha hızlı yürüyeceğiz, çünkü teknolojik gelişmeleri, dünya gidişatını göreceğiz, abi Türkiye’de neler olmuş ders alacağız" dedi. 
     Azerbaycan Cumhurbaşkanı Haydar Aliyev’in, daveti üzerine giden işadamları dün Aliyev ve Ekonomik Gelişme Bakanı Ferhad Aliyev ile görüştüler. Sabancı Aliyev ile görüşmeden sonra yaptığı açıklamada, yatırım olanakları ile ilgili olarak kendisine sunulan çeşitli projeleri de değerlendireceklerini ifade etti. 
     Aliyev, Bakü’ye gelen Türk işadamlarını kabulünde yaptığı açıklamada, Sabancı’nın Azerbaycan’a gelmek için 3 Kasım’da yapılan milletvekili seçimlerinin sonuçlarını beklediğini, bağımsızlıktan sonra ülkeye gelen en büyük Türk işadamının, Sabancı Holding Yönetim Kurulu Başkanı Sakıp Sabancı olduğunu söyledi. 
     
Bizi dinlemediler      Sakıp Sabancı, 3 Kasım seçimlerine ilişkin bir soruya karşılık, "Siyasi Partiler ile Seçim yasalarında değişiklikler yapın ve seçimlere öyle gidin dememin bir nedeni vardı. Güçlü, istikrarlı ve devamlılığa hasrettik. Anlatamadık bu derdimizi ve söylediğimiz laflar havada uçtu gitti. Türkiye’de son beş yıldır iş göremedik. İstikrarsızlıktan inim inim inliyorduk. Ben yapıcı bir girişimci olarak uyuyordum. Ben uyurken fabrika yapamazdım. Çünkü moralim yoktu" diye konuştu. 
     



 EKONOMİ 


















</TEXT>
</DOC>
