<DOC>
<DOCNO> 149557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun48.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld, bir kez daha Suriye'yi suçladı 
</HEADLINE>
<TEXT>

     ABD Savunma Bakanı Donald Rumsfeld, Suriye'yi bir kez daha Iraklı üst düzey yetkilileri barındırmakla suçladı. 
     Amerikan NBC televizyonuna demeç veren Rumsfeld, ''Iraklılar Suriye'ye geçti, bazıları burada kaldı, bazıları ise sadece bu ülkeden geçti'' dedi. 
     Suriye'nin savaş suçluları ve teröristler için gerçek bir cennet haline gelmemesini dilediklerini belirten Rumsfeld, Suriyelilerin, Irak'taki Amerikan güçleriyle çatıştığını da söyledi. 
     Rumsfeld, Amerikan televizyonu CBS'e verdiği demeçte, ''Suriye'den otobüsler dolusu insanın Irak'a girdiğini görüyoruz, bunlardan birçoğu dün geceki çatışmalarda öldürüldü'' dedi. 
     Bu insanların Suriyeli askerler olmadığını da belirten Rumsfeld, ''Bu kişiler sivil'' ifadesini kullandı. 
     ABD'nin Suriye'ye karşı diplomatik çerçevenin dışında önlem almaya niyeti olup olmadığının sorulması üzerine Rumsfeld, bu kararın kendisine ait olmadığını belirterek, koalisyon liderlerinin bu tür bir kararı alabileceğini söyledi. 
     Rumsfeld, Saddam Hüseyin'in Irak'ta bulunduğu iddiasına karşı da ''O zaman Suriye'nin çok daha büyük bir hata yaptığını söylerim. Bu, söz etmek istediğim en son şey'' diye konuştu. 
     





</TEXT>
</DOC>
