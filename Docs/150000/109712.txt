<DOC>
<DOCNO> 109712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/soneko26.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada altın talebi azaldı, bizde arttı... 
</HEADLINE>
<TEXT>

     Dünya Altın Konseyi World Gold Council , altına talebin dünyada gerilerken, Türkiye'de yılın ikinci çeyreğinde Nisan-Mayıs-Haziran yüzde 95 arttığını açıkladı. 
     Ekonomide yaşanan belirsizliklerin altın talebini olumlu yönde etkilediğini belirten Dünya Altın Konseyi, ekonomik ve politik ortamdaki çalkantılar ve yükselen altın fiyatlarına rağmen Türkiye'de yılın ilk yarısında yatırımcı talebinin 19 tona ulaştığını ve bunun 2001 yılındaki talebin de iki katından fazla olduğunu bildirdi. 
     Açıklamada, 2001 yılının ilk yarısında gözlenen hurda altın satışlarında büyük bir düşüş yaşandığı kaydedildi. 
     Türkiye'deki göstergelerin olumluya dönmeye başladığını bildiren uzmanlar, 2002'de iyi bir turizm sezonu geçiren Türkiye'nin üçüncü çeyrekteki Temmuz-Ağustos-Eylül rakamlarının olumlu yönde artacağına inandıklarını bildirdiler. 
     
     DÜNYA'DA ALTIN TALEBİ GERİLEDİ 

     Dünya Altın Konseyi, yılın ikinci çeyreğinde Türkiye'de yüzde 95 artan altın talebinin aksine, dünya genelinde, yılın ikinci çeyreğinde altın talebinin yüzde 14 gerilediğini duyurdu. 
     Altın fiyatlarındaki yükselmeler ve küresel ekonomideki durgunluk nedeniyle yılın nisan, mayıs, haziran aylarını kapsayan ikinci çeyreğinde, geçen yıl 850 ton olan altın talebi bu yıl 729 ton düzeyinde gerçekleştiği, ancak aynı dönemde fiyatlar yükseldiği için cirolarda fazla bir değişiklik olmadığı belirtildi. 
     Altın talebinde en büyük düşüşün takı sektöründe yaşandığı, takı sektöründe talebin yüzde 15.8 oranında gerileyerek 580.8 tona indiği açıklandı. 
     Ülkeler bazında ise altın takı talebinde en büyük azalmanın Hindistan'da görüldüğü, altın talebinin bu ülkede yüzde 37 oranında azalmasının, Hindistan parası Rupi'nin değer yitirmesinden kaynaklandığı belirtildi. 
     Ayrıca, sanayide kullanılan altın talebi de geçen yılın aynı dönemine kıyasla yüzde 6.4 azalarak 74.4 tona geriledi ve yatırım amaçlı altın talebi ise yüzde 11.7 azalarak 56.8 tona düştü. 
     
     JAPONLAR DA ALTINA YÖNELDİ 

     Dünya Altın Konseyi'nin açıklamasında, yıllardır ağır bir ekonomik durgunluk içinde bulunan Japonya'da alışılmışın dışında bir altın yönelim olduğu kaydedildi. 
     Japonya'da tasarruf sahipleri ve yatırımcıların, gelirlerini korumak amacıyla alışkın olmadıkları bir şekilde altına yönelmeleriyle birlikte, altın talebinin yüzde 40 artarak yaklaşık 30 tona ulaştığı belirtilirken, ABD'de ise 11 Eylül faciasına rağmen, takı sektöründe yüzde 1'lik sürpriz bir gelişme yaşandığı aktarıldı. 
     Diğer yandan, Batı Avrupa ülkelerinde ise Euro olarak altın fiyatlarında meydana gelen yükselişler nedeniyle, bu ülkelerde altın satma eğilimine girildiğine dikkat çekilerek, Fransa 6.9 ton, Almanya 4.3 ton altın satışı gerçekleştiği, İngiltere'de de altına olan talebin yüzde 5 oranında azalarak 10.9 tona gerilediği belirtildi. 
     





</TEXT>
</DOC>
