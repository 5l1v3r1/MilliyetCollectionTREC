<DOC>
<DOCNO> 106751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun33.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloşeviç davasının ilk bölümü tamamlandı 
</HEADLINE>
<TEXT>

     Bosna ve Kosova'da savaş suçu işlediği gerekçesiyle Yugoslavya eski Devlet Başkanı Slobodan Miloşeviç aleyhine açılan davanın ilk bölümü, 95 gün ve 124'ün üzerinde görgü tanığının dinlemesinden sonra tamamlandı. 
     2. Dünya Savaşı'ndan bu yana Avrupa'nın en büyük savaş suçu davasında, 1990'lı yıllarda Balkanlar'da etnik temizlik yapmakla suçlanan ve avukat istemeyen Miloşeviç, Kosova ile ilgili son tanığın ifadesini alırken oldukça rahattı. 
     Hitler yandaşlarının Nürnberg'de yargılanmasından bu yana görülen en büyük uluslararası mahkemeye, Başsavcı Carla Del Ponte ve ekibi 300'den fazla video kaseti, açıklama, harita ve grafik sundu. 
     Açık görülen mahkemede, 124 görgü tanığının ifadelerinin yanı sıra can güvenliği açısından kapalı kapılar ardında da tanıklar dinlendi. 
     Davanın ilk bölümünde savcılar, 1999'da Kosova'da Sırp güçlerinin cinayet ve ihraç yaptığına ilişkin kanıtları sunmayı bitirdi. 
     Bosna ve Hırvatistan'la ilgili dava ise 2 hafta sonra başlayacak. 
     Miloşeviç'in rahatsızlığı nedeniyle daha önce ara verilen davanın 2 yıl içinde sonuçlanması bekleniyor. 
     





</TEXT>
</DOC>
