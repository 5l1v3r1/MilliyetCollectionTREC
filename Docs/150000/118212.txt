<DOC>
<DOCNO> 118212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/yazar/congar.html </URL>
<DATE> 2002/11/11/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Erdoğan, Bush ve Saddam... 
</HEADLINE>
<TEXT>

     Chicago Festivali kapsamında, "Dünya ABD’yi Nasıl Görüyor" konulu bir panelde, Bush yönetiminin iki yılını ve ABD’deki 5 Kasım ara seçimlerini değerlendiren bir konuşma yaptıktan hemen sonra yazıyorum bu yazıyı. Panelin, Türkiye ile doğrudan bir ilgisi yoktu ben de sadece Irak bağlamında değindim Türk - Amerikan ilişkilerine. Ancak aldığım soruların çoğu, "İslamcılar, Türkiye’de ne yapacak" çemberinde döndü durdu. "Bir kere AKP, İslamcı etiketini reddeden bir parti. Seçimlere de İslamcı bir programla girmedi, İslamcı bir gündemle oy toplamadı" diye başlayan yanıtlarımdan sonra, panel bitiminde yanıma gelen ve daha önce çeşitli konferanslar için Türkiye’de bulunduğunu, en son da Van’a gittiğini anlatan, Türkiye’nin sorunlarını şaşırtıcı derecede iyi tanıyan bir ABD’li hukukçu, "AKP iktidarının, İslamcılığından değil potansiyel popülizminden, kötü niyetinden değil kapasitesizliğinden korkuyorum ben" dedi ve özetle iki ana soru yöneltti 
     "Türkiye, son dönemdeki reformlarıyla, ekonomiyi siyasetin sultasından kurtarmaya başlamıştı. Şimdi AKP iktidarı, 1990’ların popülizmine Türkiye’yi döndürür mü Irak savaşı adım adım yaklaşırken, İsrail daha da sağa kayarken, Avrupa Birliği Türkiye’yi dışlamanın bahanesini ararken, AKP’den, dış politikada Turgut Özal’ınkine benzer bir ustalığı beklememiz mümkün mü " 
     Washington’da, Türkiye’yi iyi bilen bir avuç kişinin de sorduğu sorular bunlar. Yanıtını ise, Türkiye ile ilişkilerden birinci derecede sorumlu bir ABD’li yetkilinin ağzından aktarıyorum 
     "Bize düşen, AKP iktidarına, niyetleri ya da becerileri konusunda, kuşkularla yaklaşmak değil. IMF ile, AB ile, ABD ile işbirliğine açık olduğunu söyleyen bir partinin, demokrasi, siyasi ve iktisadi reformlar, refah ve güvenlik alanında Türkiye’yi ileri götürmesine yardımcı olmak." 
     İşte böyle... Bazı kafaların bir köşesinde "acaba" sorusu olsa bile, Bush yönetimi AKP iktidarına elini en baştan ve tereddütsüz uzatıyor. 
     Seçmenden ciddi bir destek, piyasalardan iyimser bir "hoşgeldin" ve birçok başkent gibi Washington’dan da "yakın işbirliği" güvencesi alan AKP’nin, elindeki bu büyük fırsatı, Türkiye’nin ekonomisi ve dış ilişkileri açısından çok kritik olan bu dönemde nasıl kullanacağı, hepimizin geleceğini belirleyecek. 
     Erdoğan başbakan olabilmeli’ 
     AKP’nin seçim zaferinden sonra, Washington’da en çok konuşulan konulardan biri, Tayyip Erdoğan’a, başbakanlık yolunun açılmaması halinde yaşanabilecek sorunlar. Bush yönetimi çevrelerinde hakim görüş, Türk seçmeninin AKP’ye verdiği destekte, Erdoğan’ın kişisel karizmasının da büyük rol oynadığı yönünde ve seçmenin, Erdoğan’ı başbakan görmek istediğinden, kimsenin pek kuşkusu yok. 
     ABD’li bir yetkili, hafta içindeki sohbetimizde, "Anayasa’nın 109’uncu maddesi değiştirilmeden de Erdoğan’a başbakanlık yolu açılmaz mı" sorusunu sormuştu. CHP lideri Deniz Baykal’ın önerdiği, Anayasa’nın 76’ıncı maddesinde geçici değişiklik ve tek bir seçim bölgesinde ara seçim ile, Erdoğan’ın önce TBMM’ye girmesi, sonra başbakan olması formülü, bu soruyu yanıtlıyor. 
     Eğer Erdoğan’a başbakanlık yolu açılmazsa, Ankara’da sürekli bir ikilik, yani "bir başbakan, bir de gölge başbakan" olacağını düşünüyor Washington. Bunun Türk - Amerikan diyaloğunda bile sorunlar yaratabileceğine dikkat çekenler var. ABD’nin eski Ankara büyükelçisi Mark Parris, geçen hafta Washington Enstitüsü’nde, 3 Kasım sonuçlarını değerlendiriken, " ABD Başkan Yardımcısı Dick Cheney, Ankara’ya gittiğinde kiminle görüşecek" sorusu ile tam da bu kaygıyı yansıttı. 
     Washington’ın, ve herhalde diğer bütün başkentlerin de, karşılarında asıl muhatap olarak, siyasi yasakların dikte ettirdiği bir başbakanı değil, seçmenin oyuyla işaret ettiği bir başbakanı görmek istediğinden emin olabilirsiniz. 
     Bush, artık "seçilmiş" başkan 
     Bizden hemen sonra, ABD de sandığa gitti, ve Cumhuriyetçiler, Beyaz Saray’ı iki yıldır elinde tutan partinin ara seçimlerde kayba uğraması trendini kırarak, Temsilciler Meclisi’nden sonra, Senato’da da çoğunluğu ele geçirdiler. 
     Sandıktaki sonuç, Amerikan seçmeninin, terörle mücadele alanında, Cumhuriyetçiler’e, Demokratlar’dan daha fazla güvendiği şeklinde yorumlanabilir. Demokratlar’ın, Irak politikasından vergi indirimi gibi Bush damgalı uygulamalara kadar hiçbir alanda güçlü bir alternatif geliştirmemesi de sonucu etkiledi. 
     Bu sonuç, aynı zamanda, seçim kampanyasına bizzat katılarak eyalet eyalet dolaşan Başkan Bush’a verilmiş bir "güvenoyu." 2000 seçimlerinde, seçmenin çoğunluğunun desteğini alamayan, ve Anayasa Mahkemesi kararıyla, siyasi meşruiyeti çok tartışmalı bir şekilde Beyaz Saray’a taşınan Bush, 5 Kasım’da, bir bakıma ilk kez, ABD’nin "seçilmiş başkanı" oldu. 
     Bu sonucun, Türkiye açısından iki mesajı var Birincisi, Bush yönetiminin eli, seçim zaferinden sonra, Irak dahil birçok konuda daha güçlü. İkincisi, Cumhuriyetçiler’in Senato’daki komitelerin başkanlığına gelmesi, Türkiye’nin ABD’den beklentilerinin önüne, "Kongre engeli" bahanesinin çıkarılmasını zorlaştırıyor. Irak’a karşı Ankara’nın işbirliğine ihtiyacı olan Bush yönetimi, eğer Türkiye somut ve gerçekçi taleplerde bulunursa, bu talepleri karşılayacak bir destek paketini, Kongre’deki Cumhuriyetçi çoğunluğa havale ederek hızla karara bağlama şansına sahip. 
     Saddam’ın sonu yaklaşıyor 
     Geçen haftanın diğer önemli gelişmesi, ABD’nin Irak’la ilgili tasarısının, BM Güvenlik Konseyi’nde oybirliğiyle karara bağlanmasıydı. 
     Yeni karar, silah denetimleri için Mart 2003’e dek uzanan bir takvim belirliyor. Ancak bu takvimin tıkır tıkır işlemesini ve Irak’a karşı olası Amerikan harekatının gündemden kalkmasını beklemek gerçekçi olmaz. 
     Tam tersine, BM kararının Saddam Hüseyin’in sonunu yaklaştırdığı söylenebilir. Zira kararın kesin hükümleri ve silah denetçilerinin hiç tavizsiz bir uygulama için kolları sıvaması, Bağdat’ın çok geçmeden, bu kararı ihlal eder duruma düşeceği beklentisine yolaçıyor. 
     Ankara hesaplarını, ufukta savaşın olduğu varsayımıyla yapmak zorunda. 
     
     
     







Kemalizm ve Atatürk 


Paralar veriliyor mu, paralar... 


Sezer 109’a kapalı 


Erdoğan, Bush ve Saddam... 


AKP’nin faiz - dışı fazlada net olması gerek 


Sözen’in oyu ve asabı bozuk bir adam... 


CHP’den Tayyip formülü 


Düşme, üstünden geçerler 


AKP’nin önündeki fırsat ve tehlike 


AKP yapacaklarını iyi niyetle sıralıyor ama paramız sınırlı 


</TEXT>
</DOC>
