<DOC>
<DOCNO> 122141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/01/son/sonspo05.html </URL>
<DATE> 2002/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş, Yunan basınında... 
</HEADLINE>
<TEXT>

     Yunan basınında, Milli Takımlar Teknik Direktörü Şenol Güneş'in, 2008 Avrupa Futbol Şampiyonası finallerinin ortak organizasyonuna destek veren açıklamaları yer aldı. 
     Atina'da yayınlanan Elefterotipiya Gazetesi'nin haberinde Şenol Güneş'in, Türk ve Yunan halkları arasında farklılıklardan çok, benzerliklerin bulunduğuna dikkati çekerek, 2008 Avrupa Şampiyonası'nın ortaklaşa organizasyonunun çok olumlu sonuçlar vereceğine inandığını söylediği belirtildi. 
     Gazetede Şenol Güneş'in ayrıca şu ifadelerine yer verildi 
     ''Türkiye ile Yunanistan birbirlerine ellerini uzatmalıdırlar. Tabii ki birtakım zorluklar var ama bunların gözardı edilmesini umuyorum. Yaşanan kötü olayların unutulması zor. Ancak, iki halkın birbiriyle sorunu olmadığını biliyorum. Çünkü yaşanan iyi anlar da unutulmuyor. 2008 Avrupa Şampiyonası, olumsuzlukların unutulması açısından faydalı olabilir. 
     Türkiye, 2008 Avrupa Şampiyonası'nı gerçekten istiyor. Türkiye organizasyon açısından hazır. Niye başarılı olmayalım ki '' Haberde, Güneş'in kariyerini Yunanistan'da sürdürme konusuna da olumlu baktığı belirtilerek, Türk teknik adamın ağzından, ''Yunanistan çok güzel bir ülke. Hiçbir sorun yaşayacağımı sanmıyorum. Neden olmasın'' sözlerine yer verildi. 
     Gazete ayrıca Fenerbahçe ile Panathinaikos arasında Atina'da yapılan UEFA Kupası karşılaşmasını değerlendiren Güneş'in, ''İkisi de çok iyi bir takım. Ancak, Fenerbahçe'nin ritmi düşüktü. Bu nedenle iyi futbolunu gösteremedi. Panathinaikos, galibiyeti haketti'' yorumunda bulunduğunu yazdı. 
     





</TEXT>
</DOC>
