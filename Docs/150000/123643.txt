<DOC>
<DOCNO> 123643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/guncel/gun03.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz k bus geldi 
</HEADLINE>
<TEXT>

İstanbul, yeni haftaya kar yağışıyla "Merhaba" dedi. Kar yağışı yüzünden özellikle TEM ve Boğaziçi Köprüsü’nde trafik tıkandı 
     MEHMET DEMİRKAYA İstanbul 

     Balkanlar üzerinden gelen soğuk hava ve kar yağışı tüm yurtta etkili oldu. İstanbul, bayram tatilinin ardından yeni haftaya karla "Merhaba" dedi. Kentin yüksek kesimlerinde etkili olan yoğun kar nedeniyle trafikte sıkışıklık yaşanırken, çok sayıda kaza meydana geldi. 
     Akşam saatlerinde etkisini gösteren kar yağışı, yola çıkan sürücülere zor anlar yaşattı. TEM Otoyolu’nun yanı sıra Boğaziçi Köprüsü’nde büyük yoğunluk yaşandı. Bazı araçlar da biriken sular nedeniyle yolda kaldı. Okmeydanı ile Boğaziçi Köprüsü’nün girişinde görülen buzlanma, trafiği aksattı. 
     
     40 BİN TON TUZ HAZIR 
     İstanbul Büyükşehir Belediyesi Ulaşım Daire Başkanı Rafet Bozdoğan, ellerinde 40 bin ton tuz bulunduğunu, ekiplerin de göreve hazır olduğunu söyledi. 
     Bozdoğan, "Özellikle araç sahiplerinin kar yağışıyla birlikte panikleyip aynı anda yola çıkmaları daha fazla sıkıntıya neden oluyor. Sabah işe gidiş ve akşam dönüş saatlerinde, ani ve yoğun olarak bastıracak bir kar yağışına karşı önlem almak kolay değil" dedi. 
     
     DENİZDE TEHLİKE 
     İstanbul Boğazı’ndaki akıntı nedeniyle, büyük gemiler ve 200 metrenin üzerindeki tankerlerle düşük süratli gemilerin geçişine izin verilmedi. 
     Bu arada Boğaz’dan Karadeniz’e açılmaya başlayan Kamboçya bandıralı, 21 bin 107 grostonluk boş kuru yük gemisi, makineleri durunca akıntıya kapılarak sürüklenmeye başladı. Önce demir atarak durmaya çalışan gemi, demirin tutmaması üzerine Boğaz’ın Anadolufeneri ve Türkelifeneri arasındaki bölümüne kadar sürüklendi. Kıyı Emniyeti’ne bağlı iki römorkörün yaslanarak yardımcı olduğu gemi, bu sırada demir atarak durdu. 
     Doğu Anadolu’nun yüksek kesimlerinde kar kalınlığı 20 santimi buldu. Erzurum, Kars, Ağrı ve Ardahan’da kapanan yolların ulaşıma açılması için çalışılıyor. Kars-Ankara uçak seferi de iptal edildi. Gökçeada ve Bozcaada’ya gemi seferleri yapılamadı. Bandırma - Yenikapı feribot seferleri de iptal edildi. Kırklareli ve ilçesi Demirköy’de okullar bir gün tatil edildi. 
     



 GÜNCEL 















</TEXT>
</DOC>
