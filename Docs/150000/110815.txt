<DOC>
<DOCNO> 110815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/02/son/sontur10.html </URL>
<DATE> 2002/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da öğrencinin kopan parmağı için soruşturma 
</HEADLINE>
<TEXT>

     Bursa Milli Eğitim Müdürlüğü, öğrencisinin 3 parmağının kopmasına neden olduğu iddia edilen müdür yardımcısı hakkında idari soruşturma başlattı. 
     İl Milli Eğitim Müdürü Engin Özbek, Yıldırım Beyazıt Lisesi'nde yaşanan olayı, basında bugün yer alan haberlerden öğrendiğini ve müdür yardımcısı İzzet B. hakkında idari soruşturma başlatılması için talimat verdiğini bildirdi. 
     Özbek, soruşturma sonucu müfettişlerce hazırlanacak rapor doğrultusunda gerekenin yapılacağını kaydetti. 
     Müdür yardımcısı İzzet B hakkında öğrenci E.Ş'nin ailesinin suç duyurusu üzerine, daha önce de adli soruşturma başlatılmıştı. Bursa Cumhuriyet Savcılığı'nın talimatıyla gözaltına alınan İzzet B, sevk edildiği nöbetçi mahkemece, tutuksuz yargılanmak üzere serbest bırakılmıştı. 
     Yıldırım Beyazıt Lisesi'nde, geçen öğretim döneminin son günlerinde yaşanan olay, öğrencinin ailesinin, Cumhuriyet Savcılığı'na birkaç gün önce suç duyurusunda bulunması ile ortaya çıkmıştı. 
     İddiaya göre, müdür yardımcısı İzzet B, koridorda sohbet eden öğrencileri, sınıflara girmeleri için uyarmış, öğrenciler içeri girerken de kapıya tekme atmıştı. Sağ eli kapıya sıkışan 9-A sınıfı öğrencisi E.Ş'nin işaret, orta ve yüzük parmakları kopmuştu. 
     





</TEXT>
</DOC>
