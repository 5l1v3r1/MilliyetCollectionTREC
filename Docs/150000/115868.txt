<DOC>
<DOCNO> 115868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/siyaset/siy03.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BAYKAL ALNIMIZ AK 
</HEADLINE>
<TEXT>

Gebze’de coşkulu bir kalabalığa seslenen CHP lideri Baykal, "Bir parti liderinin hesabını veremediği 15 yolsuzluk dosyası olacak, adı da ak olacak" dedi 
     ŞÜKRAN PAKKAN Gebze 

     CHP Genel Başkanı Deniz Baykal, "Bizim adımız değil, alnımız ak. Bir partinin genel başkanının arkasında hesabını veremediği 15 yolsuzluk dosyası olacak, adı da ak olacak" dedi. 
     Seçim otobüsüyle Gebze’ye gelen Baykal, coşkulu bir kalabalığa seslendi. "Yanımda korumam, askerim yok. Sırtımda bir kazak, altımda bir pantolonla sizin önünüzdeyim" diyen Baykal’ın konuşması, sık sık "Başbakan Baykal" sloganlarıyla kesildi. 
     Vatandaşların "Vur vur inlesin, Tayyip dinlesin" sloganlarına "Hırsınızı sandığa aktarın" yanıtını veren Baykal, şunları söyledi 
     "Biz çiğ yemedik, karnımız ağrımıyor. Geçmişin hesabını veririz. Bizimle birlikte, iktidara aday olan partinin genel başkanının karnı ağrıyor. Beş gün rapor aldı. Bu da Allah’ın takdiri. Bunlara niye oy vereceksiniz Onları hastaneye kaldırın." 
     Şik yet etmeye değil, çare söylemeye geldiğini kaydeden Baykal, "Bizim adımız değil, alnımız ak. Bu işin özü budur. Bir partinin genel başkanının arkasında hesabını veremediği 15 yolsuzluk dosyası olacak, adı da ak olacak" dedi. 
     Türkiye’yi bir otobüse benzeten Baykal, otobüs devrilmeden önce kendisinin herkesi uyardığını, ancak otobüsten zorla indirildiklerini kaydederek, şunları söyledi 
     "Aradan yıllar geçti, bir baktım bizim otobüs devrilmiş. Yolcuların kimisi yaralı, kimisi sizlere ömür. Tabii kimlere Allah rahmet eyleyecek, pazar günü göreceğiz. 3 Kasım’da kimin cenaze namazını kılacağımızı göreceğiz." 
     Baykal, bir seçim mitingi değil, bir iktidar toplantısı olarak nitelendirdiği konuşması sırasında, vatandaşların 29 Ekim Cumhuriyet Bayramı’nı da kutladı. 
     Baykal, laik bir devlet, Müslüman bir toplum ilkesinden hareket ettiklerini, bu eşsiz sentezi bir arada tutmak için çalışacaklarını söyledi. 
     
Cumhuriyet Yürüyüşü’ne katıldı...      ŞÜKRAN PAKKAN İstanbul 

     CHP Genel Başkanı Deniz Baykal, CHP milletvekili adayları Kemal Derviş ve Zülfü Livaneli, Kadıköy Belediyesi’nce, Cumhuriyet’in kuruluşunun 79. yıldönümü etkinlikleri çerçevesinde düzenlenen Cumhuriyet Yürüyüşü’ne katıldı. Yürüyüş öncesi katılanlara Türk bayrağı, Atatürk posteri ve meşale dağıtıldı. Baykal, yürüyüş sırasında partisinin milletvekili adayları ile TIR üzerine çıkarak halkı selamladı. Binlerce kişinin katıldığı yürüyüş sırasında "Başbakan Baykal", "Atatürk ve devrimleri için, Cumhuriyet şehitleri için yürüyoruz" diye sloganlar atıldı. Kadıköy Belediye Başkanı Selami Öztürk, yürüyüşe katılanlara demokrasiye ve Atatürk ilkelerine bağlılık andı içtirdi. 
     
Sokak çocuklarıyla şakalaştı      TAHSİN AKSU İstanbul 

     CHP’nin İstanbul Birinci Bölge milletvekili adayı Kemal Derviş, dün de Beyoğlu’ndaydı. Bir grup partili ile birlikte İstikal Caddesi’ni dolaşan Derviş, esnaf ve vatandaşlardan büyük ilgi gördü. Türbanlılardan işportacılara, öğrecilerden rock’çı gençlere kadar birçok kesimden insanla bir araya gelen Derviş, caddenin müdavimi olan sokak çocuklarıyla da şakalaştı. İstanbul Kültür ve Sanat Vakfı’nı da ziyaret eden Derviş, Yönetim Kurulu Başkanı Şakir Eczacıbaşı ile bir süre sohbet etti. Derviş, 25 yaşından küçük gençlerin, seçimde birinci tercihini CHP’den yana kullanacağını belirterek, "3 Kasım’da vatandaş en doğru kararı verecek. Çok kötü günler geçirdik. Lüzumsuz kavgalar yaşadık. Ancak tüm bunlara nokta koyacağız" dedi. Çiçek Pasajı ve Nevizade Sokak’taki meyhaneleri de dolaşan Derviş, gezisinin sonunda, bir grup gencin "Derviş go home" sloganlarıyla karşılaştı. CHP’liler ise protestoya alkışlarla yanıt verdiler. 
     



 SİYASET 



















</TEXT>
</DOC>
