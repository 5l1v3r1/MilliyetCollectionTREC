<DOC>
<DOCNO> 125258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur10.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar'dan Dışişleri Bakanı'na tepki... 
</HEADLINE>
<TEXT>

     DYP Genel Başkanı Mehmet Ağar, Dışişleri Bakanı Yaşar Yakış'ın Kıbrıs konusundaki sözlerini ''kabul etmenin mümkün olmadığını'' söyledi. 
     Mehmet Ağar, DYP Genel Başkanı seçildikten sonra eşi Emel, oğlu Tolga ve gelini Özlem ile geldiği Abant'ta, Abant Palas Otel'de 1 günlük tatil yaptı. 
     Ağar, Dışişleri Bakanı Yakış'ın Kıbrıs konusundaki sözlerini dinlediğini belirterek, şöyle konuştu 
     ''Dış politika, ayakları yere basan bir iştir. Bu yüzden ilerideki gelişmeleri de göz önünde bulundurup, Türkiye'nin milli çıkarlarını değerlendirip, bir politika belirlenmesi lazım. Dolayısıyla Yaşar Yakış'ın bu sözlerini tasvip etmek mümkün değil. Ben bunu bir dil sürçmesi olarak kabul etmek istiyorum.'' 
     
     DYP'DE YENİ DÖNEM 
     Ağar, DYP'de bundan sonraki süreç konusunda da ''Partinin yetkili kurulları toplanmadan, biraraya gelmeden, herhangi bir karar almayacağız. Partide müşterek kararlar alınacak, genel çerçeve politikaları belirleyeceğiz. Şahsi fikirler değil, parti fikirleri ön plana çıkacak'' dedi. DYP kongresinin geride kaldığını anlatan Ağar, şöyle konuştu 
     ''Hiç kimseyle kişisel hesabım yok. Partide herkese görev var. Bundan sonra da benmerkezli siyaset olmayacak. Beraberlik öne çıkacak. Her konuda uzman ekip çalışması yapılacak. Milli meselelerdeki hassasiyetimiz yüksektir. 
     Partimizde 56 yıllık misyonumuza, kaldığı yerden devam edeceğiz. Önümüzdeki günlerde gençlere ve kadınlara yönelik politikalar üreteceğiz, onlara yönelik çalışmalar yapacağız. Siyasette bütün ahlaki kurallara bağlı kalacağız.'' 
     
     ''İSTİŞARE EDECEĞİZ'' 
     ''Bütün genel başkanlarımızla istişare edeceğiz'' diyen Ağar, bu görevi üstlenen Süleyman Demirel'in, Hüsamettin Cindoruk'un, Yıldırım Avcı'nın yaptıklarını, Tansu Çiller'in terörle mücadeledeki kararlı tutumunu unutamayacaklarını söyledi. 
     Ağar, Bayar, Menderes ve Demirel'in oturduğu koltuğa oturmanın bir insan için ''Allah'ın vereceği en büyük lütuf'' olduğunu da ifade ederek, ''Bu misyona layık olmaya çalışacağız'' dedi. 
     Ailesinin ve kendisinin, hayatının bundan sonraki dönemini partiye ve partililere ayırdıklarını anlatan Ağar, Abant'ta ailesiyle hatıra fotoğrafı da çektirdi. 
     





</TEXT>
</DOC>
