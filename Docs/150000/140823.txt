<DOC>
<DOCNO> 140823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/05/son/sonspo17.html </URL>
<DATE> 2003/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını "Roma'da, ufukta Ümit Özat görünüyor"... 
</HEADLINE>
<TEXT>

     İtalyan spor gazetesi Corriere dello Sport, bugünkü manşetini ''Roma'da, ufukta Ümit Özat görünüyor'' biçiminde atarak, AS Roma'nın, Fenerbahçeli milli futbolcu Ümit Özat'ı çok yakından izlediğini ileri sürdü. 
     Roma kentinin gazetesi olmasından dolayı AS Roma ve SS Lazio takımlarıyla ilgili haberleri çok daha yakından izleyen gazete, Fenerbahçeli futbolcuya, ''26 yaşında ve sözleşmesi sona ermek üzere. Savunmanın ortasında oynuyor. Fiziksel olarak çok güçlü. Dünya Kupası'nda da Türk Milli Takımı'nın formasını giydi'' diyerek, övgüler yağdırdı. 
     Gazete, AS Roma takımının teknik direktörü Fabio Capello'nun ''Özat için kefil olduğunu'' ve kulüp başkanı Franco Sensi'nin bu transferi bitirmek için hemen görüşmeleri başlattığını öne sürdü. 
     Corriere dello Sport, yeni gelişmeler olmaması durumunda gelecek haftalarda Türk futbolcunun Roma'ya çağırılacağını savundu. 
     İç sayfasında ''Roma Türkiye'de Ümit Özat'ı istiyor'' ifadesini başlığına çıkaran Corriere dello Sport, ''Roma'yı gelecek yıl güçlendirme aramalarında yeni bir isim doğuyor. Adı Ümit Özat, Fenerbahçe'de savunmanın ortasında oynuyor. 26 yaşında, tüm olgunluğa sahip ve sözleşmesi bu sezon sona eriyor. Uluslararası spor menajerleri onunla İtalya'da görüşme önerisini aldılar. O da vatandaşları Okan, Emre ve gelecek yıl FC Inter'e gelecek olan Hasan Şaş gibi ligimizde aynı şansa sahip olmayı umuyor'' değerlendirmesinde bulundu. 
     Türk futbolcunun son zamanlarda çok geliştiğini ve Dünya Kupası'nda da bunu kanıtladığını yazan gazete, Ümit Özat'ın uluslararası alanda çok tanınmadığını, ancak Türkiye'de savunmanın en güvenilir adamı olarak bilindiğini kaydetti. 
     Bu arada AS Roma ile ilgili verilen diğer haberlerde, AS Roma'daki savunma oyuncusu 24 yaşındaki Walter Samuel'in sözleşmesinin uzatılacağı ve Real Madrid'e gitmesine izin verilmeyeceği ifade edildi. AS Roma'nın gelecek sezon için forvet oyuncusu olarak AFC Ajax'tan İsveçli Zlatan İbrahimoviç ve FC Bologna'dan Cruz ile ilgilendiği de yazıldı. 
     





</TEXT>
</DOC>
