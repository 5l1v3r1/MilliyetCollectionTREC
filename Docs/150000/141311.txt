<DOC>
<DOCNO> 141311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/son/sonspo33.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor, Malatyaspor maçını bekliyor... 
</HEADLINE>
<TEXT>

     Elazığspor, Malatyaspor maçını beklerken, teknik direktör Erol Tok, Malatyaspor'dan istedikleri sonucu alacaklarına inandıklarını söyledi. 
     Erol Tok, yaptığı açıklamada, Malatyaspor maçının hazırlıklarının çok iyi geçtiğini belirterek, takımda sakatlıkları süren kaleci Kingston ile Bülent'in durumlarının iyiye gittiğini bildirdi. 
     Malatyaspor karşısında mutlak 3 puan almak zorunda olduklarını ifade eden Tok, şöyle konuştu 
     ''Malatyaspor'dan istediğimiz sonucu alacağımıza inanıyorum. Malatyaspor maçına çok iyi hazırlandık. Biz, her müsabakadan olduğu gibi bu müsabakadan da iyi bir sonuçla ayrılmak istiyoruz. Deplasman ve iç saha bizim için hiç fark etmiyor. Takım ruhunu sahaya yansıtıp rakip takımdan 3 puan almayı hedefliyoruz. Son haftalarda oynadığımız iyi oyunu skora yansıtamadık. Oyuncular arasındaki uyum çok iyi. Malatyaspor'da, cezalı oyuncuların bizim maçta oynamamasını bir avantaj olarak görmüyorum. Malatyaspor takımı, cezalı ve sakat oyuncunun yerini doldurabilecek kalitede oyunculara sahip'' dedi. 
     Tok, 3 puana ihtiyaçları oldukları için tüm güçlerini kullanacaklarını vurgulayarak, bugün tesislerde akşam saatlerinde yapacakları hafif tempolu antrenmanın ardından kampa gireceklerini sözlerine ekledi. 
     Elazığspor'un, Malatyaspor karşısına, Kingston, Hacı Arif, Cem Beceren, Eren, Selçuk, Ümit, Erhan Namlı, Osman, Juray Czinege, Ze Roberto ve Mezsaros muhtemel 11'iyle çıkması bekleniyor. 
     





</TEXT>
</DOC>
