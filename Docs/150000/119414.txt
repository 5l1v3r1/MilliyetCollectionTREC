<DOC>
<DOCNO> 119414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/son/sontur12.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Türkiye bu istikrardan yararlanmalıdır 
</HEADLINE>
<TEXT>

     9. Cumhurbaşkanı Süleyman Demirel, 3 Kasım seçimlerinden istikrarla çıkıldığını belirterek, Türkiye'nin bu istikrardan yararlanması gerektiğini söyledi. 
     Demirel, AK Parti Genel Başkanı Recep Tayyip Erdoğan ile yaptığı görüşmenin ardından, Kuleli Sokak'taki ofisinden ayrılırken gazetecilerin sorusu üzerine, Erdoğan ile genel konular üzerinde durduklarını bildirdi. 
     Türkiye'nin 3 Kasım seçimlerinden istikrar ile çıktığını dile getiren Demirel, Türkiye'nin bu istikrardan yararlanması gerektiğini ifade etti. 
     Türkiye'de demokratik otoritenin, geçmişte anarşiden, terörden, koalisyonlardan zarar gördüğünü anlatan Demirel, demokratik otoritenin yeniden derlenip toparlanması ve devletin iyi işlemesinin, kendisinin uzun süreden beri dile getirdiği konular olduğunu kaydetti. Demirel, ''Devlet daha iyi işlerse ancak, ülkenin işleri görülebilir. Benim mülahazalarım, ülkenin daha iyi günlere gitmesine matuf ve genel mülahazalardır. Akıl verme cinsinden değil, karşılıklı sohbet şümulü içerisindedir'' diye konuştu. 
     Bir soru üzerine, hükümeti kurma görevinin Kayseri Milletvekili Abdullah Gül'e verilmesini de değerlendiren Demirel, ''O takdir siyasi partinin kendisinindir. Atama görevi de Cumhurbaşkanı'nındır. Başbakan atanmıştır, ama bu hükümeti kurma görevidir. Hükümeti kuramadığı takdirde başkasına gider. Ama burada böyle bir olay yok. Sanıyorum, yarın da hükümetini takdim edecektir'' dedi. 
     Türkiye'nin bu istikrardan mutlaka yararlanması görüşünü yineleyen Demirel, kısa zaman içerisinde hükümetin kurulma aşamasına gelmesini, Türkiye açısından ''güzel'' diye nitelendirdi. 
     
     KIBRIS 
     Birleşmiş Milletler'in Kıbrıs planını da bir soru üzerine değerlendiren Demirel, şunları söyledi 
     ''Tabii bu plan sadece Kıbrıs'taki Türk cemaati ve KKTC ile Güney Kıbrıs yönetimi arasında değil, dünyaya malolmuş bir olaydır. Çok dikkatli hareket etmek lazım ve esasen getirilen bu plan çok detaylı bir plan. Çok iyi anlamak lazım bu planı. Sonra da bunun müzakeresini, tartışmasını iyi değerlendirmek lazım.'' Demirel, bir başka soruya karşılık da KKTC Cumhurbaşkanı Rauf Denktaş ve KKTC Başbakanı Derviş Eroğlu ile de telefon görüşmesi yaptığını bildirdi. 
     





</TEXT>
</DOC>
