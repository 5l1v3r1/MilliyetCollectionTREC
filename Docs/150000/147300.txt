<DOC>
<DOCNO> 147300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/03/son/soneko51.html </URL>
<DATE> 2003/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da TÜFE yüzde 2.2, TEFE yüzde 1.8 arttı... 
</HEADLINE>
<TEXT>

     İstanbul'da Mart ayında perakende fiyatlar yüzde 2.2, toptan fiyatlar yüzde 1.8 oranında yükseldi. 
     İstanbul Ticaret Odası İTO tarafından hazırlanan 1995 bazlı geçinme endeksine göre, yıllık ortalama artışlar perakende fiyatlarda yüzde 35.5, toptan fiyatlarda yüzde 34.8 olarak gerçekleşti. 
     Bir önceki yılın aynı dönemi ile kıyaslandığında ise perakende fiyatlar yüzde 26.3, toptan fiyatlar yüzde 25.4 artış gösterdi. 
     
     3 AYLIK ARTIŞ ORANI YÜZDE 3.7 OLARAK BELİRLENDİ 

     İstanbul Ticaret Odası'nın İTO 1995 bazlı İstanbul Ücretliler Geçinme Endeksi'ne göre, perakende fiyatlar ilk 3 ayda yüzde 3.7 düzeyinde arttı. 
     İTO'dan yapılan açıklamaya göre, söz konusu artış oranı geçen yılın aynı döneminde yüzde 6.1 olarak gerçekleşmişti. 
     Mart ayında gıda harcamaları grubunda yer alan ekmek ve tahıllarda binde 3, et, balık ve kümes hayvanları endeksinde yüzde 3.3, yağlar, süt ve süt mamullerinde yüzde 1.1, yaş-kuru sebze ve meyve endeksinde yüzde 8, çeşitli ve hazır yiyeceklerde binde 9, tütün alkollü ve alkolsüz içkiler endeksinde binde 1, dışarıda yenen yemek endeksinde yüzde 1.7 artış oldu. Grubun genel endeksinde yüzde 2.5 artış saptandı. 
     Konut harcamaları grubu genel endeksinde binde 1, ev eşyası harcamaları grubunda binde 2 artış oldu. Sağlık ve kişisel bakım harcamaları grubu genel endeksindeki artış binde 3 olarak gerçekleşti. 
     Giyim harcamaları grubu genel endeksi yüzde 1.6, kültür, eğitim ve eğlence harcamaları grubu genel endeksi binde 3, diğer harcamalar grubu genel endeksi yüzde 8.4 artış kaydetti. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre, Mart ayındaki artış yüzde 1.8, bir önceki yılın aynı dönemine oranla yıllık artış yüzde 25.4 ve oniki aylık ortalamalara göre yıllık artış ise yüzde 34.8 oldu. 
     Aynı endekse göre toptan eşya fiyatları 2002 yılı Mart ayında yüzde 2.5, bir önceki aynı dönemine göre yıllık yüzde 73.9 ve oniki aylık ortalamalara göre ise yıllık yüzde 68.2 artmıştı. 
     





</TEXT>
</DOC>
