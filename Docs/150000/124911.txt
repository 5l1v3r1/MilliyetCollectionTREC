<DOC>
<DOCNO> 124911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/spor/ygokce.html </URL>
<DATE> 2002/12/16/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Eski evlatlar 
</HEADLINE>
<TEXT>

     İnönü’deki maç coşku ve sıkıntıyla başladı. Daha 4. dakika dolarken, Samsun kalecisi Shorunmu, kornerden gelen topu önce yumrukla çeldi, sonra Sergen’in önüne düşürünce müdahale etmek zorunda kaldı. Bu tribünden gördüğümüz kadarıyla penaltıydı. Topun başına Sergen geçti. Coşkuyla erken golü kutlamak isteyen Beşiktaş seyircisinin eli böğüründe kaldı. Çünkü yıldız oyuncu, topu dışarı atmıştı. Alın işte bir Beşiktaş gerçeği yeniden göz önünde Takım penaltı kazanıyor, canı isteyen atıyor. Ya da Lucescu, o gün kime boncuk verecekse, onu işaret ediyor. Beşiktaş’ın klasik bir penaltıcıya ihtiyacı var. Önceki haftalarda İlhan’dan sonra, dün de Sergen penaltıyı kullanamadı. 
     Yine de bu sıkıntıyı atlatacaktı Beşiktaş. Çünkü maçın ilerleyen dakikalarında, rakibi üzerinde korkunç bir baskı oluşturmaya başladı. Lucescu, savunmanın önünde, Tayfur’a yardımcı olarak, ön liberoda Pancu’yu kullanıyor, Sergen ile Tümer ikilisi ilk on birde oyuna başlıyor, İlhan ve Nouma yedekte bekliyordu. Ahmet Dursun da ilk on birdeydi... Oyun güzelliklerle doldu. 
     Şimdi sayalım... Ali Eren, Ronaldo, Zago... Kanatlarda Tamer ve İbrahim... Ortadan Tayfur, Pancu ve ileri ucun arkasındaki Tümer... İleri uçta Sergen - Ahmet Dursun ikilisi... Hepsi de hücuma katılıp, pozisyon zenginlikleri yarattılar. Hele 42. dakikada bir fotoğraf vardı ki, görülmeye değerdi... Beşiktaş yarı alanında sadece kaleci Cordoba kalmış, takımın on oyuncusu Samsunspor yarı alanını yurt edinmişti. Elbette güzel bir hücum görüntüsü. Ne var ki, Beşiktaş oyunu Samsunspor’un üzerine, karşı alana yıkayım derken, kendi kendine hücum edeceği sahada, dolaylı olarak alan daraltmıştı. Kaleci dahil 21 adamın doldurduğu böyle bir krampon ormanında, top gol kararı getirecek yolu elbette bulamıyordu. İlk yarı o nedenle golsüz bitti. 
     İkinci yarı başlar başlamaz yine 4. dakika doluyordu ki, golü buldular. Peşpeşe gelen üçüncü kornerde İbrahim, Zago sonra da direk dibinden Tümer’in şutu... Çok gayret gösteren, kaçırdıklarıyla, yapamadıklarıyla onurlu bir öfkeye kapılan Tümer’in çok ihtiyacı vardı bu gole... Beşiktaş golsüzlük stresini üzerinden attıktan sonra, oyun daha seyredilir hale geldi. Şimdi sağ kanatta Tamer’in gösterisi vardı. Tamer öylesine güzel bir orta yaptı ki, İlhan havada artistlik bir hareketle ikinci golü atıverdi. 
     Kadere bakın... Samsun, İlhan ve Tümer ile yıllarca başarı kazanmış, sonra da kasasını parayla doldurmuştu. Ama dün eski evlatları Samsun’a acımadı. Çünkü futbolda bu kadar derin duygulara yer yoktu, profesyonellik vardı 
     
     



 SPOR 



























</TEXT>
</DOC>
