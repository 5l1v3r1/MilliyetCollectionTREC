<DOC>
<DOCNO> 113016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/spor/spo01.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ACI BİLANÇO 
</HEADLINE>
<TEXT>

Beşiktaş Divan Kurulu’nun isteğiyle, yönetimin mali raporu üzerine yapılan incelemede, birçok eksik ve yanlışlar olduğu, kulübün durumunun da tehlikeye girdiği ortaya çıktı 
     ATIF KEÇECİ 

     Fakültede saptama 
     SİYAH - Beyazlı kulübün hesaplarını inceleyen İstanbul Üniversitesi İşletme Fakültesi Öğretim Üyesi Göksel Yücel ve ekibi, Divan Kurulu’na şok bir rapor sundu. Ayrıca yeminli bir müşavire de yaptırılan saptamalar ışığında, Beşiktaş’ın hesap bilançosunda eksikler ve yanlışlar olduğu tespit edildi. Yönetimin bilançosunda, varlıkların dönen ve duran varlık olarak gruplandırılmasının eksik yapıldığı ve toplamlarının alınmadığı saptandı. Ayrıca mümkün olmamasına rağmen, gelir ve giderlerin birlikte değerlendirildiği de bildirildi. 
     
     Açıkca belirtilmiyor 
     BEŞİKTAŞ’IN dernek olması nedeniyle nakit mevcudunun bilançoda açıkca belirtilmesi gerektiği de hatırlatılan raporda şu yanlışlar belirlendi "Çek borçları açıklanmamış. Alacaklılar da belirsiz. Varlıkların tutarları belirlenemiyor. Diğer alacakların hangi kişi ve kuruluşlardan, hangi faaliyetler sonucu oluştuğundan söz edilmiyor. Derneğin borçları, ancak nakit mevcudu ve ileride tahsil edeceği alacakları ile ödemesi gerektiğinde, toplam borçların ödenmesi için mevcut dönen varlıklar yeterli olmamaktadır." 
     
     Borç 32 trilyon 
     RAPORUN sonuç bölümünde de şu ifadeler yer aldı "Mali işlerden sorumlu Hüsnü Güreli’nin tozpembe gösterdiği Beşiktaş’ın mali durumunun hiç de iyi olmadığı ve kulübün yakın geçmişte zor günler yaşayacağı ortadadır. UEFA’nın 2004’te borçlu kulüpleri organizasyonlara sokmama kararı önümüzdeki büyük tehlikedir. Böyle giderse varlıklar, borçları kapatmaya yetmeyecektir. Nisan’da 21 trilyon olan borç, faiz ve kur farklarından 32 trilyona dayandı. 6 aydır hiçbir borç ödenemedi. Bu, tehlikenin büyüklüğünü ortaya koyuyor." 
     
Bunları da aşarız’      ORHAN YILDIRIM 

     BEŞİKTAŞ Teknik Direktörü Lucescu, bunca özel ve resmi maç oynanmasına rağmen ideal kadronun adını koyamadıklarını söyledi. Lucescu, "Herhalde kaderim bu" dedi ve ekledi İlhan üst üste operasyon geçirdi. Ahmet tam kapasiteye ulaşamadı. Sergen’in ayağında rahatsızlık oldu. Tümer, kaygan sahada vidalı ayakkabı giymediği için ağır sakatlık geçirdi. Amaral sakatlandı. Nouma göz nezlesi oldu. Serdar’da sorun var, Ahmet Yıldırım’ın yaşadığı olayı biliyorsunuz." 
     RUMEN hoca, sorunların arkasının kesilmediğini belirtti," Açıkçası ben de, ne zaman toparlanacağımızı bilmiyorum. Ama bildiğim tek şey var ki bu dönemi en az kayıpla atlatmak zorunda olduğumuz. Umutsuz değilim, bunları aşarız" diye konuştu. Lucescu, "Hazırlık maçlarında gördük. Zafer mi on birde oynayacak, genç Eser mi, Ahmet Yıldırım mı Ya da Tamer, Niyazi, Tolga mı Ne durumda olduklarını gördünüz. Benim için de önemli olan buydu" ifadesini kullandı. 
     LUCESCU, daha çok çalışıp, Galatasaray ve Fenerbahçe’yi geçerek, UEFA Kupası’nda başarılı olmak istediklerini vurguladı. Lucescu, İlhan Mansız’ın fizik olarak iyi durumda olduğunu, ancak maç eksiği bulunduğunu da ifade etti, "Denizli maçında oynatmak istiyordum. Ancak hazır olmamasına rağmen Milli Takıma çağrıldı. Bizimle kalıp, iki hazırlık maçında oynayarak, eksiklerini kapatsaydı, durumu nasıl olurdu " diye konuştu 
     
Sergen icralık oldu      BEŞİKTAŞLI Sergen hakkında bir senedi ödememesi nedeniyle icra takibi başlatıldı. Yıldız futbolcunun Trabzonspor’da forma giydiği dönemde Ömer Bayraktar’a verdiği 11 bin 500 dolarlık senedi ödemediği ortaya çıktı. Alacaklı tarafın avukatı Turan Çelik, Trabzon 1. İcra Müdürlüğü’nde icra takibi başlattı. Bu arada Fikret Orman ve Muzaffer Nasıroğlu’nun istifası ile boşalan yönetim kurulu üyeliklerine Mete Düren ve Deniz Atalay getirildi. 
     
Eyvah Garibian      BEŞİKTAŞ’IN, Aleves ile oynayacağı UEFA Kupası ilk maçını Çek Michel Benes, rövanşı ise Fransız Pascal Garibian yönetecek. Ancak sert bir hakem olarak tanınan Garibian’ın geçen kasımda Portekiz’in Angola ile oynadığı dostluk maçında 4 Angolalı’yı oyundan attı ve ortalığı savaş alanına çevirdi. 
     



 SPOR 































</TEXT>
</DOC>
