<DOC>
<DOCNO> 112035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/soneko24.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Ekonomi Ödülü sahibini buldu 
</HEADLINE>
<TEXT>

     Ekonomi dalındaki Nobel ödülünü, ABD'li ekonomistler Vernon Smith ve Daniel Kahneman aldı. 
     İsveç Kraliyet Bilim Akademisi'nden yapılan açıklamada, Smith ve Kahneman'ın, ''ekonomik tahlillerde uygulanacak psikolojik araştırma ve laboratuvar deneyleri için geliştirdikleri'' bilimsel yöntemler nedeniyle ödüle layık görüldükleri bildirildi. 
     Nobel'in 1 milyon dolar değerindeki ödülünü paylaşacak olan bilimadamlarından Tel Aviv doğumlu, 68 yaşındaki Daniel Kahneman, aynı zamanda İsrail vatandaşı. 
     Princeton Üniversitesi'nde ders veren Kahneman, ekonomik kararlarda psikolojik sezgilerin rolü ve belirsizlik durumunda karar almayı etkileyen unsurlar hakkındaki çalışmalarıyla tanınıyor. 
     George Mason Üniversitesi'nin öğretim üyesi olan 75 yaşındaki Vernon L. Smith ise deneysel ekonomi alanındaki çığır açıcı çalışmalarıyla biliniyor. 
     Smith'in geliştirdiği teknikler, alternatif piyasa tasarımlarının uygulamadan önce laboratuvar ortamında test edilebilmesini sağlıyor. 
     Bu teknikler, örneğin elektrik piyasalarının denetimden arındırılmasının ya da kamu iktisadi kuruluşlarının özelleştirmesinin olası sonuçlarının ve etkilerinin önceden kestirilebilmesine olanak sağlıyor. 
     
     ANGLO SAKSONLAR ÖNDE... 

     İsveçli işadamı ve dinamitin mucidi Alfred Nobel'in vasiyetiyle kurulan Nobel ödüllerine sonradan eklenen ve İsveç Merkez Bankası tarafından verilen ekonomi ödülünde başta ABD olmak üzere, Anglo Sakson ülkelerde yetişen ekonomistler neredeyse tekel oluşturdular. 
     Dünyanın en prestijli ödülü olarak tanınan Nobel ödülünü ekonomi dalında son on yılda kazanan ekonomistler ve uyrukları şöyle 
     1992 
Gary S. Becker ABD 

1993 
Robert W. Fogel ABD 
Douglass C. North ABD 

1994 
John C. Harsanyi ABD 
John F. Nash ABD 
Reinhard Selten Almanya 

1995 
Robert E. Lucas, Jr. ABD 

1996 
James Mirrlees İngiltere 
William Vickrey İngiltere 

1997 
Robert C. Merton ABD 
Myron S. Scholes ABD 

1998 
Amartya Sen Hindistan 

1999 
Robert Mundell Kanada 

2000 
James Heckman ABD 
Daniel McFadden ABD 

2001 
George Akerlof ABD 
Michael Spence ABD 
Joseph Stiglitz ABD 

2002 
Daniel Kahneman İsrail ABD 
Vernon Smith ABD 
     





</TEXT>
</DOC>
