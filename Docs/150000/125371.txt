<DOC>
<DOCNO> 125371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/18/son/sondun07.html </URL>
<DATE> 2002/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını "İngiliz birlikleri birkaç haftaya Irak yolunda" 
</HEADLINE>
<TEXT>

     İngiliz basını, Irak Devlet Başkanı Saddam Hüseyin'e karşı askeri eyleme geçilmesine ilişkin bir karar alınmadığında ısrar eden hükümetin birkaç hafta içinde Irak'a asker göndereceğini ileri sürdü. 
     The Independent gazetesi, Irak hükümetinin silahsızlanmaya ilişkin BM kararını ihlal etmemesi halinde bile birliklerin konuşlandırılması emrinin verileceğini savunurken, Kraliyet Kara, Deniz ve Hava Kuvvetleri'ne bağlı 40 binden fazla askerin yanı sıra 100 kadar tankın da ABD'nin başını çektiği koalisyona katılacağını yazdı. 
     İngiltere ve deniz ötesindeki askeri birliklerinin ilerleme emri aldığını belirten gazete, uçak gemilerinin gelecek ay Körfez'de olacağını ve tatbikatlara katılacağını bildirdi, uçak gemilerine, destroyer, firkateyn ve denizaltıların eşlik edeceğini duyurdu. 
     İngiltere Savunma Bakanlığı sözcülerinden biri de, savaşa dair bir karar alınmadığını, ancak operasyon amaçlı bazı planların ele alındığını söyledi. 
     Londra'daki askeri kaynaklar da, dünkü haberleri doğrulayarak, askeri ekipman taşıyacak gemi için ihale açıldığını ve tankların çölde savaşa hazırlandığını, yedek askerlerle bu kişilerin işverenlerine mektuplar gönderilerek seferberlik ilanının imkan dahilinde olduğunun belirtildiğini, ancak yedek askerlerin çağrılmadığını belirtti. 
     The Daily Telegraph da, olası harekata İngilizlerin 20 binden fazla askerle katılacağı yorumunda bulundu. 
     





</TEXT>
</DOC>
