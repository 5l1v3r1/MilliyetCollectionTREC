<DOC>
<DOCNO> 131642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/yasam/yas03.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinayet gibi kaza 
</HEADLINE>
<TEXT>

Maçta yorulunca yedek kulübesine giden Ahmet, kulübenin tavanına tutunup kendini yukarı çekti. Ama o kadarcık ağırlığı bile taşıyamayan tavan Ahmet’in üzerine çöktü... 
     İSMAİL ÇAKIR Karaman DHA 

     Ahmet Akkurt daha 14 yaşındaydi. Karaman’ın Ermenek ilçesindeki Cumhuriyet İlköğretim Okulu 7. sınıfında okuyan Ahmet futbol maçı yapmak için önceki gün arkadaşlarıyla Ermenek stadında buluştu. Takımlar belirlendi ve maç başladı. Çocuklar neşe ve heyecan içinde meşin yuvarlağın peşinden koşturuyorlardı. 
     
     Tavan minik bedeni taşımadı 
     Bir süre sonra yorulan Ahmet, dinlenmek için kenardaki yedek kulübesinde gitti. Ancak, egzersiz yapmak için kulübenin tavan betonuna tutunarak kendini yukarıya çekmeye çalışan Ahmet, bir anda çöken çatının altında kaldı. 
     Olayı gören arkadaşları Ahmet’in yardıma koştular ama çok geçti. Enkazın altından çıkarılan Ahmet’in başı ezilmiş ve oracıkta can vermişti. 
     Bir süre önce Manisa’dan Karaman’a geldiği öğrenilen Akkurt ailesi, küçük oğulları Ahmet’in ölüm haberiyle perişan oldu. Ermenek Kömür İşletmeleri’nde kepçe operatörü olarak çalışan baba Mehmet Akkurt 38 , oğlunun öldüğünü duyunca geldiği stadda sinir krizi geçirdi. 
     
     Kendi ellerimle giydirdim’ 
     Oğlunun okul çıkışı futbol oynamak için kendisinden izin aldığını anlatan acılı anne Ayşe Akkurt da 38 şunları söyledi "Ona spor kıyafetlerini kendi ellerimle giydirip top oynamaya gönderdim. Böyle olacağını bilseydim gönderirmiydim hiç." 
     Akkurt’un ölümü, ailesi ve yakınlarının yanı sıra arkadaşlarını ve öğretmenlerini de yasa boğdu. Cumhuriyet Savcılığı olayla ilgili inceleme başlatırken, yedek kulübesi çatısının ne zaman ve kim tarafından yapıldığına ilişkin araştırma başlatıldı. 
     



 YAŞAM 

























</TEXT>
</DOC>
