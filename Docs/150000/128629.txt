<DOC>
<DOCNO> 128629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/03/son/sontur28.html </URL>
<DATE> 2003/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarruf 4 taksitte ödenecek... 
</HEADLINE>
<TEXT>

     Tasarrufu Teşvik Hesabının tasfiyesi ve anapara ile nemalarının ödeme takvimine ilişkin tasarı, TBMM Başkanlığı'na sunuldu. 
     Tasarıya göre, çalışanlardan yapılan tasarruf kesintisi ile devlet veya işveren katkısından oluşan anapara, 2003 yılında bir kerede ödenecek. Nema toplamının dörtte biri 2004'de, kalan tutarın üçte biri 2005'de, kalan tutarın yarısı 2006'da, kalanı da 2007 yılında ödenecek. Emeklilik veya ölüm halinde taksitlendirme sürmeyecek ve ilgililer veya mirasçılarına bir kere de ödeme yapılacak. 
     Hak sahiplerinin maaşlarından yapılan tasarruf kesintileri ile katkılara ait nemalar, Devlet İstatistik Enstitüsü tarafından her ay açıklanan TÜFE oranında aylık olarak değerlendirilecek. 
     Hak sahipleri tarafından yasa kapsamına giren alacaklarla ilgili olarak açılan ve devam eden davalar hakkında da bu yasa hükümleri uygulanacak. 
     Tasarruf kesintileri ile katkı paylarını süresi içinde Ziraat Bankası'na yatırmayan işverenlerden, yatırılması gereken miktarlar ile gecikme zammı, resen veya ilgililerin başvurusu halinde üç ay içerisinde SSK tarafından tahsil edilerek bankaya yatırılacak. 
     
     GÜL "HEPİMİZ BU UÇAĞIN İÇİNDEYİZ" 

     Başbakan Gül, nemalarla ilgili olarak da sendika temsilcileriyle ilgili bakanların en kısa sürede toplantı yapacağını söyledi. Gül, ''Biz hiçbir şey saklamıyoruz. Türkiye'nin imkanları ortadadır. Hepimizin görevi Türkiye'yi düzlüğe çıkarmaktır. Hepimiz bu geminin içinde değil, bu uçağın içindeyiz. Dolayısıyla hepimizin sorumluluğu vardır. Sıkıntıları hepimiz çekeceğiz ama hepimiz yarın rahata da erişeceğiz'' dedi. 
     
     FONDA YAKLAŞIK 14 KATRİLYON VAR 

     ''Zorunlu Tasarruf'' olarak bilinen Çalışanların Tasarrufa Teşvik Edilmesi ve Bu Tasarrufların Değerlendirilmesine Dair Kanun ile kurulan hesapta, 30 Kasım 2002 itibariyle anapara ve nema geliri olarak, toplam 13 katrilyon 960.3 trilyon lira birikti. 
     Hazine Müsteşarlığı'ndan yapılan açıklamaya göre, 13.9 katrilyon liralık paranın, 1 katrilyon 695.1 trilyon lirasını anapara, 12 katrilyon 265.2 trilyon lirasını nema geliri oluşturuyor. 
     Hesaba giren paradan 3 katrilyon 519.8 trilyon lirası, anapara, şahıs kesintisi ve nema olarak hak sahiplerine ödenirken, 8.9 trilyon lira ilgili kurumlara iade edildi. Ziraat Bankası'na da 17 trilyon lira yatırım harcaması ve komisyon olarak verildi. 
     Bakiyenin 10 katrilyon 407.6 trilyon lirası çeşitli tahvil ve devlet iç borçlanma senetleri alınarak nemalandırılırken, 7 trilyon lira, ilgili kanun uyarınca gecikme zammı ile tahsil edilerek, 1 Aralık 2002 itibariyle Ziraat Bankası'ndaki fon hesabına aktarılacak tutarı oluşturuyor. 
     Açıklamaya göre, söz konusu kanunun yürürlüğe girdiği Nisan 1988'den 30 Kasım 2002'ye kadar, fondaki kümülatif nema oranı ise yüzde 812.74'e ulaştı. 
     





</TEXT>
</DOC>
