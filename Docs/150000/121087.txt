<DOC>
<DOCNO> 121087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sondun05.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un kızları artık serbestçe içki içebilecek... 
</HEADLINE>
<TEXT>

     ABD Başkanı George Bush'un ''alkole düşkünlükleriyle tanınan'' ikiz kızları Jenna ve Barbara, 21'inci doğum günlerini aileleriyle birlikte kutlarken, yasal içki içme yaşına da resme ulaştı. 
     Yale Üniversitesi'nde okuyan Barbara ve Texas Üniversitesi'ne devam eden ikiz kardeşi Jenna, hem doğum günlerini, hem de 28 Kasım'daki Şükran Günü'nü birlikte kutlamak amacıyla, Başkan Bush'un Texas'taki çiftliğine geldi. 
     İkizler, gelecek birkaç günü, babaları George Bush ve anneleri Laura ile birlikte geçirecek. 
     Bush'un kızlarının, son iki yıl içinde içki yüzünden başları ardı ardına belaya girdi. Örneğin ikizlerden Jenna, geçen Mayıs ayında bir barda bira içerken yakalanınca, 500 dolar para cezasına çarptırıldı ve ehliyetine bir aylığına el konuldu. Bundan uslanmayan Jenna, iki hafta sonra Texas'ın Austin kentinin popüler bir restoranında, bir arkadaşının kimliğiyle bu defa tekila margarita ısmarlarken yakalandı ve yine para cezasına çarptırıldı. 
     Diğer ikiz Barbara da aynı sıralarda, yine Austin'de tekila ve margarita içerken tespit edildi ve para cezası ödedi. 
     Başkan'ın kızları olmaları, Jenna ve Barbara'nın ceza almalarını engellemedi. 
     İki kardeş, 21'inci yaşgünlerini kutladıkları için, bundan sonra içki satın alma ve içmelerine engel kalmadı. 
     ABD'nin Texas dahil eyaletlerinin çoğunda yasal olarak içki içmek için 21 yaşını doldurmak gerekiyor. 
     
</TEXT>
</DOC>
