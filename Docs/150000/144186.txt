<DOC>
<DOCNO> 144186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/21/son/sondun34.html </URL>
<DATE> 2003/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'den ilk B-52 bombardıman uçağı havalandı... 
</HEADLINE>
<TEXT>

     İngiltere'nin Gloucestershire bölgesindeki Fairford üssünde bekletilen Amerikan hava Kuvvetleri'ne ait B-52 ağır bombardıman uçaklarından ilki biraz önce havalandı. 
     B-52 uçağının istikametinin Körfez olacağı iddiaları İngiliz haber kanallarında yer alırken, toplam sayıları 14 olan uçakların kaçının daha bölgeye yöneleceği henüz bilinmiyor. 
     TSİ saatiyle 12 00’de havalanan B-52’lerin 5.5 saat sonra Irak’ta olması bekleniyor. Uçakların yolculukları sırasında Türk hava sahasını kullanıp kullanamayacakları ise ABD ile yürütülen hava koridoru pazarlığına bağlı... 
     20 Cruise füzesi ve 25 ton bomba taşıyabilen, 6 mürettebat tarafından kontrol edilen bu uçaklar, yakıt ikmali yapmadan 14 bin kilometre menzilde uçabiliyorlar. 
     Bu arada, Fairford'daki hareketliliğe İngiliz ve ABD hava kuvvetlerine ait helikopterlerin de katıldığı ve üsse çok sayıda helikopterin inip-kalktığı dikkati çekti. 
     Savunma uzmanları, Fairford Üssü'ndeki hareketliliğin özellikle basının önünde olduğunu ve basına bombaları yüklenen, kalkışa hazırlanan uçakların görüntülerinin çekilmesi şansının özellikle tanındığını düşünüyor. 
     Uzmanlara göre, bunun amacı da propaganda savaşına katkıda bulunmak. Zira B-52 savaş uçakları, Vietnam'da savaş sahnesine ilk çıktıkları günden bu yana dev boyutu ve korkunç gürültüsüyle en dehşet verici savaş uçağı olarak kabul ediliyor ve psikolojik savaşta önemli bir yere sahip olduğu belirtiliyor. 
     





</TEXT>
</DOC>
