<DOC>
<DOCNO> 119297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/17/ekonomi/eko03.html </URL>
<DATE> 2002/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu tasarrufta ödeme başlamalı’ 
</HEADLINE>
<TEXT>

Bakan olarak son basın toplantısını düzenleyen Masum Türker 15 yılını dolduranlara zorunlu tasarruf ödemelerinin şubatta yapılması gerektiğini söyledi 
     ANKARA Milliyet 

     Ekonomiden sorumlu Devlet Bakanı olarak son basın toplantısını düzenleyen Türker, çalışanların maaşlarından yapılan tasarruf kesintilerinin 2003 yılında 15 yılını dolduracağını belirtti. Kanun gereği 15 yılını dolduranlara şubatta ödeme yapılması gerektiğini kaydeden Türker, "Bu durumda önümüzdeki yıl toplam 3.3 katrilyon lira tutarında nemanın ödenmesi gerekir" dedi. 
     Zorunlu tasarruf hesabının uygulanmasına ilişkin kanunda, hesapta 15 yılını dolduranlara anapara ve nema birikimlerinin 5’te 3’ünün ödenmesinin öngörüldüğünü belirten Türker, ancak bu hükmün daha sonra Anayasa Mahkemesi tarafından iptal edildiğini hatırlattı. İptal edilen hüküm nedeniyle, ödemelere ilişkin yeni bir düzenleme yapılması gerektiğini kaydeden Türker, ancak, "ekonomiye yön veren bazı kesimlerin" bu paraların ödenmemesi yönünde telkinlerde bulunduğunu açıkladı ve ’bu ödemelerin yapılmasının önlenmemesi gerekir" dedi. 
     Türker, "herhangi bir yasal düzenleme yapılmaksızın gelecek yıl bu kişilere hesaptan 3.3 katrilyon lira ödenmesi gerekmektedir. Bu çok da büyük bir yük getirmeyecektir. Yasanın aynı şekilde devam etmesi lazım. Yoksa daha az bir para ödenmesi söz konusu olacaktır" dedi. 
     Türker, bu konuda yeni düzenleme ile ödemelerin üç, dört yılda tamamlanabileceğini kaydetti. 
     
BDDK, Hazine’ye olan borcun silinmesini istedi      Türker, Bankacılık Düzenleme ve Denetleme Kurumu’nun BDDK Tasarruf Mevduatı Sigorta Fonu’na TMSF kaynak olarak aktarılan Devlet İç Borçlanma Senetleri DİBS nedeniyle Hazine’ye oluşan borcunun silinmesini istediğini söyledi. Türker bu talebi reddettiklerini belirtti. 
     BDDK’nın bu talebinin, AKP’ye verilen ekonomi brifingi sırasında sunulan raporda da olduğu kaydedildi. Raporda, Hazine’nin TMSF’ye büyük kısmı DİBS’ler halinde toplam 35 katrilyon lira borç verdiği belirtildi. Borcun geri ödemesinin aralık ayından itibaren başlayacağı ifade edildi. 
     Raporda, TMSF’nin tahsilat yapamadığı için borcunu ödeyecek yeterli kaynağı bulunmadığı kaydedilirken, Hazine’ye olan borcun bugünkü koşullarda ödenemesinin mümkün olmadığı belirtildi. Bu nedenle, TMSF’nin borcunun bir Bakanlar Kurulu kararıyla silinmesi istendi. 
     



 EKONOMİ 














</TEXT>
</DOC>
