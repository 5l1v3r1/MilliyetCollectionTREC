<DOC>
<DOCNO> 136222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/10/son/sontur10.html </URL>
<DATE> 2003/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı Kalkanlar, İstanbul'dan gözyaşlarıyla uğurlandı 
</HEADLINE>
<TEXT>

     Irak'a karşı olası askeri müdahalede ''canlı siper olmak için'' kendilerini ''canlı kalkan'' olarak adlandıran yabancı grup ile Türk barışseverler, İstanbul'dan yola çıktı. 
     Ayasofya Müzesi önünde biraraya gelen grup adına açıklama yapan Şaban Dayanan, uluslararası barış gönüllülerinin başlattığı ''insan kalkanı'' konvoyu ile Bağdat'a gittiklerini söyledi. 
     ''ABD ile müttefiklerinin Irak'a karşı başlattığı saldırıyı durdurmayı'' amaçladıklarını belirten Dayanan, ''Dünyadaki şiddetin, savaşların, hak ve özgürlüklere yönelik saldırıların ortadan kalkmasını, özgür ve adil bir yaşam kurulmasını istiyoruz'' dedi. 
     Dayanan, geride kalanlara ''barış umudunu yaşatma ve savaş karşıtı eylemlere destek verme'' çağrısında bulundu. 
     Türk ''canlı kalkan'' grubundan Tolga Temuge de, ''Bizler sadece birer elçiyiz. Asıl iş arkada bıraktıklarımıza düşüyor. TBMM'ye yürüyerek, faks ve e-mail çekerek tepkilerinizi gösterin'' dedi. 
     Temuge, ''Türkiye'nin destek vermemesi durumunda Irak'ta ABD'nin işinin çok zor olduğunu'' kaydetti. 
     
     AİLELERDEN GÖZYAŞI 
     ''Canlı kalkanlar''ın yolculuğu öncesi duygusal anlar yaşandı. Kimileri halay çekerek arkadaşlarını uğurlarken, bazılarının da araçların arkasından su döktükleri görüldü. 
     Oğlunu gözyaşları içinde uğurlayan Tomurcuk Temuge, ''Milletvekillerimizin yapamadığını bu yürekli insanlar yapıyor. Bu savaşın, insanlık için götüreceklerini düşünmek istemiyorum'' diye konuştu. 
     Kendisini zor günlerin beklediğini belirten anne Temuge, ''Ama birilerinin bir şey yapması gerekiyor'' diye konuştu. 
     Aynı zamanda Greenpeace üyesi olan Temuge'yi, aynı örgütten Maltalı kız arkadaşı Caroline Muskat da uğurladı. 
     Nurten Dayanan ise eşi Şaban Dayanan'dan ''kararını biraz daha düşünmesini'' istediğini, buna karşın gitmemesi yönünde hiçbir telkinde bulunmadığını söyledi. 
     Dayanan, ''Ne kadar kalacaklarını bilememek beni düşündürüyor. Ama eşimin aldığı karara saygılıyım ve oraya bizim için de gittiğini biliyorum'' dedi. 
     Dayanan çiftinin 3 yaşındaki oğulları Taylan ise uzun süre babasının kucağından inmedi. 
     ''Canlı kalkanlar''dan Etem Tepeli'nin annesi Hayriye Tepeli'nin, vedalaşma sırasında, ''Yeter anaların ağladığı, yeter insanların öldüğü'' diye bağırdığı duyuldu. 
     Yolcu etmeye gelenlerin ''Emperyalist savaşa hayır'', ''Kahrolsun ABD emperyalizmi'' sloganları arasında 24 Türk ve yaklaşık 50 yabancı ''canlı kalkan''dan oluşan grup, 2 otobüs, 1 minibüs ve 6 otomobille İstanbul'dan hareket etti. 
     Grubun, Ankara'ya uğrayarak burada bir gece kalacağı ve AK Parti Genel Merkezi'ne de gideceği bildirildi. 
     





</TEXT>
</DOC>
