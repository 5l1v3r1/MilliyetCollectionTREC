<DOC>
<DOCNO> 107462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sontur14.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Ya yönetmelikler ya erken seçim'' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Türkiye-AB ilişkilerinin en kritik aşamasına gelindiğini, Türk hükümetinin tavrının belirleyici olacağını ve ''tek sesli'' olmak gerektiğini söyledi. 
     Avrupa Konvansiyonu toplantıları nedeniyle Brüksel'de bulunan Yılmaz, bir basın toplantısı düzenleyerek temaslarını değerlendirdi ve iç politikaya yönelik soruları yanıtladı. 
     Türkiye'de AB gerçeğinin yeterince anlaşılamadığını savunan Yılmaz, reformların uygulanması ve sürdürülmesi konusunda siyasi iradenin önemi üzerinde durdu. 
     Türkiye'de uzun vadeli icraat yapacak bir hükümet kalmadığını, erken seçimlerin kaçınılmaz olduğunu, seçim sürecinin ''frenleyici'' etken olduğunu söyleyen Yılmaz, yeni bir hükümet kurulmasına ilişkin, kamuoyundan gizli hiçbir temasları olmadığını, Türkiye'nin AB konusunda yükümlülüklerini yerine getirebilmesi ve Kopenhag zirvesinden sonuç alınabilmesi için, ''bugünkünden farklı bir yapının gerekebileceğini'' ifade etti. 
     Yılmaz, ''ihmalkarlık ve savsaklamanın bedelinin çok ağır olacağını'' belirterek, ''Koalisyon içinde sorunları halledemezsek, çıkarılan kanunları uygulayamayan bir hükümet haline gelirsek, başka çözüm aramak lazım'' dedi. 
     Devlet Bakanı ve Başbakan Yardımcısı Mesut Yılmaz, Türkiye'de erken seçimlerin kaçınılmaz olduğunu, ancak 3 Kasım tarihinin ertelenmesinde sakınca bulunmadığını söyledi. 
     Avrupa Konvansiyonu toplantıları nedeniyle Brüksel'de bulunan Yılmaz, basın toplantısı düzenleyerek temaslarını değerlendirdi ve iç politikaya yönelik soruları yanıtladı. 
     ''40 yılı aşkın bir süredir devam eden Türkiye-AB ilişkilerinin en kritik aşamasına geldik'' diyen Yılmaz, şu değerlendirmeyi yaptı 
     ''Bu aşamanın öneminin ve özelliklerinin Türkiye'de yeterince anlaşıldığı konusunda çok ciddi kuşkularım var. AB'nin Türkiye'ye şu andaki bakışında en önemli unsurlardan birisi, gerçekleştirdiğimiz önemli reformların, siyasi irade tarafından gerçekten benimsenmiş ve sindirilmiş olup olmadığı meselesidir.'' Çıkarılan yasaların, AB normlarına uygun bir şekilde hayata geçirileceği konusunda bazı soru işaretleri, şüpheler, tereddütler bulunduğunu ifade eden Yılmaz, bunların, Brüksel'deki görüşmelerinde açıkça dile getirildiğini, Türkiye'deki hükümetin tavrının belirleyici olacağını belirtti. 
     ''Yasaları çıkardık. Halkımızın büyük bölümü AB üyeliğini destekliyor. Şimdi önemli olan onların bunu takdir etmesidir deyip geçiştiremeyiz'' diyen Yılmaz, çıkarılan yasaların uygulanması için atılması gereken ilave adımların bulunduğunu, bu konuda kararlı bir siyasi irade olduğunu göstermek zorunda olduklarını söyledi. 
     Meclis'in aldığı kararların, bir hata sonucu alınmış kararlar gibi algılanmasının, geri dönüş teşebbüslerine girişilmesinin, Türkiye'nin AB'ye girmesini istemeyen çevrelerin eline yeni bir koz vermiş olacağını kaydeden Yılmaz, Türkiye'nin kısa zaman içinde erken seçime gidecek olmasının, Avrupa'daki soru işaretlerini artırdığını ifade etti. 
     Yılmaz, ''Bu seçimlere katılan ve daha önce reformlara destek veren bütün siyasi partilerin, önümüzdeki dönemde, bu reformları hayata geçirme konusundaki kararlılıklarını açıkça dile getirmeleri, Türkiye açısından yararlı olacaktır'' diye konuştu. 
     AB ilişkilerinde çok önemli bir aşamada bulunduklarını hatırlatan Yılmaz, hükümet olarak, siyasi partiler olarak ve sivil toplum örgütleri olarak çok yoğun çalışmalar yapılması gerektiğini bildirdi. 
     Yılmaz, ''Aralık ayına kadar niyetimizi, irademizi, beklentilerimizi AB'deki muhataplarımıza yansıtmamız, bunu mümkün olduğunca tek sesli yapmamız gerekiyor. Başlattığımız değişimi devam ettireceğimizi göstermeliyiz. Türkiye'de yaşadığımız seçim atmosferinde, bu görevin ihmal edilmemesi gerekiyor'' dedi. 
     
     ERKEN SEÇİM ZORUNLU 

     Mesut Yılmaz, bir soru üzerine, şunları anlattı 
     ''Defalarca ifade ettiğim gibi Türkiye, gerek koalisyon içinde, gerekse iç siyasette yaşadıkları nedeniyle, erken seçime gitmek zorundadır. Erken seçim olmadığı takdirde uzun vadeli icraat yapacak uyumlu bir hükümet çıkarma olanağı kalmamıştır. Bugünkü yapısıyla, bu hükümetin Türkiye'ye yük olması tehlikesi vardır. Erken seçim her halükarda yapılacaktır, ama mutlaka 3 Kasım'da yapılması zorunluluğu yoktur. Türkiye'nin 3 Kasım'a kadar yapması gereken düzenlemeleri savsaklamaya hakkı da yoktur. 
     Erken seçim ve AB takvimi birlikte götürülmelidir. Hükümete bu konuda büyük sorumluluk düşmektedir. Biz sorumluluğumuzun gereğini yapmaya devam edeceğiz. Bütün siyasi partileri de sorumluluklarının gereğini yerine getirmeye davet ediyoruz.'' ''Eğer Kopenhag'da Türkiye lehine bir sonuç isteniyorsa hükümetin yapması gereken bazı düzenlemeler söz konusudur'' diyen Yılmaz, ''Meclis'in kendisine verdiği bu görevin bilincinde olmayan bir hükümet, bu kararların hayata geçmesini engelleyebilir. Bu da, çıkarılan kanunların kağıt üzerinde kaldığı anlamına gelebilir. Bu kanunları çıkarmak yetmez, sindirdiğimizi ve uygulama iradesinde olduğumuzu göstermek zorundayız'' şeklinde konuştu. 
     
     MHP ''KERHEN'' DESTEKLERSE 

     Yılmaz ayrıca şunları söyledi 
     ''Sayın Bahçeli, ne anlama geldiği pek belli olmayan ama bizde şüphe uyandıran birtakım beyanlarda bulundu. Bundan sonra, reformlarla ilgili tavırlarının, başlattıkları yasal süreç ışığında belirleneceğini söyledi. Eğer bu, birkaç sene sürebilecek olan Anayasa Mahkemesi kararları çıkana kadar, reformlara ilişkin Bakanlar Kurulu kararlarını engelleyecekleri anlamına geliyorsa bu vahim bir durumdur. O zaman, eğer AB konusunda samimi ve arzulu isek, mutlaka başka çözümlerin gündeme getirilmesi gerekir. Eğer MHP, bu reformları kerhen de olsa, uygulamaya geçirmek konusundaki iradeye katılacak olursa o zaman bu hükümetle, bu sürecin sürdürülmesinde herhangi bir engel yoktur. Hangisinin gerçekleşeceğini önümüzdeki haftalarda göreceğiz.'' 
     





</TEXT>
</DOC>
