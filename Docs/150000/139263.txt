<DOC>
<DOCNO> 139263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sontur23.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Ak Partili milletvekileri tezkereyi reddetsinler" 
</HEADLINE>
<TEXT>

     Saadet Partisi SP Genel Başkanı Recai Kutan, AK Partili milletvekillerinden, parti liderlerinin telkinine göre değil, akıl ve vicdanlarının sesine göre oy kullanıp, tezkereyi reddetmelerini istedi. 
     Kutan, SP Genel Merkezi'nde düzenlediği basın toplantısında Irak konusundaki son gelişmeleri değerlendirdi. 
     Türkiye'nin, ''anlamsız, haksız ve çirkin'' savaşa adım adım sürüklendiğini ifade eden Kutan, Irak savaşının gerekçesinin ne Saddam rejimi ne de kitle imha silahları olduğunu söyledi. Kutan, savaşın gerekçesinin Irak petrolünün ele geçirilmesi, İsrail'in güvenliğinin sağlanması ve İsrail'in genişleme politikasına karşı çıkan güçlerin ortadan kaldırılması olduğunu belirtti. 
     Irak'a olası bir operasyonda ABD'nin yanında sadece İngiltere'nin yer aldığını ancak Türkiye'nin de ABD'nin yanına çekilmesi için çaba gösterildiğini kaydeden Kutan, ''hükümetin işin başından bu yana savaşa karşı net bir tavır koyamadığını ve mütereddit tavrının ABD'yi yüreklendirdiğini'' ifade etti. 
     Kutan, yurtdışına asker gönderme ve Türkiye'de yabancı asker bulundurulmasına ilişkin tezkerenin ''bu kadar acele ile Meclis'e gönderilmesini anlamanın mümkün olmadığını'' belirterek, tezkerenin birçok yönden ''hatalı ve sakat'' olduğunu ileri sürdü. 
     
     ''VEBALE ORTAK OLMAYIN'' 
     Kutan, 36 ülkede yapılan kamuoyu yoklamalarında yüzde 64 oranında ''kirli savaşa'' destek verilmediğini, Türkiye'de yapılan araştırmalarda ise bu oranın yüzde 95 olduğunu anlatan Kutan, şöyle koştu 
     ''AK Partili milletvekilleri bu tezkerenin oylanmasında, temsilcisi olduğu halkın sesine kulak vermelidir. Millet böyle bir savaşa katılmayı arzu etmiyor. Buna göre ret oyu kullanmalısınız. Kullanacağınız oyla bugünü ve yarını değil geleceği etkileyecek kararlar vereceksiniz. 
     Siz, AK Partili milletvekillerinin büyük bölümü ile uzun yıllar Milli Görüş şemsiyesi altında birlikte mücadele verdik. O günlerdeki anlayış ve inancınızı yakından biliyorum. O anlayışınız ve inancınız böyle haksız ve tehlikeli bir tezkereye bütünüyle karşıydı. O günkü inanç ve anlayışınızla böyle bir vebale ortak olmayınız. Parti liderlerinizin telkinine göre değil akıl ve vicdanınızın sesine göre oy kullanınız. İkinci tezkereyi reddediniz'' 
     





</TEXT>
</DOC>
