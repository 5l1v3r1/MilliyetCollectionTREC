<DOC>
<DOCNO> 124866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/ekonomi/eko06.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi yönetilen şirketlere borsada yeni endeks 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, iyi yönetici ilkelerine uyan şirketler için borsada yeni bir endeks oluşturulmasını sağlayacaklarını bildirdi. Sermaye Piyasası Değerlendirme toplantısı nedeniyle Abant’ta bulunan Cansızlar, basın mensupları ile bir sohbet toplantısı düzenledi. 
     Burada konuşan Cansızlar, küreselleşme trendinin ardından yönetişim trendinin geldiğini belirterek, bu konuda Türkiye’nin geri kalmaması için son bir yıldır çalıştıklarını anlattı. 
     Cansızlar, oluşturulan 200 civarındaki ilkeye uyumun ihtiyari olacağını belirterek, isteyen şirketlerin reytingini yaptırarak bu endekse girebileceklerini ifade etti. Cansızlar, sonuçta yatırımcıların bu şirketlere yöneleceğini kaydetti. 
     
     Binasız borsa 
     Cansızlar, Gaziantep, Denizli ve Konya gibi KOBİ’lerin yoğun olduğu bölgelerde kurulacak KOBİ borsalarının 2003 başında hayata geçirilmesinin düşünüldüğünü de söyledi. 
     Bu borsaların il bazında veya bölgesel olabileceğini kaydeden Cansızlar, bunlar için binaların olmayacağını, elektronik ortamda işlemlerin yürütüleceğini ifade etti. 
     



 EKONOMİ 















</TEXT>
</DOC>
