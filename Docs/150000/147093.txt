<DOC>
<DOCNO> 147093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sontur11.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Pazar günü savaşa karşı miting var... 
</HEADLINE>
<TEXT>

     ''Irak'ta Savaşa Hayır Koordinasyonu'' tarafından 6 Nisan Pazar günü Çağlayan Meydanı'nda, ''Savaşa Karşı İstanbul Buluşması'' mitingi düzenlenecek. 
     Beyoğlu'ndaki Makina Mühendisleri Odası İstanbul Şubesi'nde düzenlenen basın toplantısında Miting Tertip Komitesi adına konuşan DİSK Merkez Temsilcisi Ali Cancı, Irak savaşının bugün 13. gününü doldurduğunu hatırlattı. 
     Irak'taki ''işgal ve katliamın'' derhal durdurulması çağrısında bulunan Cancı, ABD ve İngiliz askerlerinin Irak'ı terketmeleri gerektiğini savundu. 
     Cancı, ABD mallarını boykot etme kampanyasını desteklediklerini belirterek, tüm halkı da bu kampanyayı desteklemeye çağırdı. 
     ''ABD'nin işlediği insanlık suçuna'' Türkiye'nin de ortak edilmeye çalışıldığını savunan Cancı, ''Kuzey cephesinin açılması için çabalar yürütülmektedir. ABD Dışişleri Bakanı Colin Powell Türkiye'ye geldi. Powell'ın baskı ve rüşvetlerine karşı çıkıyoruz'' dedi. 
     Türk-İş 1. Bölge Temsilcisi Faruk Büyükkucak da, dünyada olduğu gibi Türkiye'de de savaşa karşı sivil toplum kuruluşlarına önemli görevler düştüğünü belirterek, ''Pazar günkü miting ne ilk, ne de son olacak. Tüm halkımızı mitinge bekliyoruz. Bu savaşın galibi yoktur, ABD ve İngiltere o çölde batacaktır'' dedi. 
     Hak-İş Bölge Temsilcisi Celal Özdoğan da, savaşın sona erdirilmesi için savaş karşıtlarının yapacağı çok işler olduğunu belirterek, ''Hükümete sesimizi duyurmak amacıyla bu mitingi yapıyoruz'' diye konuştu. 
     Bu arada, toplantının yapıldığı salonun duvarına ''Kuzey cephesine hayır. Powell defol'' yazılı pankart asıldı. 
     





</TEXT>
</DOC>
