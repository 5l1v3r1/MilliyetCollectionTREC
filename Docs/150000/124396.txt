<DOC>
<DOCNO> 124396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/soneko09.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdüllatif Şener Karar ne olursa olsun yüzümüz batıya dönük 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, Kopenhag'da müzakerelerin ve karşılıklı görüşmelerin halen devam ettiğini kaydetti. 
     Şener, Ankara Sheraton'daki TÜSİAD Yüksek İstişare Konseyi YİK toplantısı öncesi, gazetecilerin Kopenhag zirvesiyle ilgili sorularını yanıtladı. 
     Şener, AB'nin aldığı kararı değerlendirirken, Başbakan Abdullah Gül ve Genel Başkan Tayyip Erdoğan'ın Kopenhag'daki görüşmelerinin devam ettiğini belirterek, şöyle konuştu 
     ''Bu konularda, son dakikaya kadar ne olup biteceğini fazla kestirebilmek mümkün değildir. Her ne kadar şu saatlerde televizyonlarda bazı taslak kararlardan bahsediliyorsa da, son dakikaya kadar yapılan değerlendirmeler, konuşmalar ve tahminler tutmayabilir. 
     Taslaklarda küçük cümlelerin, kelimelerin değişmesi büyük anlam değişiklikleri ortaya çıkarabilir. Onun için birlikte izleyeceğiz. Karar ne olursa olsun şunu da bileceğiz ki yüzümüz batıya dönüktür.'' Kopenhag kriterlerinin AB için değil, Türk insanının talebi olduğu için yerine getirileceğini belirten Şener, ''temel hak ve özgürlükler ile ilgili taleplerin her şeyden önce Türk insanının talebi olduğunu söyledi. Şener, ''bu ülkenin geleceğini ilgilendirir'' dedi. 
     
     EKONOMİ İYİ YOLDA 

     Başbakan Yardımcısı Abdullatif Şener, ekonominin iyi yolda olduğunu vurgulayarak, ''dengeler kurulmuştur, piyaslarda güven vardır'' dedi. 
     Şener, gazetecilerin ''Kopenhag'da alınacak olumsuz bir karar, ekonomiyi nasıl etkiler '' şeklindeki sorusu üzerine şöyle konuştu 
     ''Ekonomi iyi yoldadır. Dengeler kurulmuştur. Piyasalarda güven vardır. İşadamlarının beklentileri iyidir. Gelecekten umutluyuz. Dolayısıyla AB'ye yönelik kararın ötesinde Türkiye'de iyi şeyler olacak. Ekonomimiz şu anda gösterdiği iyi trendi önümüzdeki dönemde artırarak sürdürecektir.'' 
     
     BAKAN TÜZMEN 

     Devlet Bakanı Kürşad Tüzmen de, saat 02.00'ye kadar Kopenhag'daki pazarlıkların süreceğini belirterek, ''Saat 02.00'yi hep beraber görelim. Pazarlık şu an devam ediyor. Herkes elinden geleni yapıyor'' diye konuştu. 
     





</TEXT>
</DOC>
