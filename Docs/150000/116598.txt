<DOC>
<DOCNO> 116598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/02/son/sontur16.html </URL>
<DATE> 2002/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaciğerinin doğum gününü kutladı 
</HEADLINE>
<TEXT>

     Antalya'da canlı bir kişiden alınan organla karaciğer nakli yapılan ilk hasta olan Sinan Özkan, yeni yaşamının ve yeni karaciğerinin birinci yaşını, organını vererek yaşama dönmesini sağlayan ağabeyi, anne-babası ve nakli gerçekleştiren Akdeniz Üniversitesi Hastanesi Organ Nakli Ünitesi uzmanlarıyla kutlamanın sevincini yaşadı. 
     Çevre Mühendisi Sinan Özkan 28 geçen yıla kadar yaşamını sağlıklı ve aktif şekilde sürdürüyordu. Sinan Özkan, geçen yıl ekim ayında sarılık hastalığı belirtileriyle aniden rahatsızlanarak Akdeniz Üniversitesi Hastanesi'ne kaldırıldı. Yoğun Bakım Servisi'ne alınan Özkan'a ''akut karaciğer yetmezliği'' teşhisi konuldu ve ailesine organ naklinden başka şansı olmadığı bildirildi. 
     Sinan Özkan yaşam savaşı verirken, aynı günlerde kadavradan organ bağışı olmaması nedeniyle Akdeniz Üniversitesi Organ Nakli Araştırma ve Uygulama Merkezi uzmanlarınca, riskli bir karar alınarak canlıdan nakil yapılmasını kararlaştırdı ve Özkan'ın ailesiyle görüşüldü. 
     Görüşmede Sinan Özkan'ın diş hekimi ağabeyi Serdar Özkan, kardeşini yaşatmak için karaciğerinin bir kısmı vermeyi kabul etti. Süratle hareket eden uzmanlar, 30 Ekim 2001 akşamı başlayan ve 31 Ekim sabahına kadar süren 16 saatlik ameliyatla 2 kardeşi ameliyata aldılar ve ağabey Serdar Özkan'ın karaciğerinden alınan parçayı kardeşi Sinan Özkan'a naklettiler. 
     Böylelikle Antalya'nın ilk kez canlıdan alınan karaciğerle nakil yapılan hastası olan Sinan Özkan, saatler süren ameliyatın ardından bilinci yerine geldiğinde, ailesine gülen gözlerle bakarak yaşayacağını kanıtladı. 
     
     1 YIL GEÇTİ 

     Sinan Özkan hayata yeniden döndü, ancak hastalık nedeniyle kısa sürede 40 kiloya kadar düşmüştü. Kas erimesi rahatsızlığı da başlayan Sinan için, uzun tedavi süreci naklin ardından devam etti. Anne Hacer Özkan, baba İbrahim Özkan, özellikle de kardeşinin hayata dönmesini sağlayan Serdar Özkan, Sinan'ın bu döneminde her zaman yanında oldular ve ''Yeni doğan bir bebek gibi'' bakımını üstlendiler. Naklin ve ağır tedavinin ardından 1 yıl geçerken Sinan Özkan, tedavisi sürse de eski sağlıklı günlerine dönmeye başladı. 
     
     KARACİĞERİ 1 YAŞINDA 

     Özkan ailesi zoru başarmış olmanın sevinci ve gururuyla Sinan'a yapılan naklin üzerinden 1 yıl geçtikten sonra bir doğum günü kutlaması yapmayı kararlaştırdı. 
     Bu öyle bir kutlamaydı ki hem Sinan'ın geçtiğimiz günlerde adım attığı 28'nci yaşı hem de yaşama dönüşü ve bunu sağlayan karaciğerinin birinci yaşı için pasta kesilecekti. Doğum günü partisine Sinan'ın hayat mücadelesini kazanmasını sağlayan Akdeniz Üniversitesi Hastanesi Organ Nakli Araştırma ve Uygulama Merkezi uzmanları da davetliydi. 
     Yengeç Restoran'da dün akşam yapılan doğum günü kutlamasına, Akdeniz Üniversitesi Rektör Yardımcısı Prof. Dr. Mustafa Akaydın, Tıp Fakültesi Hastanesi Başhekimi ve Organ Nakli Araştırma ve Uygulama Merkezi Müdürü Prof. Dr. Fevzi Ersoy ve Organ Nakli Ünitesi Sorumlusu ve ameliyatı gerçekleştiren ekipte yeralan Doç. Dr. Alper Demirbaş ile tüm ünitenin çalışanları koşup gelmişti. 
     Neşeli bir yemekle Sinan'ın yaşama yeniden dönüşünü kutlayan konuklar, Sinan'ın ağabeyi Serdar'la bir tek mum dikilen ''doğum günü pastası''nı keserken, Sinan'ın yaşam mücadelesinin her anında yanında olacaklarını söylediler. 
     
     "NAKİL OLMASAYDI YAŞAMIYOR OLABİLİRDİM" 

     Ağabeyinden karaciğer alınarak nakil yapıldığını bilinci yerinde geldikten sonra öğrendiğini belirten Özkan, duygularını şöyle dile getirdi 
     "Organ nakli olmasaydı şu an yaşamıyor olabilirdim. Ağabeyin Serdar'la bağlarımız zaten güçlüydü. Nakilden sonra bu daha da pekişti. Babam Sen bu günleri atlat. Aile fotoğrafı çektiririz demişti. Bu aile sadece Özkan ailesi değil, tüm Organ Nakli Ünitesi ekibinin de yer aldığı aileydi. Şimdi bu isteğimize kavuştuk ve tüm aile bir aradayız. Karaciğerimin yaş günü olsun istedim. Herkese minnettarım. Organ Nakli Ünitesi ekibi insanüstü bir azimle hastaları yaşatmak için çalışıyor." Organ Nakli Ünitesi Sorumlusu Doç. Dr. Alper Demirbaş da Sinan Özkan'ın kurtulma ihtimalinin yüzde 1 olduğunu ve tüm riskleri göze alarak canlıdan nakil yapılmasını kararlaştırdıklarını anımsatarak, o günleri şöyle anlattı 
     "Sinan'dan önce 10 karaciğer hastası organ bulunamadığı için öldü. Sinan, en kritik hastaydı. Nakil ameliyatı için 6-7 saat gecikilseydi Sinan ölürdü. Ailesi nakli kabul etti. Antalya'da canlıdan yapılan ilk nakildi. Sinan artık her gün daha iyi. Her zaman yaşamın tarafındayız." Sinan'a karaciğerini bir kısmını veren ağabey Serdar Özkan'ın da "Neyse ki bu günleri yaşıyoruz. Her şey yolunda" derken, doğum gününe gelen herkes gibi mutluluğu yüzüne yansıyordu. 
     





</TEXT>
</DOC>
