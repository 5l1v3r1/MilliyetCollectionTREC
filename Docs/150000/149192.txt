<DOC>
<DOCNO> 149192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur22.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül ''Kuzey Irak'a girmiyoruz ancak gerekirse gireriz'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kerkük'e giren yerel grupların yapılan girişimler sonucu bugün çıkmaya başladıklarını, Musul'a giren grupların da orayı terkedeceklerini bildirdi. Gül, TSK'ya mensup irtibat timlerinin bugün saat 16.00 itibariyle bölgede görev almaya başlayacaklarını kaydetti. 
     Gül, gazeteceliren "Bu açıklamanız Türkiye'nin Kuzey Irak'a girme planı olmadığını mı gösteriyor" sorusu üzerine, "Herkes bizim böyle planlarımızın olduğunu biliyor. Eğer gerekirse gereğini yaparız" dedi. 
     Gül'ün açıklamaları, Türkiye'nin şu an için gelişmeleri izleyeceği ancak kuzey Irak'ta istenmeyen gelişmelerin olması halinde sınırda bekleyen 40 bin askeri ile gerekirse müdahale edeceği şeklinde yorumlandı. 
     Gül, Başbakanlık'taki zirve ile ilgili olarak yaptığı açıklamada, toplantıda, genelde olarak Irak, özelde Kerkük ve Musul konularının gözden geçirildiğini belirtti. Gül, şöyle konuştu 
     ''Dün Kerkük'te bazı yerel unsurlar girdiler. Yine aynı şekilde yerel grupların bugün Musul'a girdiklerini görüyoruz. Bunun üzerine ABD ile gerek sivil kanatta gerek askeri kanatta yoğun bir temas içinde olduk. Bu temaslarımız dün sabaha kadar devam etti, bugün de devam ediyor. Ben Dışişleri Bakanı ile görüştüm. Sayın Genelkurmay Başkanımız, muhatapları ile görüştü. 
     Bunun neticesinde bize verilen taahhütler ve garantiler hatırlatıldı. ABD ise bunların hepsinin geçirli olduğunu söyledi. Ve verdikleri söz üzerine dün akşam süratli bir şekilde kuvvetlerini Kerkük'e gönderdiler. Bildiğiniz gibi şu anda Kerkük'te ve diğer bölgelerde kontrolü ellerine aldılar. 
     Ayrıca yine vardığımız mutabakat çerçevesinde TSK'ya mensup irtibat timleri bölgeye konuşlandırılacak. ABD kuvvetleri ile birlikte hareket edecekler. Bugün öğleden sonra saat 16.00 civarında irtibat timlerimiz görev yerlerine ulaşmış olacaklar. Bu konuda çalışmalar tamamlanmıştır. 
     Dolayısıyla orda olup bitenler çok da yakın bir biçimde ve yerinde takip edilecektir. Şüphesiz ki bizim şu anda orada ilgili birimlerimiz söz konusudur. Girişimlerimiz sonucunda Kerkük'e girmiş bulunan yerel unsurlar, bugün orayı terketmeye başlamışlardır. Aynı şekilde Musul'a girenler de terkedeceklerdir. Bununla ilgili yoğun temaslar yapılmıştır, yapılmaya da devam edilmektedir. 
     Bugün sabahtan itibaren Kerkük'e dün girenler bugün Kerkük'ten çıkmaya başlamışlardır.'' 
     
     YARALILARI GETİRECEĞİZ 

     Dışişleri Bakanı ve Başbakan Yardımcısı Abdullah Gül, Türkiye'nin savaştan zarar gören Iraklılar'a yardım için hazırlık yaptığını, tedaviye ihtiyacı olan çocukları, kadınları Türkiye'ye getirmenin imkanlarını araştırdıklarını söyledi. 
     Gül, Başbakanlık'taki zirve ile ilgili olarak yaptığı açıklamada, toplantıda, ayrıca, Irak'a insani yardımlar konusunun da ele alındığını bildirdi. Gül, Türkiye'nin savaştan zarar gören Iraklılar'a sivil, kadın, çocuk, yaşlı, herkese yardım yapmak için hazırlık içerisinde olduğunu ifade etti. 
     Gül, sözlerini şöyle sürdürdü 
     ''Bu bağlamda ABD, Kızılay ve bizim de diğer ilgili birimlerimiz, toplantılar yapmışlardır. Şu anda havaalanlarına iniş-kalkış mümkün olmadığı için, uçak göndermemiz mümkün değildir. Havaalanları açılır açılmaz, uçaklar gidecektir. Oradan mümkün olduğu kadar tedaviye ihtiyacı olan çocukları, kadınları Türkiye'ye getirmenin imkanlarını araştırıyoruz. Hazırlıklar bu çerçeve içerisinde yapılmıştır.'' Gül, ayrıca, BM çerçevesinde bir iki gün içerisinde 500'ün üzerinde tır ve kamyonun Türkiye üzerinden ilaç ve gıda maddesini Irak'a taşımaya başladığını ve bunların sınırları geçtiğini kaydetti. 
     
     ''GÜVENLİK'' 

     Toplantıda, bölgedeki güvenlik durumunun da ele alındığını ifade eden Gül, şöyle konuştu 
     ''Yeni gelişmelerin ışığında, gerek Kuzey Irak'taki, gerek sınırımıza mücavir bölgemizdeki Türk Silahlı Kuvvetleri'ne ait birliklerimizin hazırlık durumları ile bu birliklerimizin takviye planları ayrıca da gözden geçirilmiştir. İlgili olan bakanlıklarımız, kurumlarımız, TSK, Dışişleri Bakanlığımız, Irak'ın tümünü ve Kuzey Irak'ta da Musul ve Kerkük'te olan bitenleri yakından takip etmektedir.'' 
     





</TEXT>
</DOC>
