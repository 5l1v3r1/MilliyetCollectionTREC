<DOC>
<DOCNO> 130504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sondun17.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Kürtler, ABD'nin Bağdat'a karşı savaşına katılmayacak" 
</HEADLINE>
<TEXT>

     Irak Kürdistan Demokrat Partisi IKDP lideri Mesut Barzani, Irak rejimine karşı ABD'nin başlatacağı savaşa Kürtlerin katılmayacağını söyledi. 
     Lübnan gazetesi Es Sefir'de yayınlanan demecinde, Kürtlerin ABD'nin savaşına katılmayacağını belirten ve Irak'ta bir iç savaşın patlak vermesi olasılığına karşı uyarıda bulunan Barzani, ''Irak'ta hali hazırdaki en büyük tehlike bir iç savaş tehdididir. Dostlarımızla birlikte bunun engellenmesi için çaba sarf ediyoruz'' ifadesini kullandı. 
     Çok etnik yapılı Irak'ta Kürtlerin rolünün ''istikrar ve güvenliği sağlamak ve Kürtlerle Araplar arasındaki iyi ilişkileri korumak'' olduğunu belirten Barzani, ''Savaşta güçlerimizin hiçbir rolü olmayacaktır, biz katılımcı taraf olmayacağız. Ancak Irak'ı bunun tehlikeli sonuçlarından korumaya hazırlanmak bizim görevimizdir, çünkü böyle bir savaşın süresini ya da sonuçlarını hiç kimse önceden tahmin edemez'' dedi. 
     Iraklıların, Amerikan general tarafından yönetilmeyi kabul etme ihtimalinin bulunmadığını belirten Barzani, ''Bu, Amerikalıların hedefinin Irak'ı işgal etmek ve ülkede egemenlik kurmak olduğu anlamına gelir, Saddam Hüseyin rejimini devirmek değil'' diye konuştu. 
     Irak rejimini devirmek için askeri darbeye güvenilemeyeceğini, çünkü rejimin iç tehlikelere karşı kendini korumakta ustalaştığını söyleyen Barzani, İngiltere'nin başkenti Londra'da Aralık ayında ABD himayesinde yapılan muhalifler toplantısına katılımını ''kaderimize karar verme sorumluluğunu başkalarına bırakmamak'' olarak açıkladı. 
     Toplantıyla ilgili olarak, diğer katılımcılarla ''mümkün olan en iyi sonuçları'' elde etmeye çalıştıklarını belirten Barzani, şimdilik sürgünde bir Irak hükümeti kurulmasının planlanmadığını söyledi. 
     IKDP lideri Mesut Barzani, ''Saddam Hüseyin'in devrilmesinden sonra Irak'ın nasıl idare edileceğini söylemek için henüz vakit erken, ancak biz Kürtler iktidardaki temel bileşkelerden biri olacağız'' diyerek sözlerini tamamladı. 
     





</TEXT>
</DOC>
