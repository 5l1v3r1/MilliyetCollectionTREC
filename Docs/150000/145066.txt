<DOC>
<DOCNO> 145066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sonspo06.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de gururlarımız Memo ve Hido yine boş durmadı... 
</HEADLINE>
<TEXT>

     ABD Profesyonel Basketbol Ligi NBA'de Sacramento Kings, Houston Rockets'ı 1 sayı farkla 109-108 yenerek, Dallas Mavericks'den sonra play-off turunu garantileyen 2. takım oldu. Maçta 8 dakika forma giyen Hidayet Türkoğlu, 4 sayı attı. Detroit Pistons'ın Chicago Bulls'u 105-82'lik skorla geçtiği karşılaşmada ise NBA Ligi'ndeki diğer Türk basketbolcusu Mehmet Okur, 13 sayı kaydetti. 
     Batı Konferansı Pasifik Grubu lideri Kings, Ortabatı Grubu beşincisi Rockets ile Sacramento'da karşı karşı karşıya geldi. Sezonun 50'nci, üst üste ise 4. galibiyetini alan Kings'de 24 sayıyla en çok sayı atan oyuncu olan Chris Webber, son 5.1 saniyede 2 serbest atışı kaçırmasına reğmen, attığı 2 kritik şutla takımına galibiyeti getirdi. Takımda Mike Bibby 23, Predrag Stojakoviç 21 sayı kaydetti. Oyuna sonradan giren Hidayet Türkoğlu, 3 sayılık atış denemesinde bulunmadığı karşılaşmada, 2 sayılık atışlarda 1'de 1, faul atışlarında 2'de 2 isabet sağlayarak, 4 sayı kaydetti. Hidayet, ayrıca 3 asist yaptı, 1 top çaldı. 
     Rockets'da ise 38 sayıyla hem takımın hem maçın yıldızı olan Steve Francis, kaçırdığı 3 sayılık atışla maçın kaderini etkiledi. Çinli Yao Ming ise 19 ribaund aldı. 
     Doğu Konferansı'nda ise Merkez Grubu lideri Pistons, aynı grupta 5. sırada yer alan Chicago Bulls ile evinde karşılaştı. 
     Auburn Hills'deki karşılaşmaya yedek oyuncu olarak çıkan Mehmet Okur, toplam 22 dakika oynadığı karşılaşmada 8 şuttan 5'ini değerlendirerek, 13 sayı attı, 3'ü savunmadan 5 ribaund aldı, 2 asist, 1 blok yaptı. Okur, 2 sayılık atışlarda 6'da 4, 3 sayılık atışlarda 2'de 1, faul atışlarında 4'de 2 isabet sağladı. Bu sezon Bulls ile yaptığı 3. maçını da kazanan Pistons'da Richard Hamilton 26 sayı, Ben Wallace 20 ribaund gerçekleştirdi. Skora, Chauncey Billups 16, Cliff Robinson, Mehmet Okur'la birlikte 13 sayı ekledi. 
     Chicago Bulls'da Eddy Curry 18 ile sayı liderliğini elde ederken, Jamal Crawford 17 sayıyla onu izledi. 
     Sonuçlar şöyle 
     
     
San Antonio Spurs-Los Angeles Lakers 98-89 Toronto Raptors-Philadelphia 76ers 95-112 Miami Heat-Orlando Magic 74-96 Detroit Pistons-Chicago Bulls 105-82 Cleveland Cavaliers-New Jersey Nets 93-88 Golden State Warriors-Washington Wizards 113-107 Sacramento Kings-Houston Rockets 109-108 
     




</TEXT>
</DOC>
