<DOC>
<DOCNO> 112052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo14.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal ''En kısa sürede yeniden yükseleceğiz'' 
</HEADLINE>
<TEXT>

     Gençlerbirliği Teknik Direktörü Ersun Yanal, takımdaki düşüşün normal olduğunu, en kısa sürede yeniden yükselişe geçeceklerini söyledi. 
     Işık Sigorta'nın sponsorluğunda İstanbul'da düzenlenen ''11 Altın Adam'' yarışmasına konuk olarak katılan Ersun Yanal, kırmızı-siyahlı takımın sezon başındaki çıkışının durmasının normal olduğunu savundu. 
     ''Her takım kazanmak ister'' diyen Yanal, takımda çeşitli nedenlerden dolayı düşüş yaşanılabileceğini kaydetti. 
     Takımının son yaptığı Denizlispor maçında aldığı sonuçla olmasa bile, ortaya koyduğu oyunla ilerisi için ümitlendiğini anlatan Ersun Yanal, en kısa sürede yeniden yükselişe geçeceklerine inandığını vurguladı. 
     Ligde 4 büyük takımın dışında şampiyonluğun mümkün, ancak çok zor olduğunu kaydeden Yanal, ''3 büyüklerin maç kaybettiğinde futbolcularının yaşadıkları duyguyu biz henüz yaşamıyoruz. Bu çok önemli. Ayrıca şampiyonluk sadece oynanan futbolla değil, camia olarak inanmakla ve hazırlanmakla olur. Arkanızdaki kitlenin de inanarak sizi desteklemesi gerekir'' diye konuştu. 
     Gençlerbirliği'nin gerek yönetim, gerekse tesis olarak buna uygun olduğunu belirten Ersun Yanal, seyirci desteğini de arkalarına aldıklarında şampiyonluktan söz edebileceklerini ifade etti. 
     





</TEXT>
</DOC>
