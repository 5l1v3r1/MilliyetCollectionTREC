<DOC>
<DOCNO> 109684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/son/sondun20.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da bisiklet kullanırken cep telefonuyla konuşan kadına ceza 
</HEADLINE>
<TEXT>

     İtalya'nın Brescia kentinde bisikletle giderken cep telefonuyla konuştuğu gerekçesiyle bir kadına para cezası kesildi. 
     31 yaşındaki Mariangela Casali, bisikletle evine giderken yolda cep telefonuyla konuşunca 2 zabıta memuru tarafından durduruldu. 
     Telefondakinin kocası olduğunu ve ''öğle yemeği için kaçta evde olması gerektiğini, makarnayı suya kaçta atacağını'' sormak için aradığını söyleyen kadına, zabıta memurları tarafından 32 euro para cezası uygulandı. 
     Böyle bir cezadan haberi olmadığını ve ''saçma'' bulduğunu söyleyen Casali, itiraz etmeyeceğini ve parayı ödeyeceğini belirtti. 
     Zabıta görevlisi ise ''Eğer yolda bir çukur olsaydı ve cep telefonuyla konuşurken dalgınlıkla çukura düşseydi hata belediyede olurdu. Ne olursa olsun her türlü halde seyahat halinde cep telefonuyla konuşmak yasak'' dedi. 
     





</TEXT>
</DOC>
