<DOC>
<DOCNO> 101135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/10/yazar/guclu.html </URL>
<DATE> 2002/08/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Kolejler niye boş kaldı 
</HEADLINE>
<TEXT>

     Robert, Alman, Üsküdar Amerikan, Avusturya, Koç, Saint Joseph, Türkiye’nin en popüler kolejleri. Eskiden önlerinde uzun uzadıya kuyruklar olurdu. Şimdi ise öğrenci bulmakta güçlük çekiyorlar. 
     Robert de dahil hiçbir okul kontenjanını dolduramadı. İçlerinde asil listeden tek öğrenci dahi kaydedemeyenler bile var. 
     Kolejlere yönelik bu ilgisizliği sadece ekonomik krize bağlamak yanlış olur. 10 milyara varan hatta aşan ücretler elbette etkili oldu. Ama kaçışın asıl nedeni devlet okullarının üniversiteye girişte çok daha başarılı olmaları. 
     Bu yılki şampiyonlar listesine baktığımızda gözde okulların neredeyse hiçbirinden öğrenci yoktu. Fen liseleri ve anadolu liseleri tüm dereceleri aldı götürdü. Puan sıralamasında aşağılara inildiğinde de durum farklı değil. 
     Veliler de oturdu düşündü ve kararını verdi. Amaç üniversiteyi kazanmaksa devlet okulları daha başarılı, üstelik de ücretsiz. O zaman neden özel okullara dünyanın parasını verelim dediler ve bu noktaya gelindi... 
     Eğitimde kalitenin en önemli unsuru iyi öğrenciye sahip olabilmek. Özel okullar birbirleriyle yarışırcasına yaptıkları zamlarla bindikleri dalı kestiler. İyi öğrencileri kaçırdılar. Böyle burunları doğrultusunda gitmeye devam ederlerse bugünleri de arayacak noktaya gelebilirler. Bizden hatırlatması... 
     
Harçlara yine zam      Kriz çıkmış, vatandaşın canı çıkmış YÖK’ün umurunda değil. Hocalara yapılacak zammı hiç sorup sorgulamayan YÖK, önümüzdeki öğretim yılı için öğrenim harçlarına yüzde 35’lik zam istiyor. Son sözü Bakanlar Kurulu söyleyecek. Yakında onaylanırsa hiç şaşırmayın. Çünkü YÖK hükümet ikilisi, gençlere ve araştırma görevlilerine bugüne kadar her fırsatta kazık atmanın ötesinde hiçbir şey yapmadı... 
     Hükümet, YÖK’ün isteğine uyup zam kararı alırsa seçimlerde üniversiteli gençler ve ailelerinden zor oy alır. Popülist davranıp zam yapmazsa bu kez de öğrencilerden aldıkları harcın dışında kaynak arayışına girmeyen üniversiteler zor durumda kalır. Anlayacağınız her iki durumda da bu işten zararlı çıkan öğrenci olacak. Harçlara zam gelmediği takdirde bu kez yemek, yurt ve kayıt ücretleri anormal şekilde yükselecek... 
     
Eylül mezunları da...      Milli Eğitim Bakanı Necdet Tekin, üniversitelerden eylülde mezun olacakların da tayin başvurusunda bulunabilmeleri için talimat verdi. Bakan Tekin, öğrencilerin bu yöndeki isteklerini haklı bularak, "Üzerinde çalışmaları ve gerekeni yapmaları için arkadaşlarımızı uyardım" dedi. 
     
Durmuş ne yapıyor      Sağlık Bakanı Osman Durmuş şu günlerde en çok eleştiri alan bakanlardan birisi. Tıpta Uzmanlık Sınavı TUS’ta yapılan son dakika değişikliği nedeniyle daha önce başvuru hakkı bulunan pek çok aday mağdur duruma düştü. Adaylar yönetmeliğin en azından bu yıl için eski haliyle uygulanmasını istiyorlar. Bakanı eleştiren diğer kesim ise sağlık meslek lisesi öğrenci ve velileri. Milli Eğitim Bakanlığı’nın tüm okullarda tanıdığı yeni sınav hakkı ve üniversiteyi kazananlara yönelik affa Durmuş’un sıcak bakmaması çifte standart olarak nitelendiriliyor... 
     Özetin özeti Öğrenciler, veliler mağdur edildikçe sisteme olan soğuklukları daha da artıyor. Bu yüzden de uç partiler prim yapıyor. Siyasette gelinen son nokta bu Öküzün altında buzağı arayanlara duyurulur. 
     
     







Politikacı Derviş 


Evliya türbesine işedikçe... 


Sol öldü mü 


Derviş ve istifa 


Ecevit hükümetini neden mi kutluyorum 


Sis 


AB saadet getirir mi 


Kolejler niye boş kaldı 


AB’yi artık sıradan yurttaş da tartışıyor 


Erkekler seksten başka şey düşünmezler mi 


Erdoğan’a road show’ sınavı 


Zigana Geçidi’nde Kars’la konuşma... 


Derviş’in serüveni 


Dürüst ve yeni olsun bize hayrı dokunsun 


Söyle baba Sosyete kıskansın 


Oyum ya kendimden ya dinimden olana 


</TEXT>
</DOC>
