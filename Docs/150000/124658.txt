<DOC>
<DOCNO> 124658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/14/son/sontur10.html </URL>
<DATE> 2002/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Türkiye özürlü bir aday olarak görüldü" 
</HEADLINE>
<TEXT>

     MHP Genel Başkanı Devlet Bahçeli, Türkiye'nin Avrupa Birliği'nin AB Kopenhag Zirvesi'nde yine özürlü bir aday olarak görüldüğünü, hiç hak etmediği ağır bir muamele ve ayrımcılığa maruz bırakıldığını söyledi. 
     MHP belediye başkanları toplantısı, Büyük Anadolu Dedeman Oteli'nde başladı. 
     Bahçeli, toplantının basına açık bölümünde yaptığı konuşmada, yaşanan dış gelişmeleri değerlendirdi. Türkiye'nin dış politikada çok zor ve sıkıntılı bir dönemden geçtiğini, AK Parti'nin AB ve Kıbrıs konusunda tutarsız yaklaşımlar gösterdiğini, bunun ciddi endişelere yol açtığını söyledi. 
     ''Türkiye için adeta bir kader imtihanı olarak takdim edilen zirve sonuçlanmış AB'nin Türkiye'ye bakış açısı ve Kıbrıs konusundaki gerçek niyetleri ortaya çıkmıştır'' diyen Bahçeli, Kopenhag kararlarının çok ciddi olumsuz sonuçlar doğurabilecek bir sürece girildiğini gösterdiğini kaydetti. 
     Kıbrıs sorununun AB ile irtibatlandırılarak yanlış ve tehlikeli bir zeminde tartışmaya açıldığını, AB'nin bu konuda cesaretlendirildiğini öne süren Bahçeli, Türkiye'nin temelden sakat bir pazarlık zeminini kendi rızasıyla hazırladığını savundu. 
     Türkiye'nin zirveden beklentilerine karşılık bulamadığını, Türkiye'ye diğer hiçbir aday ülkeye uygulanmayan yeni bir bekleme döneminin uygun görüldüğünü ifade eden Bahçeli, iki yıl içinde öngörülen şartları yerine getirse bile Türkiye'ye yine de tarih verilmeyeceği, konunun 2004 Aralık ayında değerlendirileceği görüşünü dile getirdi. 
     Bahçeli, ''Türkiye yine özürlü bir aday olarak görülmüş, hiç hak etmediği ağır bir muameleye ve ayrımcılığa maruz bırakılmıştır. AB'nin samimi ve iyi niyetli olmadığı, Türkiye'nin üyeliği için gerekli siyasi iradesi bulunmadığı bir kere daha anlaşılmıştır'' diye konuştu. 
     Kopenhag'ta Türkiye'nin adaylık sürecinin zamana yayılarak sürüncemede bırakılabilmesi için gerekli zemin ve şartların hazırlandığını, AB'ye oyalama imkanı verildiğini, Türkiye'nin karşısına yeni taleplerle yeni bahane ve dayatmalarla çıkılabileceği bir sürecin başlatıldığını savunan Bahçeli, AB-Türkiye ilişkilerinin geleceğinin belirsizlik ortamına itildiğini söyledi. 
     
     KIBRIS SORUNU 
     Kararların Kıbrıs sorunu üzerinde de çok olumsuz etki yapacağını ileri süren Bahçeli, Türkiye ve Kuzey Kıbrıs Türk Cumhuriyeti'nin BM tarafından hazırlanan planı kabul etmeye mecbur bırakılacağı bir dönemin başlatıldığını, planın tehlikeli sonuçlar doğuracak düzenlemeler içerdiğini ifade etti. Bahçeli, şunları kaydetti 
     ''Türk tarafı şimdi adil bir çözüm için kabul edilebilir zemin teşkil etmeyen planı zaman baskısı altında kabul etmeye mecbur bırakılacağı bir sürece zorlanmaktadır. Bu konuda 3 ay kadar sürmesi öngörülen müzakereler de AB'nin Kıbrıs'ın üyeliği konusunda Kopenhag'ta aldığı siyasi kararın gölgesi ve vesayeti altında yürütülecektir. 
     Bu süre içinde Kıbrıs konusunda Türk tarafının kabul edebileceği bir çözüm bulunamazsa, Türkiye ya bu boyunduruk altında Kıbrıs sorununun Türk tarafını tatmin etmeyecek bir çerçevede çözümünü kabul edecek, ya da bekleme dönemine sokulan adaylık statüsünde hiçbir değişiklik olmayacaktır.'' Bahçeli, Türkiye'ye dayatmaların sadece Kıbrıs ile sınırlı kalmayacağını, azınlıklar, terör suçlarından mahkum olanların tahliyesi ve genel siyasi af çıkarılması taleplerinin bunu izleyeceğini ileri sürdü. 
     Zirvede öngörülen sürecin teslimiyetçi bir anlayışla kabullenilmesi halinde bu bedellerin taksit taksit Türkiye'ye çıkarılacağını ifade eden Bahçeli, ''Bunlara karşılık Türkiye için ortaya çıkan tek sonuç, içi boş bir AB perspektifinin sürdürülmesi ile sınırlı kalmıştır. Bunun yanı sıra Kopenhag siyasi kriterlerine uyum adına yapılan düzenlemelerle AK Parti Genel Başkanı Erdoğan'a milletvekili yolunun açılmış olması da belki bu muhasebe sonucunda yarar hanesine kaydedilebilecek bir unsur olarak görülebilecektir'' diye konuştu. 
     MHP'nin belediye başkanları toplantısında 3 Kasım seçimleriyle ilgili değerlendirmelerin yanı sıra belediye hizmetlerinin muhasebesi yapılacak ve mahalli seçimlere kadar yapılması gerekenler ele alınacak. Toplantı, yarın sona erecek. 
     





</TEXT>
</DOC>
