<DOC>
<DOCNO> 136089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/09/son/sontur02.html </URL>
<DATE> 2003/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''Kurban kesimini çocukalara göstermeyin''... 
</HEADLINE>
<TEXT>

     Kurban kesim anının, küçük yaştaki çocukların psikolojisini olumsuz yönde etkilediği bildirildi. 
     Psikiyatri Uzmanı Dr. Suat Sabri Aslan, yaptığı açıklamada, soyut düşünme duygusu henüz gelişmemiş olan küçük yaştaki çocukların, kurban kesim yerlerinden uzak tutulmaları gerektiğini kaydetti. 
     Kesim anına tanık olan çocuğun, bu durumu değişik şekilde algılayarak bazı psikolojik sorunlar yaşabileceğine dikkat çeken Aslan, şunları söyledi 
     ''Çocukların gözü önünde kurban kesilmesi, onların ruhsal durumlarını önemli ölçüde etkileyebilir. Hayvanlarla aralarında bir sevgi bağı geliştiren çocuklar, onların aniden yere yatırılıp boğazlarının kesilmesini çok kolay kabullenemezler. Onlar bu durumu son derece korkunç bir manzara olarak hatırlayacaklardır. Bu durum çocuklarda üzüntü, korku, endişe, aşırı tepki, gece korkusu, sinirlilik gibi psikolojik sorunların ortaya çıkmasına neden olabilir.'' 
     
     ''KESENE KARŞI DÜŞMANLIK DUYGUSU HİSSEDER'' 

     Kurban kesmenin ne anlama geldiği konusunda bilgilendirilse de çocuğun bu ortamdan uzak tutulmasını isteyen Aslan, şu bilgiyi verdi 
     ''Kurban kesimi sırasında çok özenli davranılmalı. Kurban kesimini gören çocuk, kesene karşı öfke, şiddet ve düşmanlık duygusu hisseder. Bu kişi çocuğun yakını ise bu duygular daha da yoğun yaşanabilir. Büyükler her ne kadar bu durumun özelliğini anlatsalar da en doğrusu kesimin çocuklara gösterilmemesidir. Çocuğun ruh sağlığının devamı ve korunması için bu son derece önemli.'' 
     





</TEXT>
</DOC>
