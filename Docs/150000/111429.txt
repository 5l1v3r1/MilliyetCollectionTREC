<DOC>
<DOCNO> 111429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/yasam/ayas.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Abim dönecek gibi çalışıyoruz’ 
</HEADLINE>
<TEXT>

Abisi Murat Taşdemir ve eşi Işık’la aynı mesleği yapan doktor Seval, onların ölümüyle boşalan tüp bebek merkezine yeniden hayat verdi 
     AYŞEGÜL AYDOĞAN İstanbul 

     İzmir’de bir ay önce anneannelerinde olan çocukları Turkuaz ve Tuna’yı almaya giderken geçirdikleri trafik kazasında hayatlarını kaybeden tüp bebek uzmanı Doktor Murat ve Işık Taşdemir çiftinin anıları ve tüp bebek merkezi yaşatılacak. Murat Taşdemir’in tüp bebek uzmanı ablası Dr. Seval Taşdemir görevinden istifa ederek, kardeşinin merkezinde işe başladı. 
     Arkalarında ikinci anne babaları oldukları yüzlerce öksüz, yetim bırakan Taşdemir çiftinin Ferti - Jin isimli kliniğini, Seval Taşdemir ve eski ekip arkadaşları devraldı. 15 kişilik ekip, Taşdemir çiftinin anısını yaşatmak için eskisinden daha çok çalışıyor, işlerine daha bir hırsla sarılıyor. 
     
     Kardeşinin odasında... 
     Zeynep Kamil Hastanesi’ndeki görevinden ayrılan Seval Taşdemir, "Klinik, çalışmaya devam edecek. Murat ve Işık da böyle isterdi" diye konuştu. 
     Odasına yerleştiği kardeşinin hep kendisiyle birlikte çalışmak istediğini dile getiren Seval Hanım, şöyle konuştu "O tatillerdeyken buraya çalışmaya gelirdim. Ama bu kez Murat yokken çalışmak çok daha zor. Her gün gelip odasında onu görememek içimi buruyor. Hep burada olmamı, beraber çalışmamızı isterdi. Ama kaderde bu şekilde olması gerekiyormuş." 
     
     Her an gelecekler gibi...’ 
     Taşdemir çiftinin 5 yıllık iş arkadaşı Dr. Murat Keskin de, "Onları çok özlüyoruz. Onlar tatile gitmiş, yine döneceklermiş, her an geleceklermiş gibi çalışıyoruz. İlginç bir şekilde hastaların talebi de arttı" diyor. 
     
     Hayalleri gerçekleşecek 
     Murat Taşdemir’in yaklaşık 10 yıllık arkadaşı ve kliniğin kurucularından embriyolog Şafak Tavukçuoğlu da, Taşdemir çiftinin projeleri gerçekleştireceklerini belirterek şunları söyledi "En büyük istekleri, İstanbul ve Ankara’ya ulaşamayan hastalar için Anadolu’da tüp bebek merkezleri açmaktı. Hatta Samsun’da bina bile hazırdı. Hayallerini gerçekleştirmek için elimizden geleni yapacağız. Onların hedefleri bize teselli olacak." 
     



 YAŞAM 

















</TEXT>
</DOC>
