<DOC>
<DOCNO> 125993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/21/guncel/gun07.html </URL>
<DATE> 2002/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Çukurluğu fokur fokur kaynıyor 
</HEADLINE>
<TEXT>

     ÖNAY YILMAZ İstanbul 

     Fransız "L’Atalante" gemisinde bulunan "Victor" adlı robot denizaltı, Marmara Denizi’nde depremin beklendiği Tekirdağ ve Orta Marmara Çukurluğu’nda çektiği fotoğraflarla fayın aktif olduğunu bir kez daha kanıtladı. 1200 metrede, deniz tabanında çekilen fotoğraflar, Orta Marmara Çukurluğu’nun dibinin hareketliliğini ve fayların çarpıcılığını gözler önüne serdi. Görüntülerde, kırıkların yanı sıra beklenen depremin odak noktasında gaz ve sıcak su çıkışları, küçük volkanik kraterler ve bakteri örtüsü dikkat çekiyor. 
     
     DOĞALGAZ DA ÇIKTI 
     TÜBİTAK Marmara Araştırma Merkezi Başkanı Prof. Dr. Naci Görür, görüntülerden fayın aktif olduğunun anlaşıldığını belirterek, daha önceki açıklamalarını tekrarladı "Fotoğraflarda taze çatlak görülüyor ve bu kırık doğuya doğru devam ediyor. Bu kırığın 1912’ye ait olması için dua ediyoruz. Eğer 1912 kırığı çıkarsa depremin enerjisi azalacak. Deprem büyüklüğü 7’ye çekilecek." 
     Son araştırmalara göre, 1509 depreminde İstanbul Boğazı’nda büyük bir tsunami meydana geldiğinin belirlendiğini kaydeden Görür, Marmara’nın tabanından metan, karbon ve hidrojensülfürün yanı sıra doğalgaz da çıktığını belirtti. Görür, bir çarpıcı noktaya da şöyle parmak bastı "İstanbul Belediyesi, JICA Japonya Uluslararası İşbirliği Ajansı ile bir rapor hazırladı. Bu haritalarda kırmızıyla boyalı bölgede yaşayanların hayatı tehlikede. 60 bin insan yaşamını yitirecek." Bilime inanan toplumlarda böyle bir rapor karşısında ciddi bir şeyler yapılır. Ancak bu ülkede bir endişe yaşanmıyor. Bu ülkede depremin sahibi yok." 
     



 GÜNCEL 

















</TEXT>
</DOC>
