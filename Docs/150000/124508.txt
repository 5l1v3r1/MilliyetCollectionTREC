<DOC>
<DOCNO> 124508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur21.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "AB, Türkiye'yi reformlar için cesaretlendiriyor" 
</HEADLINE>
<TEXT>

     Yunanistan Dışişleri Bakanı Yorgo Papandreu, AB'nin aldığı kararla, ''Türkiye'yi reformlarını sürdürmesi yönünde cesaretlendirdiğini'' söyledi. 
     Papandreu, AB-Polonya müzakerelerindeki tıkanıklık nedeniyle zirveye ara verildiği saatlerde basın toplantısı düzenledi. 
     AB'nin Türkiye için kararını aldığını hatırlatan Papandreu, şunları söyledi 
     ''AB, Türkiye'yi reformlarını sürdürmesi için cesaretlendiriyor. Aralık 2004'te AB Komisyonu'nun raporu ve tavsiyesi ışığında Türkiye ile müzakerelere ilişkin karar alınacak. Bu Türkiye'ye sunulan önemli bir imkandır. Çünkü içinde bir tarih var. Bilindiği gibi biz 2004'ü istemiştik. Bu kararın Türk kamuoyunda olumsuz karşılandığını biliyorum. Aslında kötü değil, ama öyle yorumlanıyor.'' Yunanistan Dışişleri Bakanı, başka bir soru üzerine de, Türkiye'ye müzakere tarihi verilmesine ilişkin kararı AB'nin 25 üyesinin alacağını söyledi. 
     
     KIBRIS'TA ÇÖZÜM 
     Bu arada, Kıbrıs Rum kesimi Genel Savcısı Aleksis Markides'in Kıbrıs'ta çözüm için bir ışık belirdiğini söylediğini aktaran Papandreu, bu aşamada buna ekleyecek bir şey olmadığını ifade etti. 
     BM'nin müzakereleri sürdürmeye niyetli olduğunu belirten Papandreu, Türkiye'ye ilişkin karardan sonra Türk tarafında 2 görüşün ağır bastığına ilişkin duyumlar olduğunu bildirdi. 
     Papandreu, sözlerini şöyle sürdürdü 
     ''Bunlardan birincisi olumsuz ve Avrupa aleyhinde bir havayı yansıtıyor. Diğeri ise 'gemiyi batırmadığımızı gösterelim ve müzakere edelim' şeklinde özetlenebilir. Ama bence çözüme yönelik ışık çok zayıf.'' Papandreu, Atina'nın zirve sonuç bildiri taslağında gerek çözüm, gerekse çözümsüzlük halinde kullanılacak ifadelerden tatmin olduğunu da söyleyerek, bugün TSİ 17.30'a kadar zaman bulunduğunu ve tarafların temel anlaşma üzerinde çaba harcadıklarını belirtti. 
     Kıbrıs Rum kesimi lideri Glafkos Klerides'in BM Genel Sekreteri Kofi Annan'ın Kıbrıs Özel Temsilcisi Alvaro De Soto'ya, KKTC Cumhurbaşkanı Rauf Denktaş'ın yokluğunda temsil durumunun ne olacağını sorduğunu da kaydeden Papandreu, bu konunun vekil tayin edilmesi yoluyla çözülebileceğini söyledi. 
     Papandreu, ''Kıbrıs'ta çözüme ulaşılması halinde Türkiye'nin müzakere tarihine ilişkin kararda bir değişiklik olabilir mi '' sorusuna da, ''Böyle bir hava yok. Kaldı ki değişiklik olsa bile köklü bir değişiklik olmaz'' yanıtını verdi. 
     





</TEXT>
</DOC>
