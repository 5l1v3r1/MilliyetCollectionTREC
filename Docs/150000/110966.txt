<DOC>
<DOCNO> 110966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/03/son/soneko10.html </URL>
<DATE> 2002/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülend Özaydınlı ''Türkiye'nin önü teorik olarak açılmıştır'' 
</HEADLINE>
<TEXT>

     Koç Holding CEO'su Bülend Özaydınlı, Türkiye'nin geçirdiği ağır ekonomik kriz döneminde alkışlanacak adımlar attığını belirterek, ''Türkiye'nin ekonomik kriz çerçevesinde gösterdiği bu duyarlılık, uluslararası finans çevrelerinden kaynak desteği ile karşılık görmüş ve Türkiyemiz uçurumdan dönmüştür. Türkiye'nin önü teorik olarak açılmıştır'' dedi. 
     Özaydınlı, Koç Holding'in Nakkaştepe'deki merkezinde düzenlenen Koç Topluluğu basın ve kamuoyunu bilgilendirme toplantılarının sekizincisinde yaptığı konuşmada, Cumhuriyet dönemine bakıldığında Türkiye'nin 3 önemli değişim döneminden geçtiğine işaret etti. 
     1950'lerdeki çok partili sistem ve katılımcı demokrasinin yanı sıra devletçi ekonomiden uzaklaşmanın başladığı geçiş dönemi ve 1980'lerde liberal ekonomi kuralları, rekabet ve serbest piyasa sistemi ile dışa açılma sürecinin başladığı ikinci değişim döneminin ardından içinde bulunulan dönemin üçüncü değişim dönemi olduğunu anlatan Özaydınlı, konuşmasını şöyle sürdürdü 
     ''Yine sancılı ve tartışmalı bir değişim sürecinin henüz başındayız. Türkiye bu kez küreselleşen dünyanın gereklerini yerine getirerek, Avrupa kulübünün asil üyeleri arasındaki yerini almak, Avrupa ülkelerinin uyguladığı siyasi ve ekonomik normları benimsemek istiyor. Türkiye artık sorunlarını ertelemek istemiyor. 
     Türkiye uzun yıllardır birikmiş sorunlarını erteleyerek bugünlere gelmiş ve geçtiğimiz yıl tarihinin en ağır krizlerinden birisini yaşamıştır. Temel kararların alındığına ve çözüm yolları üzerinde toplum olarak görüş birliğine varıldığına siyasilerimizin söylemlerine bakarak inanmak istiyoruz. 
     Türkiye'nin tekrar, üreten, ürettiğini tüketen ve ihraç eden, kaynak yaratan, ürettiği için istihdam yaratan, topladığı vergiler ile giderlerini karşılayabilen bir ülke olacağının artık tartışılmaması gerektiğine inanıyoruz. Üretmeden borçlanarak tüketme alışkanlığımızı sürdürmemiz olası değildir.'' Geçen 30 yılda milli gelir büyümesi ile enflasyon arasındaki orana dikkat çeken Özaydınlı, ''Sürdürülebilir bir büyüme ancak düşük enflasyon ve fiyat istikrarı ile olasıdır'' dedi. 
     
     ALKIŞLANACAK KARARLAR 

     Türkiye'nin geçirdiği ağır krizin ardından hızlı bir şekilde yapısal reformları gerçekleştirebilme becerisini gösterdiğini vurgulayan Özaydınlı, şunları kaydetti 
     ''Eğer bu reform yasaları ciddi bir şekilde uygulanırsa -ki uygulanmalıdır- önümüzdeki dönemde siyasetin ekonomi üzerindeki etkisi azalacak, devletin düzenleyici ve denetleyici özellikleri ön plana çıkacaktır. Yani ekonomi, siyasi çalkantılardan uzak, kendi dinamikleri içinde çalışabilecektir. Örneğin, Merkez Bankası'nın özerkleştirilmesi, kamu bankalarının özerkleştirilmesi, enerji, telekom gibi kamu hizmetlerinin yönetimlerinin özerk kurullara devredilmesi, kamu borçlanma yasası, devlet ihale kanunu gibi gelişmeler yılların rahatsızlıklarına kalıcı çözümler getirecek kararlardır. Alkışlanması gerekir. Çünkü siyasetin üzerindeki etkilerini azaltıcı bu kararları alanlar siyasetçilerimizdir.'' Önümüzdeki dönemde siyasilerin, popülist yaklaşımlar ile Türkiye'yi verimsiz yatırımlara sürüklemeyeceklerini, kamu kaynaklarını kullanarak siyasi gelecek arayamayacaklarına işaret eden Bülend Özaydınlı, kamunun küçültülmesi yoluyla bütçe açığının kapatılarak borçların azaltılması kararının da alkışlanacak bir başka gelişme olduğunu vurguladı. 
     
     ''TÜRKİYEMİZ UÇURUMDAN DÖNDÜ'' 

     AB ile uyum yasalarının ise Avrupa'yı şaşırtan bir hız içinde parlamentodan geçirilmesinin de mevcut milletvekillerinin ve hükümetin ciddi bir diğer başarısı olduğunu belirterek, ''Türkiye'nin ekonomik kriz çerçevesinde gösterdiği bir duyarlılık, uluslararası finans çevrelerinden kaynak desteği ile karşılık görmüş ve Türkiyemiz uçurumdan dönmüştür'' dedi. 
     Türkiye'nin tüm bu çabaların sonunda kronik yüksek enflasyonu ve reel faizleri kalıcı şekilde düşürmek, istikrarlı bir döneme girerek, ekonomi için bir güven ortamı oluşturmak istediğini, bu konuda da görüş birliği bulunduğunu kaydederek, ''Özet olarak Türkiye'nin önü teorik olarak açılmıştır'' diye konuştu. 
     
     "SATIŞLAR 8 AYDA YÜZDE 8 ARTTI" 

     Özaydınlı, konuşmaSINda, İSO 500 araştırması sonuçlarına göre, Koç Topluluğu'nun 19 şirketi ile Türkiye'nin en büyük sanayi grubu olma özelliğini sürdürdüğünü vurguladı. 
     Koç Topluluğu olarak, Türkiye'nin geleceğine olan güvenlerin çerçevesinde, ağır ekonomik krize rağmen yatırımlarını sürdürdüklerini belirten Özaydınlı, ''Geleceğe güvenimizi sözler ile değil, yapmakta oldularımız ile ortaya koyuyoruz'' dedi. 
     Bülend Özaydınlı, Ağustos ayı sonuçlarına göre, Koç Topluluğu'nun satışlarının ilk 8 ayda, 6.2 milyar Euro ile geçen yılın aynı dönemine oranla yüzde 8 arttığını bildirdi. 
     
     TÜRKİYE'NİN İHRACATININ YÜZDE 8'İ KOÇ'TAN OLACAK 

     İhracatlarının geçen yılın yüzde 35 üzerinde 1.5 milyar Euro olarak gerçekleştiğini kaydeden Özaydınlı, ''İhracatımızın yılsonunda ulaşacağı rakam, 2.5 milyar Euro ile Türkiye'nin toplam ihracatının yüzde 8'i olacaktır'' dedi. 
     Yurtdışı şirketlerinin ciroları da ilave edilirse, toplam yurtdışı satışlarının geçen yılın yüzde 30 üzerinde 1.8 milyar Euro olduğunu kaydeden Özaydınlı, şu bilgileri verdi 
     ''Yılsonu yurtdışı satışlarımız ise 3.1 milyar Euro seviyesine yükselecektir. Yurtdışı satışlarımız yılsonunda toplam satışlarımızın yüzde 34'üne ulaşacaktır. 
     Geçen yıl zarar gösteren Topluluk vergi öncesi neticesi bu yıl 176 milyon Euro kara geçmiştir. 
     Geçen yılın aynı ayında 45 bin 943 olan personel sayımız ise 2 bin 879 kişi artışla 48 bin 822'ye ulaşmıştır.'' Tüm ciro ve kar göstergelerini enflasyondan arındırılmış uluslararası muhasebe standartlarına göre hesaplandığını belirten Özaydınlı, tüm Türk iş dünyasının da benzer uygulamaya geçerek Batı standartlarına yakınlaşmaya katkıda bulunmasını diledi. 

     
</TEXT>
</DOC>
