<DOC>
<DOCNO> 123590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur06.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmara Denizi'ndeki fırtına deniz trafiğini vurdu 
</HEADLINE>
<TEXT>

     Marmara Denizi'ndeki fırtına yüzünden İstanbul ve Çanakkale boğazlarından geçemeyen 60 kadar gemi, Tekirdağ'ın Şarköy açıklarında sabahladı. 
     Alınan bilgiye göre, Şarköy'ü de etkisi altına alan fırtına nedeniyle balıkçı motorları açılamadı ve limanlara sığındı. 60 kadar Türk ve yabancı bandıralı şilep ile tanker de Şarköy açıklarında demirledi. 
     Gemiler olumsuz hava koşulları nedeniyle geceyi Şarköy açıklarında geçirdi. Gemilerde sabahlayan mürettebat, gece boyunca siren çalarak, gemilerin ışıklarını yaktı. 
     Gemiler, saatteki hızı 70-80 kilometreye ulaşan fırtınanın etkisini kaybetmesiyle sabah saatlerinde rotalarına göre boğazlardan geçmek üzere hareket etmeye başladı. 
     Bu arada, dün gece Şarköy'de fırtına nedeniyle sık sık elektrik kesintisi yaşandı. 
     





</TEXT>
</DOC>
