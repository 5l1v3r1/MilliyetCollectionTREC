<DOC>
<DOCNO> 118418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sondun12.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan, D'estaing'e ''Konuşmadan önce düşün..'' 
</HEADLINE>
<TEXT>

     Adalet ve Kalkınma Partisi AKP Genel Başkanı Recep Tayyip Erdoğan, Avrupa Konvansiyonu Başkanı Valery Giscard d'Estaing'in Türkiye'nin AB üyeliğine karşı yaptığı açıklamalarla ilgili, ''AB bir Hıristiyan kulübü değildir'' dedi. 
     İngiliz The Times gazetesine yaptığı açıklamada, ''eski Fransa Cumhurbaşkanına, konuşmadan önce düşünmesini tavsiye eden'' Erdoğan, ''bunun özellikle 11 Eylül sonrası dünyada büyük önem taşıdığını'' ifade etti. 
     D'Estaing'in sözlerinin sadece Müslümanları kırmakla kalmayacağını, ayrıca Hıristiyan ve Müslüman dünyası arasındaki ''kırılgan ve hassas'' diyalogu da zedeleyeceğini belirten Erdoğan, ''Bu açıklamanın özellikle bu zamanda yapılmış olmasını son derece büyük bir talihsizlik olarak görüyorum'' dedi. 
     ''Avrupa Birliği şu aşamada kültürler arasındaki diyalogu zedeleyecek hiçbir adım atmamalı'' diyen Erdoğan ''Oysa şu anda bu diyalogu berbat edebilecek bir açıklamayla karşı karşıyayız'' diye konuştu. 
     Türkiye'nin gelecek ay yapılacak AB zirvesinde üyelik görüşmeleri için tarih almak konusunda kararlı olduğunu yazan The Times, Erdoğan'ın, AB'nin de bu konuda kararlı olması gerektiğini vurguladığını, ''zira Müslüman bir ülkenin AB içindeki varlığı dinler ve kültürler için bulunmaz bir diyalog fırsatı yaratacaktır'' uyarısında bulunduğunu belirtti. 
     Erdoğan'ın, ''Öte yandan böyle bir Hıristiyan kulübü yaklaşımı 
     sadece AB'ye katılma konusunda son derece heyecanlı ve istekli halkımızın duygularını örselemeye hizmet eder'' sözlerine yer veren gazete, AK Parti Genel Başkanının şıklığından bahsetti ve ''Erdoğan'ın karizmasıyla yüzde 34.4 oy oranını aldığını'' yazdı. Erdoğan'ın, başbakan olup olamayacağı sorusuna gülümseyerek yanıt verdiğini belirten ve Cumhurbaşkanı'nın yalnızca bir milletvekilini başbakan olarak görevlendirebileceğine dair yasa hükmü bulunduğunu hatırlatan gazete, ''Ancak o bunu hak ettiğine inanıyor ve bu hedefine ulaşmak istiyor'' ifadelerini kullandı. Erdoğan'ın, ''halkın talebi çok açık'' dediğini de kaydeden gazete, AK Parti'nin, Erdoğan'ı Başbakanlığa götürecek bir yol aradığını belirtti ve tek çarenin, parlamento dışından birinin ülkeyi yönetmesine olanak verecek yasal değişiklik olarak göründüğünü savundu. Gazete ayrıca, Erdoğan'ın röportaj boyunca özgürlükler, insan hakları gibi konulardan söz ettiğini, Türkiye'nin AB'nin kriterlerini, kendi halkının bu özgürlüklerden yararlanması için yerine getirdiğini söylediğini bildirdi. Erdoğan'ın, kendisi her ne kadar laikliğe bir tehdit olarak görülse de, Türkiye'nin laik yapısını sürdürmekte kararlı olduğunu ifade ettiğine işaret eden gazete, ''1982 Anayasası'nın laiklikle ilgili maddelerinin doğru biçimde uygulandığında, tümüyle kabul edilebilir olduğunu söylüyor'' diye yazdı. Gazete, Erdoğan'ın, ''Buna göre her türlü inanç hükümetlerin koruması altındadır. Ancak maalesef bu olması gerektiği gibi uygulanamadı'' sözlerine dikkat çekti. Bu konuda İngiltere'deki uygulamaların örnek alınabileceğini de belirten Erdoğan'ın en yakın zamanda İngiltere'yi ziyaret etmeyi düşündüğü kaydedildi. 
     
</TEXT>
</DOC>
