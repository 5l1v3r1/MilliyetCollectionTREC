<DOC>
<DOCNO> 100812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sontur09.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ASALA ilköğretim ders kitaplarına giriyor... 
</HEADLINE>
<TEXT>

     İlköğretim okullarında ve liselerde, gelecek öğretim yılından itibaren ''Tarih'' derslerinde, Ermeni sorunu ile ''Pontus'' iddiaları ve ''Süryaniler'' ile ilgili konulara da yer verilecek. 
     ''Ermeni sorunu'' ilköğretim 5. sınıftan itibaren öğrencilere anlatılmaya başlanacak. Lise öğrencileri de Ermeni sorununun yanı sıra ''Pontus'' iddiaları ile yurtdışında yaşayan bazı Süryaniler'in ortaya attığı soykırım iddialarına ilişkin konuları da işleyecekler. 
     Milli Eğitim Bakanlığı Talim ve Terbiye Kurulu Başkanlığı, Ermeni sorunu ile Yunan-Pontus ve Süryaniler ile ilgili konuların ders kitaplarına konulmasına yönelik çalışmalarını tamamladı. 
     Bu konular 2002-2003 eğitim-öğretim yılından itibaren derslerde işlenmeye başlanacak. Ancak, bu yıl yetişmeyeceği için, ders kitaplarında bu konular, 2003-2004 eğitim-öğretim yılında yer alacak. 
     ''Ermeni sorunu'', ilköğretim okullarının 5. ve 7. sınıflarında ''Sosyal Bilgiler'' dersi kapsamında işlenecek. Konuya Mondros Ateşkes Anlaşması ile başlanacak. Kurtuluş Savaşı sırasında kurulan Ermeni cemiyetleri, bu cemiyetlerin amaçları ve savaş sırasında yürüttükleri faaliyetlere yer verilecek. Sevr Antlaşması'nın imzalanmasının ardından ve Kurtuluş Savaşı döneminde Doğu, Batı ve Güney cephelerinde Ermeniler'in tutumlarına ilişkin konular işlenecek. 
     
     LOZAN ANTLAŞMASI VE ERMENİLER 
     İlköğretim 5. sınıf öğrencilerine Lozan Barış Antlaşması'nın önemini kavratmak amacıyla Lozan Antlaşması'na göre Ermeniler'in Türkiye'deki statüleri anlatılacak. Ermeni soykırım iddiaları ve Ermeniler'in toprak istekleri, Lozan Antlaşması'nın ilgili maddelerine göre öğrencilere açıklanacak ve Lozan Antlaşması'nın Türkiye açısından önemi vurgulanacak. 
     
     İZLENEN POLİTİKALAR 
     İlköğretim 7. sınıf öğrencilerine ise Ermeni sorununa ilişkin konular daha kapsamlı anlatılacak. 
     Konuya ''Şark Meselesi''nin ne olduğunu anlayarak başlayacak öğrenciler, İngiltere, Rusya ve Fransa'nın Osmanlı Devleti'ne ve Osmanlı Devleti'nde yaşayan azınlıklara Ermeniler'e karşı izledikleri politikayı öğrenecekler. 
     Öğretmenler, bu bölümde Ermeniler'in ekonomik, kültürel, toplumsal, hukuksal, dinsel ve yönetimsel durumlarına ilişkin bilgiler verecekler. Öğretmenler ayrıca, Tanzimat ve Islahat fermanlarının ilan edilme nedenlerine değinerek, gayrimüslimlere tanınan hakları sıralayacaklar. 
     
     ERMENİ İSYANLARI, TEHCİR VE ASALA 
     İlköğretim 7. sınıf öğrencilerine, Osmanlı-Rus Savaşı sonunda ortaya çıkan Ermeni meselesi, bunun Ruslar ile ilgisi, Ermeni komitalarının ortaya çıkışı ve kullandıkları yöntemler, bazı ülkelerin Ermeni isyanlarına destekleri ve Osmanlı Devleti'nin bu isyanlara karşı uyguladığı politika anlatılacak. 
     Bu konular işlenirken, Ermeni komitacıların çıkardığı Bitlis ve Van isyanları ile Zeytun olayları, ayrı bir başlık altında ele alınacak ve Ermeniler'in Ermenistan'ı kurma amaçları vurgulanacak. 
     Ayrıca, ''Ermeni mezalimine karşı alınan önlemlerin yer değiştirme, derneklerin kapatılması '' nedenlerine değinilecek ve tehcir kararı ayrı bir başlıkta işlenecek. 
     Bunların yanı sıra Ermeniler'in asılsız soykırım iddialarının yeniden gündeme getirilmesinin nedenleri, Ermeni terör örgütü ASALA'nın cinayetlerinin amacı anlatılacak. 
     
     LİSELERDE NASIL İŞLENECEK 
     Lise öğrencileri ise Ermeni sorununun yanı sıra Yunan-Pontus ve Süryaniler ile ilgili konuları da işleyecekler. 
     Konular, lise 1 ve 2. sınıflarda ''Tarih'' derslerinde, 3. sınıfta da ''Türkiye Cumhuriyeti İnkılap Tarihi ve Atatürkçülük'' dersinde ele alınacak. 
     Lise 1. sınıfta ''Türkiye Tarihi'' başlıklı ünitede, Ermeniler'in durumu Anadolu'nun fethinden başlanarak işlenecek. 2. sınıfta ise ilköğretimde ele alınan konular öğrencilere kapsamı genişletilerek anlatılacak. 
     Konular işlenirken, soykırım iddialarının Amerika ve Avrupa'daki bazı ülkelerde nasıl yankı bulduğuna ve uluslararası kuruluşların kabul etmesi için nasıl çalışıldığına işaret edilecek. Bu çerçevede, ''Soykırım iddialarının neden ABD'deki okullarda okutulduğu'' ve ''Soykırım iddialarında ABD'nin önemi'' açıklanacak. Ayrıca, Ermeniler'in lobi faaliyetlerine dikkat çekilerek, Ermeniler'in soykırım iddialarının geçersizliği, hukuki ve tarihi gerçekleriyle dile getirilecek. 
     
     SÜRYANİLER 
     Lise 2. sınıfta, ''Tarih'' dersinde, ''yurtdışında yaşayan bazı Süryaniler'in ileri sürdüğü soykırım iddiaları'' üzerinde durulacak. Süryaniler ile ilgili tarihi bilgilere yer verilecek ve Lozan Antlaşması'na göre Süryani vatandaşların bugünkü durumu açıklanacak. Konu işlenirken, ''Güneydoğu ve Doğu Anadolu'daki terörün, bölgede güvenliği azalttığı ve ekonomik hayatı etkilediği'' belirtilerek, ''bu durumun bölgedeki halkın, bu arada Süryani vatandaşların da yurtiçinde ve yurtdışına göç etmelerine neden olduğu'' ifade edilecek. 
     
     PONTUS İDDİALARI 
     Yunan-Pontus konusuna da lise 2. sınıfta ''Osmanlı Siyasi Tarihi'' ünite başlığı adı altında ''Yunanistan'ın Anadolu'ya yönelik yayılmacı emelleri ve Megali İdea Politikası'' ile Pontus iddialarının ortaya çıkışına yönelik gelişmeler anlatılarak başlanacak. 
     Bu çerçevede Pont Devleti ve Trabzon İmparatorluğu'na ilişkin kapsamlı bilgiler verilecek ve Pont Devleti'nin Trabzon İmparatorluğu ile hiçbir siyasi, sosyal ve kültürel ilgisinin olmadığı belirtilecek. Ayrıca, ''Trabzon İmparatorluğu yıkılmadan önce bölgenin geniş ölçüde Türkleştiği'' de vurgulanacak. 
     ''Pontus iddialarının ortaya atılmasında ve gerçekleştirilme faaliyetlerinde Yunanistan'ın ve Fener Rum Patrikhanesi ile ona bağlı kiliselerin rolleri'' ifade edilecek. 
     İngiltere, Fransa, Amerika ve Rusya'nın Pontus iddialarını siyasallaştırma faaliyetlerini desteklemekteki amaçlarına da dikkat çekilecek. 
     Lise 3. sınıfta ''Türkiye Cumhuriyeti İnkılap Tarihi ve Atatürkçülük'' dersinde de Pontus iddialarına ilişkin konular işlenmeye devam edilecek. 
     Bu çerçevede Mondros Ateşkes Antlaşması'ndan sonra Doğu Karadeniz Bölgesi'ndeki ayrılıkçı Ortodoks çeteleri ile Ermeniler arasındaki işbirliğinin sonucu anlatılacak ve dönemin hükümetinin, Pontus iddialarını gerçekleştirmek isteyen Doğu Karadeniz Bölgesi'ndeki ayrılıkçı Ortodoks çetelerine karşı aldığı idari, adli ve hukuki önlemler açıklanacak. 
     





</TEXT>
</DOC>
