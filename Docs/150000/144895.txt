<DOC>
<DOCNO> 144895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/guncel/gun10.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa’da füze paniği 
</HEADLINE>
<TEXT>

Birecik ve Viranşehir’e bağlı iki köye, ABD uçağından düştüğü iddia edilen iki cisim korkuya yol açtı 
     DHA 

     ABD uçaklarına açılan hava koridorunun geçtiği Şanlıurfa’nın Birecik ve Viranşehir ilçelerine bağlı iki köye dün akşam düşen cisimlerin, Akdeniz’deki gemilerden fırlatılan füzeler olduğu iddia edildi. İki köyde de ölen ya da yaralanan olmadı. 
     Birecik’e bağlı Özveren Köyü’nün üzerinden dün saat 17.30 sıralarında yedi uçaklık bir filo geçerken, evlerin 500 metre uzağındaki açık araziye bir cisim düştü. Köylülerin ihbarıyla Özveren’e gelen jandarma, boş arazide 4 metre çapında ve 1 metre derinliğinde çukura saplanan cisimle karşılaştı ve bölgeyi güvenlik çemberine aldı. Bu olaydan kısa süre sonra bu kez Viranşehir’e bağlı Ayaklı Köyü yakınlarına bomba düştüğü haberi geldi. Jandarma burada da Özveren’dekine benzeyen bir cisimle karşılaştı. 
     Şanlıurfa Valisi Şükrü Kocatepe, "Uzman ekipler, uçaktan düşen maddenin bomba mı, yoksa bir başka şey mi olduğunu saptamak için çalışmalarını sürdürüyor" dedi ancak bu cisimlerin, Akdeniz’deki savaş gemilerinden fırlatılan Tomahawk’lar olduğu ve kayıtlı hedefi bulamadığı için patlamadığı iddia edildi. 
     Bu arada Amerikan CNN televizyonu, Türk hava sahasının dün ilk kez kullanıldığını ve 30 kadar Tomahawk füzesinin bu koridordan geçerek Irak’a yöneldiğini duyurdu. 
     


GÜNCEL 
























</TEXT>
</DOC>
