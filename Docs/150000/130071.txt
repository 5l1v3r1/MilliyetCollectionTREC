<DOC>
<DOCNO> 130071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/son/sontur18.html </URL>
<DATE> 2003/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen uçakta bulunan 170 bin doların sahibi aranıyor 
</HEADLINE>
<TEXT>

     Diyarbakır Valiliği, uçak kazasında ölen 9 yabancı uyruklunun teşhis edilmesi için büyükelçiliklere yazı yazdı. Uçakta bulunan 170 bin dolar civarındaki paranın kime ait olduğu da tespit edilmeye çalışılıyor. 
     Vali Cemil Serhadlı, A.A muhabirine yaptığı açıklamada, İstanbul-Diyarbakır seferini yaparken, iniş sırasında düşen uçakta ölenlerden 9'unun yabancı uyruklu olduğunu söyledi. 
     Ölen yabancı uyruklulardan 1'inin Finlandiyalı Jouni Kulmala, 1'inin ABD, 2 İngiliz ve 5'inin de çeşitli Arap ülkeleri vatandaşı olduğunu ifade eden Serhadlı, ''Cesetlerin teşhis edilmesi için ölenlerin tabi olduğu ülkelerin Türkiye'deki büyükelçiliklerine yazı yazdık. Bir ABD'li geldi, cesedi teşhis edemedi. ABD'deki ailesi Türkiye'ye gelecek. Ailelerin, teşhisi kolaylaştırıcı bilgilerle gelmesini istedik. Kazayla ilgili soruşturma sürdürülüyor'' dedi. 
     
     BULUNAN PARA 

     Vali Serhadlı, uçak enkazındaki bir valizde, bir kısmı yanmış dolar bulunduğunu da belirterek, ''Bulunan para, 170 ile 173 bin dolar arasında. Para, Cumhuriyet Savcılığı'na teslim edildi. Kime ait olduğunu belirlemeye çalışıyoruz'' diye konuştu. 
     
</TEXT>
</DOC>
