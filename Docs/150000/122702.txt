<DOC>
<DOCNO> 122702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo10.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de moralsiz idman... 
</HEADLINE>
<TEXT>

     Konyaspor'a yenilerek Türkiye Kupası'ndan elenen Fenerbahçe, izin yapmadan Diyarbakırspor maçının hazırlıklarına bugün yaptığı antrenmanla başladı. 
     Teknik Direktör Werner Lorant yönetiminde Samandıra Tesisleri'nde gerçekleştirilen idmanda, sarı-lacivertli futbolcuların son derece moralsiz oldukları gözlendi. 
     Konyaspor maçında forma giyen oyuncuların koşudan sonra bıraktığı idmanda, diğer futbolcular ise pas çalışması yaptı. 
     Sakatlıkları bulunan Ogün, Serhat, Rüştü ve Revivo tesislerde tedavi olurken, kasığında ağrıları olan Ortega salonda çalıştı. Dünkü maçta ayağına darbe alan Ceyhun ise takımdan ayrı koşu yaptı. 
     Bu arada Lorant, idman sırasında Mustafa Doğan, Ali Güneş ve Fatih ile sahada bir süre özel olarak konuştu. 
     Antrenmanı yönetim kurulu üyeleri Mahmut Uslu ve Murat Özaydınlı da izledi. 

     
</TEXT>
</DOC>
