<DOC>
<DOCNO> 123962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/11/son/soneko29.html </URL>
<DATE> 2002/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
1364 köy yolu kar nedeniyle ulaşıma kapalı... 
</HEADLINE>
<TEXT>

     Köy Hizmetleri Genel Müdürü Hüseyin Alioğlu, olumsuz hava koşulları nedeniyle halen 1364 köyün toplam 9 bin 922 kilometre yolunun ulaşıma kapalı olduğunu bildirdi. 
     Alioğlu, yaptığı yazılı açıklamada, Türkiye'de bugünlerde cereyan eden olumsuz hava koşulları nedeniyle bir çok ilde köy yollarının trafiğe kapandığını belirtirken, köy yollarının yeniden ulaşıma açılabilmesi için ülke genelinde yoğun bir çalışmanın yapıldığını ifade etti. 
     Hüseyin Alioğlu, Köy Hizmetleri Genel Müdürlüğü'nün 37 bin adedi köy olmak üzere yaklaşık 80 bin üniteye 291 bin kilometrelik yol ağı ile ulaşım hizmeti verdiğini dile getirirken, yaz aylarında yol yapım, bakım ve onarım çalışmalarının devam ettiğini, kış aylarında da özellikle 8 yıllık kesintisiz eğitimin aksamaması, köye sektör hizmetlerinin götürülmesi için kar mücadelesi çalışmalarının yapıldığını belirtti. 
     Kar mücadelesinin başladığı günden bugüne kadar 717 köy ve 4 bin 478 kilometre köy yolunda kar mücadelesi çalışması yapıldığına işaret eden Alioğlu, 1364 köyün, 9 bin 922 km köy yolunun kapalı olduğunu kaydetti. 
     Alioğlu, kapanan köy yollarını açmak için toplam 157 adet greyder, 34 adet dozer, 107 adet kamyon, 42 adet kar makinesi ve 116 ekip ile görev yaptıklarını kaydetti. 
     





</TEXT>
</DOC>
