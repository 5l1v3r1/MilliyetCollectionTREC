<DOC>
<DOCNO> 102293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/16/son/sontur20.html </URL>
<DATE> 2002/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile görünümlü kadın kurye üç kilo eroinle yakalandı 
</HEADLINE>
<TEXT>

     Atatürk Havalimanı'nda, hamile görünümü verilmiş bir kadın kuryenin üzerinde 3 kilogram eroin ele geçirildi. 
     Narkotik Şube Müdürlüğü'nden yapılan açıklamaya göre, 12 Ağustos 2002 günü Zürih'e gitmek üzere Atatürk Havalimanı Dış Hatlar Terminali'ne gelen Gine doğumlu ve İspanya uyruklu Maria Amparo Motede Tobasiche'nin, karın bölgesine koli bandıyla sarılmış haldeki 2 paketin içinde 3 kilogram eroin elde edildi. 
     Hamile görünümü verilmiş kadının x-ray cihazından geçişi sırasında, güvenlik güçlerinin dikkatini dağıtmak için Almanya'ya giden bir uçağa bomba ihbarı yapıldığı, ancak burada görevli narkotik timlerinin durumu fark ederek kuryeyi yakaladıkları bildirildi. 
     Önce Zürih'e, ardından da İspanya'ya götürülmesinin planlandığı öğrenilen uyuşturucuyla ilgili olarak 2 kişinin daha arandığı belirtildi. 
     Bu arada Tobasiche'nin, daha önce de Türkiye'ye bir kez geldiğinin ve uyuşturucu suçundan ilk kez yakalandığının tespit edildiği kaydedildi. 
     
     ''GÖLGE-3'' OPERASYONLARI KAPSAMINDA 
     Narkotik Şube Müdürlüğü yetkilileri, bu operasyonun, Türkiye'deki Afrika kökenli uyuşturucu tacirlerine yönelik ''Gölge-3'' adı verilen operasyonlar kapsamında gerçekleştirildiğini söylediler. 
     Son yıllarda özellikle Nijerya uyruklu Afrikalılar'ın uyuşturucu ticaretinde organizatör rolü üstlendiğinin belirlendiğini anlatan yetkililer, bu 3 kilogramlık eroin kaçakçılığı olayını organize eden kişinin de Nijeryalı olduğunun saptandığını vurguladılar. 
     Yetkililer, Türkiye'ye gelen ve geçim sıkıntısı çeken bazı Nijeryalılar'ın, uyuşturucu ticaretine girip kaçakçılığın organizasyonunda rol oynadıklarının tespit edildiğini, bu kişilerin uyuşturucu kuryesi olarak da özellikle eski doğu bloku ülkeleri vatandaşı olan kadınları kullandıklarını kaydettiler. 
     





</TEXT>
</DOC>
