<DOC>
<DOCNO> 123612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/09/son/sontur28.html </URL>
<DATE> 2002/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''AB ülkeleri bir sınavdan geçecek'' 
</HEADLINE>
<TEXT>

     Cumhurbaşkanı Ahmet Necdet Sezer, Avrupa Birliği AB ülkelerinin ve AB yetkililerinin bir süredir ''Kopenhag siyasal ölçütlerini yerine getirdiğinde Türkiye'ye görüşme tarihi verileceği'' yönünde sözler söylediklerini, Türkiye'nin de uyum için yasal düzenlemeler yaptığını belirterek, ''Tabii, önce bunu söyleyen AB üyesi ülkeler 12 Aralık'ta bir sınavdan geçecekler, sözlerinin içten olup olmadığı yönündeki bir sınavdan'' dedi. 
     Sezer, 12 Aralık'ta yapılacak zirvede ''AB ülkelerinin pek başarılı bir sınav vermeyecekleri kanısında olduğunu'' söyledi. Cumhurbaşkanı Sezer, Yunanistan Büyükelçisi Mihail Hristides'i Çankaya Köşkü'nde kabul etti. 
     Hristides, Cumhurbaşkanı Sezer'e güven mektubunu sundu. 
     Sezer, kabulden önce, gazetecilerin, 12 Aralık'ta Kopenhag'ta yapılacak AB Zirvesi'ne ilişkin sorularını yanıtladı. 
     
     ''BEKLENTİMİZ MÜZAKERE TARİHİ VERİLMESİDİR" 

     Cumhurbaşkanı Sezer, ''Kopenhag Zirvesi'nden Türkiye'yi tatmin edecek bir tarih çıkma ihtimalini görüyor musunuz '' sorusunu, şöyle yanıtladı 
     ''1.5 senedir veya 1 seneye aşkın süredir AB ülkelerinin, hatta AB yetkililerinin söyledikleri şuydu Kopenhag siyasal ölçütlerini yerine getirdiğinde Türkiye'ye bir görüşme tarihi mutlaka verileceği yönündeydi. Biz de geçen sene bildiğiniz gibi 34 Anayasa maddesini değiştirdik. Daha sonra 2 uyum paketiyle bu değişikliklere koşut yasal düzenlemeleri gerçekleştirdik. 
     Tabii bundan sonra da beklentimiz bizim AB'ye katılım için bir müzakere tarihi verilmesidir. Tabii önce bunu söyleyen AB üyesi ülkeler 12 Aralık'ta bu sınavdan geçecekler, sözlerinin içten olup olmadığı yönündeki bir sınavdan. Dilerim ki AB bu sınavı başarıyla geçer.'' ''Zirveye kadar yeni temaslarınız olacak mı '' sorusuna karşılık Sezer, ''Hayır. Bir temasa gerek görmüyorum'' dedi. 
     
     ''İPUÇLARINI VERDİLER'' 

     ''Zirveye katılmamanız olumsuz etkiler mi '' sorusunu Sezer, ''Hayır, sanmıyorum. Az çok verilecek kararın da ipuçlarını verdiler bize'' diye yanıtladı. 
     ''Tepkiniz ne olur '' sorusu üzerine Sezer, ''Onu ilerde düşünürüz. Karar çıkmadan bir şey söylemek mümkün değil'' diye konuştu. Sezer, ''Ekonomik yaptırım uygulanabilir mi, Gümrük Birliği yeniden değerlendirilebilir mi '' sorusuna, '' Şimdiden bir şey söylemek mümkün değil'' yanıtını verdi. 
     Bir gazetecinin ''Şu durumda pek de olumlu bir sonuç beklemiyoruz'' sözleri üzerine Sezer, ''Şöyle ifade edeyim, pek başarılı bir sınav vermeyecekleri kanısındayım, AB ülkelerinin, görüntü o'' dedi. 
     





</TEXT>
</DOC>
