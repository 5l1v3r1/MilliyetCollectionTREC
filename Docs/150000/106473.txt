<DOC>
<DOCNO> 106473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/09/spor/spo15.html </URL>
<DATE> 2002/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

Cimnastikte üç madalya      İZMİR’DE düzenlenen Uluslararası Ritmik Cimnastik Turnuvası sona erdi. Son gün müsabakalarında gençler labutta Rus Alia Garaeva’nın ardından Gizem Oylumlu ikinciliği elde etti. Yine gençlerde Bergin Sütçü, Kurdela ve çemberde üçüncü sırayı alarak Türkiye’ye iki bronz madalya kazandırdı. 
     
En hızlı Kazaz      ANTALYA’DA yapılan Anatolian Rally’de Subaru marka arabasıyla yarışan Ercan Kazaz birinci oldu. Geçen yılın şampiyonu ve bu yılın ilk iki ayak birincisi Serkan Yazıcı’nın önceki gün yarış dışı kalmasından sonra fazla zorlanmayan Kazaz’ın ardından Ali Ersin ikinciliği, Volkan Işık ise üçüncülüğü elde etti. Anatolian Rally’i 43 araçtan sadece 14’ü tamamlayabildi. 
     
Ülker mağlup      YENİ sezon hazırlıklarını Slovenya’da sürdüren Ülkerspor, ilk özel maçında Krka Novo Mesto takımına 86 - 81 yenildi. Sakatlığı bulunan Joseph Blair’in oynatılmadığı karşılaşmanın ilk yarısını 45 - 42 önde tamamlayan Turuncu -Yeşilliler, bu üstünlüklerini koruyamadılar. Ülkerspor, 15 - 16 Eylül tarihlerinde düzenlenecek ve Siena İtalya , AEK Atina Yunanistan ile Cibona Zagreb Hırvatistan takımlarının da katılacağı turnuva için İtalya’ya gidecek. 
     
Filede Preveze zaferi      VOLEYBOL Genç Erkek Milli Takımımız, Yunanistan’ın Preveze kentinde yapılan Balkan Şampiyonası’nda zirveye çıktı. Finalde ev sahibi Yunanistan’ı çekişmeli geçen maç sonunda 3 - 2 mağlup etmeyi başaran Genç Milliler, Balkan Şampiyonluğu’na ulaştı. Turnuvada Romanya üçüncü, Yugoslavya da dördüncü sırayı aldı. 
     
ODTÜ şampiyon      YILDIZLAR ve Gençler Sutopu birinciliğinde yıldızlarda Kınalıada, gençlerde ise ODTÜ yenilgisiz şampiyon oldular. Adana Atatürk Yüzme Havuzu’nda yapılan şampiyonada yıldızlarda ikinciliği TOFAŞ, gençlerde ise Çukobirlik elde etti. 
     
Kürekte gençler Balkan üçüncüsü      BULGARİSTAN’IN Plovdiv kentinde yapılan Balkan Gençler Kürek Şampiyonası’nda Türkiye takım halinde 3. oldu. Milli Takım, bir birincilik, iki ikincilik, yedi de üçüncülük elde etti. Türkiye’ye tek altın madalyayı tek çifte kategorisinde Mete Yeltepe kazandırdı. 
     



 SPOR 
























</TEXT>
</DOC>
