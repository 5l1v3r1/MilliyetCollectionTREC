<DOC>
<DOCNO> 148389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo05.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da Süper Lig için ekonomik seferberlik 
</HEADLINE>
<TEXT>

     İkinci Lig A Kategorisi'nde mücadele eden Konyaspor'un Kulüp Başkanı Mehmet Köseoğlu, halen lider durumdaki takımın Süper Lig'e yükselebilmesi için ekonomik seferberliğe ihtiyaç duyulduğunu söyledi. 
     Köseoğlu, Konya Büyükşehir Belediyesi'nde düzenlediği basın toplantısında, sezon başında yaklaşık 6 trilyon lira borçla devraldıkları Konyaspor'un mali durumunu düzelttiklerini, takımın sezon sonuna kadar hiç bir borcu kalmayacağını kaydetti. 
     Büyük bir özveri ile çalışan yönetimin elindeki tüm imkanları kullanarak, takımın maddi yönden problem yaşamaması için tüm olanakları değerlendirdiğini belirten Köseoğlu, ''Ancak aylık 250 milyar lira sabit gideri olan ve halen grubunda lider durumdaki bir takımın, başarısını sürdürebilmesi için yeni ve sürekli mali desteğe ihtiyacı var'' dedi. 
     
     BU SON FIRSAT 
     Son 10 yıldır şampiyonluğu ''kıl payı'' kaçıran Konyaspor'un, bunca emekle geldiği noktada yeni bir hayal kırıklığını kaldıramayacağını belirten Köseoğlu, ''Kalan 7 maçı da kazanmak için dopinge ihtiyacımız var. Futbolda doping ise futbolcuya mümkün olduğu kadar fazla prim vermekle olur. Halen lider durumdaki takımın Süper Lig'e yükselebilmesi için ekonomik bir seferberliğe ihtiyacımız var'' diye konuştu. 
     Mevcut yönetimin kayyuma giden takımı devralırken Konya Valiliği'nde düzenlenen ''Olağanüstü Zirve Toplatısı''nda, bir çok sanayici ve işadamının Konyaspor yönetimine her türlü maddi desteği vermeye hazır olduklarını söylediğini hatırlatan Köseoğlu, kendilerine verilen sözlerin büyük bir çoğunluğunun yerine getirilmediğini söyledi ve bu kişi, kuruluşları vakit geç olmadan, Konyaspor'un en ''dar'' zamanında harekete geçmeye çağırdı. 
     
     HER ÇALIŞANDAN 3 MİLYON 
     Konyaspor'un mali çarkını döndürebilmesi ve önümüzdeki kritik maçlarda futbolculara gerekli primleri ödeyebilmesi için çeşitli çalışmalar yaptıklarını ifade eden Köseoğlu, şunları kaydetti 
     ''Konya'da 80 bin kamu çalışanı bulunmaktadır. Konya'daki kamu çalanlarının maaşlarından Konyaspor'a 3 milyon lirayı geçmeyecek yardım parası kesilmesi için Konya Valiliği nezdinde resmen girişimde bulunduk. Valimiz Ahmet Kayhan da teklifimize sıcak baktı ve gerekli prosedür işlemlerinin ardından isteğimizi yürürlüğe koyacağını söyledi. Böylece, bir sigara parası bile olmayan parayla her ay Konyaspor'a 240 milyar lira kazandırmış olacağız.'' Konyaspor için bir diğer gelir kaynağının ise bilet ücretleri olduğuna dikkat çeken Köseoğlu, zaten çok düşük olan bilet ücretlerine bir milyon lira zam yaptıklarını ifade etti. 
     





</TEXT>
</DOC>
