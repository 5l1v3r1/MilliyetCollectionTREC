<DOC>
<DOCNO> 149139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sonspo10.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Kupası'nda erken final Efes Pilsen-Ülker... 
</HEADLINE>
<TEXT>

     Basketbolda bu yıl 18. kez düzenlenen Erkekler Türkiye Kupası'nda ''Dörtlü Final'' eşleşmeleri, İstanbul'da yapılan kura çekimiyle belli oldu. 
     Kupada çeyrek final maçları sonunda son 4'e kalan Efes Pilsen, Ülkerspor, Türk Telekomspor ve Galatasaray kulübü yetkililerinin katıldığı kura çekimi, The Marmara Oteli'nde gerçekleştirildi. 
     Çekilen kura sonucunda, Ankara'da ASKİ Spor Salonu'nda düzenlenecek ''Dörtlü Final''in ilk gününde, 25 Nisan Cuma günü Türk Telekomspor ile Galatasaray, Efes Pilsen ile de Ülkerspor takımları karşı karşıya gelecek. İlk günün galipleri, 27 Nisan Pazar günü finalde karşılaşacak. 
     İlk gün maçlarından birincisi saat 16.45'te, ikincisi ise 19.00'da başlayacak, bu sıralama daha sonra belli olacak. Final maçının başlangıç saati ise 16.00 olarak belirlendi. 
     Kanal D'den naklen yayınlanacak ''Dörtlü Final'' maçlarına Sütaş firması sponsorluk yapacak. 
     





</TEXT>
</DOC>
