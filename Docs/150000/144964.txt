<DOC>
<DOCNO> 144964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun05.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ı İsrail teknolojisiyle vuruyor 
</HEADLINE>
<TEXT>

     ABD Başkanı George W. Bush'un, Arap ülkelerinin tepkisini çekmemek amacıyla İsrail'in Irak savaşı dışında kalmasını istemesine karşın Amerikalılar Irak'a karşı savaşta İsrail tarafından geliştirilmiş teknolojiden vazgeçemiyorlar. 
     Amerikan ordusunun Irak savaşında kullandığı İsrail teknolojisine dayalı sistemler arasında, kara kuvvetlerinin yararlandığı pilotsuz küçük uçaklardan deniz kuvvetlerinin elindeki Harrier uçaklarının hedef bulma sistemlerine ve hava kuvvetlerinin F-15 uçaklarının yakıt depolarına kadar kadar pek çok sistem yer alıyor. 
     
     İSRAİL YAPISI FÜZELER 

     Uzmanlar, Amerikan uçaklarının İsrail yapısı füzeler kullandıklarını da belirttiler. Iraklı yetkililer bir süre önce ''yıkıntılar arasında İsrail yapısı füze ve roket parçalarına rastladıklarını'' belirterek, ''İsrail'in savaşa karıştığını'' öne sürmüşlerdi. 
     ''Jane's Defense Weekly'' dergisi de, İsrail'in askeri teknoloji geliştirme açısından Rusya'nın bile önüne geçtiğini ve tüm dünyada 3. sırada geldiğini yazdı. 
     İsrail yapısı silahların benzerlerinden çok daha üstün olduğu ve fiyatlarının makul seviyede bulunduğu ifade ediliyor. 
     Amerikan B-52 bombardıman uçaklarının kullandıkları silahlar arasında, İsrail yapısı ''Popeye'' füzeleri de bulunuyor. Havadan-yere atılan bu füzeler, İsrail hükümetinin kısmen ortak olduğu ''Rafael'' şirketince üretiliyor. Amerikan ordusunun elindeki Hunter insansız hava aracının da ''İsrael Aircraft İnd.'' firmasınca geliştirildiği kaydedildi. Bu araç özellikle tankları vurmakta kullanılıyor. 
     
     TANKLARIN BEYNİ 

     Amerikan ''Bradley'' tanklarında kullanılan bilgisayarların da İsrail ''Elbit Systems'' firmasınca üretildiği kaydedildi. Tankların koruyucu zırhının ise yine ''Rafael'' firmasınca yapıldığı bildiriliyor. Yine Rafael tarafından tasarlanan nokta atışı yapma kapasitesine sahip hedef bulma aygıtlarının da AV-8B Harrier, F-15 ve F-16 uçaklarına monte edildiği ifade edildi. 
     Amerikan Comanche helikopterlerindeki laser hedef bulma mekanizmalarıyla çok-başlıklı roketatarlar ve havanların da İsrail malı oldukları kaydediliyor. Bu silahların, İsrail firmalarının ABD'deki yan kuruluşlarınca üretildikleri öğrenildi. 
     




</TEXT>
</DOC>
