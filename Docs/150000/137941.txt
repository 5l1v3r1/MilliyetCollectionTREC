<DOC>
<DOCNO> 137941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko13.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya borsalarında kriz gölgesi... 
</HEADLINE>
<TEXT>

     Dünya borsalarında geçen yıl hisse senedi alım satımından oluşan toplam işlem hacminde 6.4 trilyon dolarlık gerileme yaşandı. 
     Dünya Borsalar Federasyonu WFE üyesi 45 borsanın hisse senedi piyasalarında 2001'de 38 trilyon 855 milyar 368.1 milyon dolar olarak gerçekleşen işlem hacmi, 2002'de yüzde 16.5 kayıpla 32 trilyon 4 milyar 207.5 milyon dolara indi. 
     Geçen yıl dünya borsaları arasında endeks bazında yüzde 91.20 ile en fazla yükseliş kaydeden Arjantin'in Buenos Aires Borsası, hacim açısından en fazla kayba uğrayan borsa oldu. Buenos Aires Borsası'ndaki işlem hacmi yüzde 81.9 kayıpla 1 milyar 365.8 milyon dolara düştü. 
     Meksika borsasındaki hacim yüzde gerileyerek, 32.7 milyar dolara, Amsterdam, Brüksel, Lizbon ve Paris borsalarının dahil olduğu Euronext yüzde 38 kayıpla, 1 trilyon 987 milyar 199.1 milyar dolara indi. 
     Toplam hacim itibariyle en büyük borsa konumunda bulunan New York Borsası'ndaki NYSE işlem hacmi ise yüzde 1.7 gerileyerek, 10 trilyon 311 milyar 155.7 milyon dolara düştü. 
     Trilyon doları aşan işlem hacmine sahip borsalardan Nasdaq'da hacim yüzde 33.7 kayıpla 7 trilyon 254 milyar 595.3 milyon dolar, Londra'da yüzde 12.1 kayıpla 3 trilyon 998 milyar 461.6 milyon dolar olarak gerçekleşti. Tokyo'da hacim yüzde 5.7 kayıpla 1 trilyon 565 milyar 824.5 milyon dolara, Almanya'da yüzde 16.1 kayıpla 1 trilyon 207 milyar 977.1 milyon dolara geriledi. 
     İşlem hacmi toplamında 45 borsa arasında 21. sırayı alan İstanbul Menkul Kıymetler Borsası'ndaki İMKB işlem hacmi de geçen yıl yüzde 9.6 kayba uğradı. İMKB Hisse senetleri piyasasında oluşan hacim 78 milyar 268.8 milyon dolardan, 70 milyar 767 milyon dolara düştü. 
     
     15 BORSA İŞLEM HACMİNİ ARTIRDI 
     Kayıp yaşayan 30 borsaya karşın 15 borsada işlem hacmi yüzde 1 ile yüzde 107 arasında değişen oranlarda arttı. 
     Düşük işlem hacimli Colombo Borsası yüzde 107 artışla 318 milyon dolara, Tahran Borsası yüzde 90.5 artışla 2 milyar 70.2 milyon dolara ulaştı. Kore Borsası'ndaki hacim yüzde 55.8 artışla 592 milyar 838.5 milyon dolara çıktı. 
     Artış oranı Kuala Lumpur'da yüzde 55.3, İrlanda'da yüzde 47.5, Jakarta'da yüzde 37.0, Tayland'da yüzde 33.1, Slovenya'da yüzde 28.7, Lima'da yüzde 27.2, Budapeşte'de yüzde 22.8, Avustralya'da yüzde 21.1, Tayvan'da yüzde 16.2, Johannesburg'da yüzde 12.8, Malta'da yüzde 3.6 ve İsviçre'de yüzde 1.0 olarak belirlendi. 
     





</TEXT>
</DOC>
