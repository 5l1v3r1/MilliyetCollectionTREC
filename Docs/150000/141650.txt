<DOC>
<DOCNO> 141650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/soneko04.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Suudi Arabistan'da... 
</HEADLINE>
<TEXT>

     Devlet Bakanı Kürşad Tüzmen, Cidde'de, Suudi Arabistan Ticaret Bakanı Usame Bin Fakih ile görüştü. 
     Tüzmen, Fakih ile görüşmesinde, ticari ilişkilerin geliştirilmesi için hükümetlerarası işbirliğinin hızlandırılmasını istedi. İki ülke arasında çalışmaları süren yatırımların karşılıklı teşviki, çifte vergilendirmenin önlenmesi, gümrük işbirliği, veterinerlik ve taşımacılık anlaşmalarının imzalanmasıyla ticari ilişkilerin ivme kazanacağını belirten Tüzmen, Türk taşımacılarının, Suudi Arabistan'da karşılaştığı sorunları da dile getirdi. 
     Frigofrik soğutuculu Türk kamyonlarının, Suudi Arabistan'a giriş yasağının kaldırılmasını isteyen Tüzmen, Türk tırlarının, Suudi gümrüklerindeki işlemlerinin de çok uzun sürdüğünü söyledi. 
     Suudi gümrüklerinde, yükleme boşaltma sırasında meydana gelen hasarlar için bunda kusurları olmadığı halde Türk tırlarına ceza kesildiğini belirten Tüzmen, bu cezaların kaldırılmasını istedi. 
     Tüzmen, siyasi iradeyle çok kısa sürede çözülebilecek bu sorunların kaldırılmasıyla, ikili ticaretin, iki tarafın yararına olarak çok kısa sürede büyük artış göstereceğini bildirdi. 
     Suudi Bakan Usame Bin Fakih de, ilişkilerin her alanda gelişmesinin kendilerinin de arzusu olduğunu vurguladı. 
     Fakih, iki ülke girişimcilerinin, karşılıklı ticarette karşılaştıkları güçlüklerin de işbirliği içinde ortadan kaldırılabileceğini söyledi. 
     





</TEXT>
</DOC>
