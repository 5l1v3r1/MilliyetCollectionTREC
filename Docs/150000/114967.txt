<DOC>
<DOCNO> 114967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/25/siyaset/siy02.html </URL>
<DATE> 2002/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yankesiciler, protestolar, öpücükler bunalttı 
</HEADLINE>
<TEXT>
Derviş’e acil’ koruma 
Siyasete girdikten sonra halkın arasına karışan Derviş, meydanlardaki "ilgi"ye dayanamadı ve korumalarını tekrar yanında bulundurma kararı aldı 
     EZELHAN ÜSTÜNKAYA Ankara 

     Siyasete girdikten sonra protestolardan, miting meydanlarındaki yankesicilerden ve vatandaşların sürekli kendisini öpmeye çalışmasından bunalan Kemal Derviş, korumalarını tekrar yanında bulundurma kararı aldı. CHP’li Derviş, bundan böyle mitingler de dahil olmak üzere her yere korumalarıyla gidecek. 
     Derviş’in bu kararı almasında çeşitli kesimlerden kendisine yönelik tepki ve protestolar etkili oldu. Siyasete girdikten sonra halkın arasına karışan Derviş, ilk moral bozukluğunu Kapalıçarşı ziyareti sırasında yaşadı. Esnafın AKP lehine slogan atarak tepki göstermesi nedeniyle morali bozulan Derviş, önceki gün de Marmara Üniversitesi’nde katıldığı panelde TKP’li öğrenciler tarafından protesto edildi. 
     Derviş, hayatında ilk kez çıktığı seçim meydanlarında yankesicilerle de tanıştı. Derviş, İzmir mitinginde, konuşma yapılacak platforma giderken gözlüklerini çaldırdı. 
     Alışık olmadığı "vatandaş ilgisi" de, Derviş’in bu kararı almasında etkili oldu. Miting yapılan illerde, seçim otobüsünden konuşmaların yapılacağı platforma geçene kadar vatandaşların "sıkıca sarılması" ve "sürekli öpmeye" çalışması karşısında zor durumda kalan Derviş’i CHP Gençlik Kolları üyeleri korumaya çalışıyordu. 
     Derviş, son olarak İzmir mitinginde sırtına asılı vaziyette kendisini öpmeye çalışan bir kişi karşısında ne yapacağını şaşırmıştı. 
     Siyaset arenasına yeni yeni ısınan Derviş, diğer partililerden "farklı görüntü" vermek istemediği için Ankara’da kalan korumalarını artık her gittiği yere götürme kararı aldı. 
     



 SİYASET 


















</TEXT>
</DOC>
