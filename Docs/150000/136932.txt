<DOC>
<DOCNO> 136932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/son/sondun32.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'deki gösteriye yaklaşık 500 bin kişi katıldı... 
</HEADLINE>
<TEXT>

     Almanya'nın başkenti Berlin'de, ''Irak'a Karşı Savaşa Hayır'' sloganıyla düzenlenen barış gösterisine yaklaşık 500 bin kişinin katıldığı bildirildi. 
     Almanya'da 2. Dünya Savaşı'nın sonundan bu yana düzenlenen en büyük barış gösterilerinden biri olduğu belirtilen gösteriye, Çevre Bakanı Jürgen Trittin ile Tarım ve Tüketiciyi Koruma Bakanı Renate Künast'ın yanı sıra Federal Meclis Başkanı Wolfgang Thierse de katıldı. 
     Gösteri sırasında Reinhard Mey ve Konstantin Wecker gibi tanınmış bazı Alman şarkıcılar barış şarkıları söyledi. Gösteride yapılan konuşmalarda da savaşın kötülükleri vurgulandı ve federal hükümetin barış yanlısı tutumunun desteklenmesi çağrısında bulunuldu. 
     Almanya çapında diğer bazı kentlerde yapılan gösterilere de yaklaşık 100 bin kişinin katıldığı bildirildi. 
     





</TEXT>
</DOC>
