<DOC>
<DOCNO> 107816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/16/siyaset/siy05.html </URL>
<DATE> 2002/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansu Çiller’i eleştirdi DYP’den aday oldu 
</HEADLINE>
<TEXT>

     MERT İLKUTLUĞ İzmir DHA 

     DYP Genel Başkanı Tansu Çiller’in ekonomiyle ilgili projelerini "Zihni Sinir Projeleri" diye değerlendiren bankacı ve öğretim üyesi Dr. Ayşe Bener, DTP kontenjanından DYP İzmir 1. bölge üçüncü sıra milletvekili adayı oldu. Bener, DTP Genel İdare Kurulu üyesiydi. 
     DYP ile ittifakı destekleyenler arasında olduğunu belirten Bener, Çiller’le ilgili eleştirilerinin yanlış değerlendirildiğini savundu. 
     Bener, 12 Ağustos tarihli Milliyet Gazetesi’nde yayımlanan Derya Sazak’ın yaptığı röportajda, "Çiller siyasete atılırken UDİDEM diye bir proje ortaya atmıştı. İki anahtar falan. Sonrası malum..." sorusuna, "Keşke o kadar basit olsa. Bizim öyle Zihni Sinir Projelerimiz’ yok. Tamamen gerçekçi, yere basan hedeflerimiz var" yanıtını vermişti. Bener, bu söyleşinin hatırlatılması üzerine, "Benim eleştirilerim Çiller’in şahsına değil. Problemlerin çok ağır olduğu, çözümü için etraflıca düşünülmesi gereğini ifade etmiştim. Son zamanlarda Sayın Çiller de devamlı aynı şeyleri ifade ediyor" diye konuştu. 
     



 SİYASET 















</TEXT>
</DOC>
