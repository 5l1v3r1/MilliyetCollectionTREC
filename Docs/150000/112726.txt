<DOC>
<DOCNO> 112726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/13/son/sondun16.html </URL>
<DATE> 2002/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye, ABD'yi protesto etti... 
</HEADLINE>
<TEXT>

     Suriye, Rusya ile nükleer işbirliği yaptığı yönünde iddialarda bulunan ABD'yi protesto etti. 
     Resmi SANA ajansının haberine göre, ABD'nin Şam Büyükelçisi Theodore Kattouf'u çağıran Suriye Dışişleri Bakanlığı, söz konusu iddialar hakkında resmi açıklama talebinde bulundu. 
     Dışişleri Bakanlığı'nın açıklamasında, iddiaların, Suriye'nin Nükleer Silahların Yayılmasının Önlenmesi Anlaşması'nı imzaladığı ve Uluslararası Atom Enerjisi Ajansı'ndan sık sık heyet kabul ettiği bir dönemde ortaya atılmasının ''dikkat çekici'' olduğu kaydedildi. 
     Bu heyetlerin raporlarının, ''Suriye'nin nükleer programının barışa adandığını'' gösterdiği ifade edilen açıklamada, iddiaları ortaya atan ABD Dışişleri Bakan Yardımcısı John Bolton eleştirildi. 
     Açıklamada, ''ABD ile İsrail'in askeri işbirliği yapması ve ABD'nin İsrail'in nükleer programına sessiz kalmasından ötürü'' Suriye'nin duyduğu ''üzüntü'' dile getirildi ve İsrail, nükleer tesislerini Uluslararası Atom Enerjisi Ajansı'nın denetime açmamak ve bölgede nükleer silahlara sahip tek ülke olmakla suçlandı. 
     ABD'nin Şam Büyükelçisi Theodore Kattouf, konuya ilişkin açıklama yapmadı. 
     ABD Dışişleri Bakan Yardımcısı John Bolton, Suriye ve İran'ın, nükleer ve füze programlarında Rus teknolojisinden yararlandıklarını iddia etmişti. 
     





</TEXT>
</DOC>
