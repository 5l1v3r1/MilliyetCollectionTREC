<DOC>
<DOCNO> 108854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/21/son/soneko03.html </URL>
<DATE> 2002/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta 
</HEADLINE>
<TEXT>

     Uluslararası piyasalarda ABD Doları ve Japon Yeni diğer önemli paralar karşısında gerilerken altın fiyatları yükseldi. 
     Uluslararası borsalar Irak'a karşı şiddetlenen ABD tehdidinin gölgesinde bir hafta geçirdi. 
     Savaş hazırlıklarınun yoğunlaştığı bir ortamda Japonya'da toplanan Petrol İhraç Eden Ülkeler Örgütü OPEC petrol bakanlarının petrol arzının artırılması yönündeki çağrılara kulak tıkayarak üretim düzeyini değiştirmemesi, petrolün varil fiyatının 30 dolar sınırı yakınlarında kalmasına neden olarak piyasaların huzursuzluğunu daha da artırdı. 
     İsrail ile Filistin gerginliğinin tırmanması da borsalar için ayrı bir endişe kaynağı olmaya devam etti. 
     Uluslararası durumla ilgili olumsuz beklentiler ve güçlenen savaş beklentisi, kriz durumlarında ''güvenli sığınak'' olarak görülen altın fiyatlarının yükselmesine yol açarken ABD Doları'nın gerilemesine neden oldu. 
     Japonya'da hükümetin istikrar politikasının başarısıyla ilgili kuşkular da Japon Yeni'nin değerini aşındırdı. 
     
     MENKUL KIYMET PİYASALARI 
     Irak'a karşı yoğunlaşan savaş hazırlıklarından, şirketlerin 3. çeyrekteki karlılıklarıyla ilgili olumsuz beklentilerden, Petrol İhraç Eden Ülkeler Örgütü'nün OPEC üretim artışı yapmamasıyla petrolün varil fiyatının 30 dolara dayanmasından ve ABD ekonomisiyle ilgili açıklanan olumsuz verilerden bunalan New York Borsası, haftayı önemli düşüşle tamamladı. 
     Dow Jones Endeksi özellikle Perşembe günü uğradığı kayıplarla 8 bin puanın altına düştü. Hafta içinde 326.67 puan ya da yüzde 3.9 kayba uğrayan endeks 7,986.02 puanda kapandı. 
     Ağırlıklı olarak yüksek teknoloji şirketlerinin hisse senetlerini izleyen Nasdaq Endeksi de haftayı yüzde 5.4 ya da 70.31 puan kayıpla 1,221.09 puanda tamamladı. 
     Japonya'da ise ekonomininin genel durumuna ilişkin kaygıların yenin değerini aşındırmasına rağmen, Merkez Bankası'nın banka sistemine desteğini artıracağını açıklaması Tokyo Borsası'nı yükseltti. 
     Tokyo Borsası'nın temel göstergesi Nikkei Endeksi hafta içinde 131.70 puan ya da yüzde 2.59'luk yükselişle 9,481.08 puan oldu. 
     





</TEXT>
</DOC>
