<DOC>
<DOCNO> 124817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/son/sonspo14.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat Oğuz Çetin'in ilk maçında galip gelememesine üzüldük... 
</HEADLINE>
<TEXT>

     Fenerbahçe'nin, Oğuz Çetin yönetiminde çıktığı ilk maçta Göztepe karşısında puan yitirmesi yöneticiler arasında üzüntü yarattı. 
     Asbaşkan ve kulüp sözcüsü Atilla Kıyat, teknik sorumlu Oğuz Çetin'in, takımın başında çıktığı ilk maçta galibiyet elde edememesinden dolayı üzüntü duyduklarını belirterek, ''Uzun bir lig maratonunda kaybolan 2 puana üzülmedik. Oğuz'un yeni görevine başladığı ilk gecede galibiyet daha etkili olurdu. Bu olmadığı için üzütü duyduk'' dedi. 
     Çetin'in, yapacağı çalışmalarla sarı-lacivertli takımı daha iyi günlere taşıyacağına inandıklarını vurgulayan Kıyat, ''Lig maçlarında her türlü sonuç mümkün. Kendi evimizde alacağımız bir galibiyet daha iyi moral sağlayabilirdi. Ancak olmadı'' diye konuştu. 
     
     ''SEYİRCİ TEPKİSİNDE BİRAZ DA PROVAKASYON GÖRÜYORUM'' 
     Puan kaybı nedeniyle taraftarların üzülmekte haklı olduğunu belirten Kıyat, Göztepe maçı sonrası yönetim kurulunu istifaya çağıran seyircinin tepkisinde provakasyon olabileceğini ileri sürdü. 
     Taraftarların, Konyaspor ve Diyarbakırspor maçlarında elde edilen kötü sonuçlara karşın dün akşam yapılan maça olan ilgisinin sevindirici olduğunu anlatan Kıyat, ''Beklenen futbol, daha doğrusu gol gelmeyince seyircide bir tepki oluştu. Ama ben yürekten gelen bir tepki olmadığını, kızgınlıkla yapıldığını düşünüyorum. Maalesef birazda provakasyon görüyorum'' diye konuştu. 
     
     ''FENERBAHÇE'NİN BAŞARILI OLMASINI İSTEMEYENLER VAR'' 
     Fenerbahçe camiasının bütünleşmesi gereken bir dönemde olduğunu savunan Kıyat, şöyle devam etti 
     ''Takımın başına camiadan birisinin getirilmesi ve yeni bir dönemin başlamış olması nedeniyle, mantıken tepkilerin olmaması gerektiğini düşünüyorum. Ama maalesef dışarıdan Fenerbahçe'nin başarılı olmasını istemeyen, Fenerbahçe'nin başına geçmeyi düşünenler var. Bunların provakasyonunu da görüyorum. Ancak Fenerbahçe'de bütünleşme zamanı. Yeni bir teknik direktörün göreve başladığı bir dönemde olmaması gereken şeyler oluyor.'' 
     





</TEXT>
</DOC>
