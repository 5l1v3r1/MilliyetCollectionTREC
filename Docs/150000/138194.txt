<DOC>
<DOCNO> 138194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/21/son/soneko12.html </URL>
<DATE> 2003/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD İstanbul'da toplandı... 
</HEADLINE>
<TEXT>

     Ekonomik İşbirliği ve Kalkınma Teşkilatı OECD Maliye, Bütçe ve Girişimcilik Faaliyetleri Bölüm Başkan Yardımcısı Rainer Geiger, Türkiye'ye gelen yabancı sermaye miktarının çok az olduğunu belirterek, bunun nedenlerini araştırmak istediklerini söyledi. 
     OECD ve Türk İşbirliği Kalkınma Ajansı TİKA tarafından kurulan OECD İstanbul Çoktaraflı Özel Sektörü Geliştirme Merkezi'nin İcra Kurulu toplantısı öncesi, basın toplantısı düzenlendi. 
     Rainer Geiger, toplantıda, OECD olarak Türkiye'yi çok önemli bir stratejik ortak olarak gördüklerini belirterek, İstanbul'daki merkezin de uluslararası işbirliği açısından büyük rol oynadığını bildirdi. 
     Merkezin dün yapılan denetleme kurulu toplantısında ele alınan konuları da anlatan Geiger, kamu ile özel sektör arasındaki diyalogu geliştirmede katkıları bulunması düşünülen bir ''İstanbul İş Forumu'' oluşturulması için çalışmaların sürdürüldüğünü açıkladı. 
     
     KARADENİZ YATIRIM İNİSİYATİFİ 
     Güneydoğu Avrupa Yatırım Paketi'nden esinlendikleri ''Karadeniz Yatırım İnisiyatifi''ni devreye sokmaya karar verdiklerini duyuran Geiger, bu oluşumla bölge ülkelerindeki yatırım ortamını geliştirmek için çalışmalar yapacaklarını, faaliyetleri daha sonra Kafkaslar ve Orta Asya'ya yaymayı planladıklarını söyledi. 
     Yolsuzlukla mücadelenin de ele alacakları konular arasında bulunduğunu belirten Geiger, İstanbul'daki merkezin 2004 yılındaki 10. yıl kutlamasını, bir zirve toplantısı ile gerçekleştireceklerini bildirdi. 
     Yatırım ortamının geliştirilmesine büyük önem verdiklerini anlatan Rainer Geiger, ''Türkiye'ye gelen yabancı sermaye miktarı, benzer ülkelerle kıyaslandığında çok az. Bunun nedenlerini araştırmak istiyoruz. Bu yönde çeşitli temaslarda bulunacağız'' dedi. 
     Toplantıya katılan TİKA Başkanı Savaş Şafak Barkçin ise amaçları arasında, dünyada sadece Tokyo, Mexico City, Washington ve Berlin'de bulunan OECD enformasyon merkezleri arasında yer alacak İstanbul OECD Enformasyon Merkezi'nin kurulmasının bulunduğunu bildirdi. 
     Barkçin, İstanbul'daki merkezde bugüne kadar 145 toplantı ve seminer düzenlendiğini, bu faaliyetlere Avrasya coğrafyasında yer alan ülkelerden 3 bine yakın uzman ve yöneticinin katıldığını kaydetti. 
     





</TEXT>
</DOC>
