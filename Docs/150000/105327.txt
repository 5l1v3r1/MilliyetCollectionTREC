<DOC>
<DOCNO> 105327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/02/son/sonspo15.html </URL>
<DATE> 2002/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "İlhan Mansız konusunu kapatmamız lazım" 
</HEADLINE>
<TEXT>

     Milli Takımlar Teknik Direktörü Şenol Güneş, Slovakya ile yapacakları 12. Avrupa Şampiyonası 7. Eleme Grubu ilk maçının şu anda Dünya Kupası'ndan daha önemli olduğunu ve herkesin artık ayaklarının yere basması gerektiğini söyledi. 
     Şenol Güneş, milli takımın kamp yaptığı İstanbul Polat Renaissance Oteli'nde düzenlediği basın toplantısında, geride kalan 17. Dünya Kupası'nın ardından üzerlerinde büyük bir sorumluluk olduğunu ifade ederek, ''2004 Avrupa Şampiyonası elemelerinde başarılı olmak istiyoruz. Bugünden itibaren milli maçı gündeme sokmak ve bu heyecanı yaşamak amacındayız. Slovakya, Makedonya ve Liechtenstein maçlarında hedefimiz 9 puan almak, sonra da İngiltere ile final oynayacağız'' diye konuştu. 
     Slovakya'nın önemli bir rakip olduğunu anlatan Güneş, ''Teknik kapasiteleri iyi ve agresif oynayan bir takım. Bizim şu anda eksiklerimizin olması, Dünya Kupası'nın ardından ilk resmi maçımıza çıkacak olmamız, oyuncularımızın dalgalanmalar geçirmesi beni tedirgin ediyor. Ama bu sorunları elele verip aşacak güçteyiz'' dedi. 
     Güneş, Gürcistan ile yaptıkları hazırlık maçında umutlandığını ifade ederek, ''Ancak Slovakya maçı öncesi tereddütlerim var. Rakibimiz iyi bir kadroyla gelecek ve bizden daha fazla futbolcusu Avrupa'da oynuyor. Ama biz daha güçlüyüz ve inançlıyız. İstanbul'da oynayacağımız maçta, taraftarlarımızın bize destek olmasını istiyoruz'' diye konuştu. 
     Karşılaşmayı yönetecek İspanyol Nieto'nun iyi bir hakem olduğunu belirten Güneş, bu konuda sorun yaşamayacaklarını kaydetti. 
     
     ''GÜNÜ KURTARMAK ZORUNDA KALIYORUZ'' 
     Güneş, Dünya Kupası'nın ardından yeni bir döneme, yeni bir heyecanla başlamak istediklerini kaydederek, şunları söyledi 
     ''Dünyanın ve Avrupa'nın en iyi takımlarından olmak, dünya piyasalarına yeni oyuncular kazandırmak, iyi futbol oynamak, herkesin beğendiği örnek bir takım olmayı hedefliyoruz. Kendi kendini yöneten, başarısı için kendini motive eden, yeni oyuncuların yanı sıra geçmişte başarılı olan oyuncuların önünü açmak istiyoruz. Biz tarih yazmak değil, geleceği yazmak istiyoruz ama zaman zaman bırakın geleceği yazmayı günü kurtarmak zorunda kalıyoruz. Kin ve nefret duygularını ortadan kaldırmalıyız. Sorunlar olacaktır bugün olduğu gibi. Bunları aşacak gücümüz var. Bu dönemde daha fazla diyalog, daha fazla eleştiri, ancak daha da fazla övgüye ihtiyacımız var.'' Güneş, Slovakya maçı için yeni bir kadro oluşturduklarını, sakat futbolcuları ve sıkıntılarının bulunduğunu, ancak çekirdek kadronun da bu olacağını söyledi. 
     ''SADECE BEN KONUŞACAĞIM'' Bundan sonra takımla ilgili tüm bilgileri kendisinin vereceğini belirten Güneş, ''Çünkü konuşulanlar değişik şekilde aktarılıyor. Herkes konuşuyor, bir süre sonra konular karışıyor. Milli takım konusunda yetki bendedir. Ben hiçbir kulübün işine karışmıyorum. Herkes haddini ve yerini bilecek'' dedi. 
     Bir gazetecinin ''Televizyonda sizi eleştiren demeçler veriliyor. 'Milli Takım Şenol Güneş'in babasının çiftliği değil' deniyor. Siz bu konuya ne diyorsunuz '' sorusuna Güneş, ''Çiftlik olması için hayvanların olması gerekiyor. Bu kelimeyi kullanmak istemiyorum ve aynen geri iade ediyorum. Benim bulunduğum yerde özgürlükçü bir ortam vardır. Ancak kurallar koyarım, bu kurallara da en fazla ben uyarım'' diye yanıt verdi. 
     
     ''İLHAN MANSIZ KONUSUNU KAPATMAMIZ LAZIM'' 
     Slovakya maçı öncesi bir oyuncunun ön plana çıktığını ifade eden Güneş, İlhan Mansız olayının artık kapanmaması gerektiğini söyledi. 
     Güneş, bu konuda kendisinin sesli düşündüğünü ve gizli saklısının olmadığını vurgulayarak, şöyle devam etti 
     ''Kulüp ve oyuncu hata yaparsa bunu düzeltmek, bana ve onlara düşer. Biz hatayı hoşgörüyle karşılarız. Hatadan ders çıkaran oyuncunun önünün açık olduğunu daha önce de gördük. Bir oyuncuyu kazanmak kolay değildir. İlhan'ın ceza almasını istemiyordum, ama kurallarımız var. Bu kuralları çiğnetmeyiz. İlhan konusunda futbolcuyu uyarmak da bir cezadır. Adam yanlış yaptığı halde düzeltiyorsa, sorun olmaz ama düzeltmiyorsa kim olursa olsun istemem. Bu konuyu kapatmalıyız. Bundan sonra bu konu hakkında konuşulursa, kasti olur.'' Güneş, kadroya alınmayan oyuncuların bunu anlayışla karşılayacağını düşündüğünü ifade ederek, ''Bu bir hizmet yarışıdır. Önemli olan bu ülkenin başarısıdır. Bizler de gelip gideriz. Ogün ve Tayfun'a her zaman kapımız açıktır. Eğer gerek görürsek ileride onları yine kadroya alırız'' dedi. 
     
     '' B TAKIMINI BEN OLUŞTURMADIM'' 
     Medya mensuplarının, yeni oluşturulan B Milli Takım hakkındaki soruları üzerine Güneş, ''İkinci bir takım kurmayı düşünmüştüm ve onay gelmişti. Ben yetkililerle görüştüğümde başkanın sıcak bakmadığını söylediler. Daha sonra Almanya maçının tarihi belli oldu. Ben de bu kısa sürede hazırlık yapamayacağımı söyledim. Şimdi takım oluşturuldu ve yalnızca Almanya ile hazırlık maçı yapılacak'' diye konuştu. 
     Güneş, Fenerbahçeli kaleci Rüştü'ye izin verdiğini, bugün Almanya'ya giden milli kalecinin yarın kampa katılacağını söyledi. 
     Güneş, Dünya Kupası'ndaki başarıyı yeterli görmemek gerektiğini kaydederek, ''Ürettiğimiz pazarlamak ve geliştirmek yerine kırıp döküyoruz. Bu da futbol kültürümüzün olmamasından dolayı oluyor. Kazandığımız zaman hep beraber oluyoruz, kaybettiğimiz zaman yalnız kalıyoruz. Bugün tehlikenin boyutu fazla. Dünya Kupası'nda, Fransa ve Arjantin gibi takımlar ilk turda elendi. Benim Dünya Kupası'nda söylediklerim alınıp kitap yapılsa, futbolda 2 yıl ileri gideriz. Ama, 'konuşma özürlü, giyinmeyi bilmiyor' derseniz olmaz'' diye konuştu. 
     
     ''SAKATLIK VARSA, SORUMSUZLUK DA VARDIR'' 
     Bir gazetecinin, ''İlhan ve Hakan'ın sakatlığında gol sıkıntısı yaşanır mı '' biçimindeki sorusunu ise Güneş, şöyle yanıtladı 
     ''Bir oyuncunun sakatlığı varsa, onun sorumsuzluğu da vardır. Oyuncunun kendisine bakması lazım. Elimizde Ümit Karan var. İyi bir oyuncu. Maçın başında veya sonunda onu kullanabilirim. Ayrıca, Serhat ve Hasan'dan da yararlanabilirim. 2 forvetin hareketli oyunu ve orta alan oyuncularının katkısıyla kanatlardan yapılan ayağa ortalarla oynamaktan yanayım.'' Güneş, birçok oyuncunun Almanya'dan geldiğini de belirterek, ''Almanya bizim tarlamız. Bundan sonra da gelecek. Ayrıca, diğer Avrupa ülkelerinden de gelecek'' dedi. 
     Güneş son olarak, kendisinin Slovakya maçına hazır olduğunu, sorunları çözmek istediğini ama kimi zaman ellerinin, kollarının bağlı olduğunu sözlerine ekledi. 
     





</TEXT>
</DOC>
