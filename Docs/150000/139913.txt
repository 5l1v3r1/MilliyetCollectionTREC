<DOC>
<DOCNO> 139913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/son/soneko06.html </URL>
<DATE> 2003/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ameliyat ücreti, Şubat ayının zam şampiyonu... 
</HEADLINE>
<TEXT>

     İstanbul'da Şubat ayında en fazla fiyat artışı, yüzde 129.2 ile devlet hastanesi ameliyat ücretinde apandisit ve sezaryen görüldü. 
     Ameliyat ücretindeki artışı, yüzde 125.8 ile biber, yüzde 60 ile devlet hastanesi yatak ücreti 1. sınıf günlük ve yüzde 47.7 ile devlet hastanesi diş tedavi ücreti izledi. 
     Yılın 12 ayında ise fiyatları en çok artan ürünler yine yüzde 129.2 ile devlet hastanesi ameliyat ücreti, yüzde 103.4 ile limon, yüzde 93.8 ile örgü yünü ve yüzde 93.3 ile açık tribün maç giriş ücreti oldu. 
     İstanbul Ticaret Odası İTO Şubat ayında ve 12 aylık dönemde İstanbul'da perakende fiyatları en fazla artan maddeleri açıkladı. 
     Açıklamaya göre, geçen ay en yüksek artış, fiyatı 156 milyon liradan 357.5 milyon liraya çıkarak yüzde 129.2 artış kaydeden devlet hastanesi ameliyat ücretinde gerçekleşti. 
     
     ŞUBAT TABLOSU 
     Şubat ayında perakende fiyatı en fazla artan maddeler sağlık ve kişisel bakım ile yaş kuru sebze ve meyve grubunda oldu. 
     Fiyat artışları salatalıkta yüzde 45.5, boğaz köprüsü geçiş ücretinde binek otomobil yüzde 33.3, buzdolabında yüzde 24.7 ve kıvırcık salatada yüzde 24.1 olarak gerçekleşti. 
     Fiyatı en az artan ürünler arasında ise yüzde 2.6 ile su, bal ve zeytin, yüzde 2.7 ile alüminyum mutfak eşyası, yüzde 2.8 ile kaşar peyniri ve elma, yüzde 2.9 ile ayçiçeği çekirdeği yer aldı. 
     
     12 AYLIK SONUÇLAR 
     İTO'nun verilerine göre, 2002 Şubat ile 2003 Şubat arasındaki 12 aylık dönemde ortalama perakende fiyatı en fazla artan ürün, aylık bazda olduğu gibi yüzde 129.2 ile devlet hastanesi ameliyat ücreti oldu. 
     12 ay sonunda fiyatı çok artan ürünler arasında yüzde 85.5 ile koyun eti, yüzde 83.9 ile kemiksiz dana eti, yüzde 72.1 ile cam mutfak eşyası, yüzde 71.5 ile 5 ortalı defter ve yüzde 70 ile süt de bulunuyor. 
     Bu dönemde fiyatı en az artan ürünler ise yüzde 41.4 ile erkek süveteri, yüzde 42.1 ile erkek pantolonu, yüzde 42.9 ile uzun filtreli sigara, yüzde 43.1 ile kadın kazağı ve yüzde 43.8 ile taze fasulye olarak belirlendi. 
     
     İTO BAŞKANI YILDIRIM 
     İTO Yönetim Kurulu Başkanı Mehmet Yıldırım, fiyat artışlarına ilişkin olarak yaptığı açıklamada, Şubat ayında devlet hastanelerinde yüzde 130'lara varan ölçüde zam yapıldığını belirterek, ''Bunun, bütçe açıklarının kapatılmasına ne ölçüde çare olacağını merak ediyoruz. Kamunun aşırı zamları, bu hizmetlerden yararlanan bilhassa düşük gelirli kesimleri çok fena vuracaktır'' dedi. 
     Yıldırım, enflasyondaki düşüşü kamu kesiminin engellediğini savunarak, şu görüşleri dile getirdi 
     ''Kamu kesimi, bütçe açıklarını kapatmak sevdasına, kendi ürettiği mal ve hizmetlerin ücretlerine anormal zam yapmakta ve kendi bindiği dalı kendi kesmekte, ayrıca enflasyonla mücadelede samimi olmadığını da göstermektedir. 
     Piyasada genel anlamda talep yetersizliği ve genel fiyat artış seviyesinde gerileme görülürken, kamu tarafından sunulan bazı mal ve hizmetlere yapılan zamlar, enflasyonun daha belirgin bir şekilde düşmesini yavaşlatmaktadır.'' 
     





</TEXT>
</DOC>
