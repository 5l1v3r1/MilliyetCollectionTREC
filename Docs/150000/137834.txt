<DOC>
<DOCNO> 137834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/guncel/agun.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Irak 8 aşamada tamam 
</HEADLINE>
<TEXT>

Bush yönetiminin hazırladığı 18 aylık siyasi planın Türkiye için en önemli unsuru, "Irak’ta coğrafi esasa dayalı eyalet sisteminin kurulması"nı öngörmesi 
     SERPİL ÇEVİKCAN scevikcan milliyet.com.tr. 

     Operasyona vereceği destek karşılığı "Saddam sonrası Irak" konusunda ABD’ye "olmazsa olmaz" koşullar öne süren Ankara’ya, hassasiyetlerine uygun bir plan sunuldu. Mutabakat müzakerelerinin siyasi çerçevesini oluşturan plan, Irak’ta 18 ayda sivilizasyona geçişi öngörüyor. 
     Planın Türkiye açısından yaşamsal önem taşıyan unsurunu da, "Irak’ta coğrafi esasa dayalı eyalet sisteminin kurulması" oluşturuyor. ABD yönetiminin, Irak’ın yeniden yapılandırılması aşamasına gerek Kürt devleti oluşumu, gerek PKK eksenli güvenlik sorunları nedeniyle büyük önem veren Türkiye’nin kuşkularını gidermek amacıyla gönderdiği planda, operasyonun tamamı "Irak’ın kurtarılması" olarak nitelendiriliyor. 
     Plan şu aşamalardan oluşuyor 
     
     1- Operasyonun hemen ardından "askeri hükümet" kurulacak. Bu hükümetin başında, ABD kuvvetleri merkez komutanı Tommy Franks olacak. Askeri hükümet, Saddam rejiminin devrilmesinden sonra oluşacak kaotik ortamı stabilize edecek. 
     
     2- Aynı aşamada "geçici sivil hükümet" oluşturulacak. Bu hükümetin başkanlığına da Provide Comfort’ın ilk komutanı olan emekli korgeneral Jay M. Garner getirilecek. Geçici hükümetin görevi, sivil düzenin kurulması olacak. 
     
     3- Tek Irak ordusu ve tek Irak polisi oluşturulacak. Başta Kuzey Irak’taki gruplar olmak üzere "ordulaşmış" güvenlik güçlerinin kaotik ortamdan yararlanmasının önüne geçilecek. 
     
     4- Irak Danışma Konseyi kurulacak. Bu konsey, Irak’ın yeniden yapılandırılmasına ilişkin üst yapının oluşumunu sağlayacak. 
     
     5- Yargı Konseyi kurulacak. Bu konseyin işlevi de, operasyon sonrası hukuk düzeninin kurulması olacak. 
     
     6- Anayasa Konseyi kurulacak. Bu konsey yeni bir Irak Anayasası hazırlamakla görevli olacak. Bütün konseylerde olduğu gibi, Iraklı isimler de bu oluşumda yer alacak. 
     
     7- Plana göre yeni anayasa, operasyondan 18 ay sonra yapılacak genel seçimlerle birlikte halkoyuna sunulacak. Halk yeni yönetimine ve yeni anayasasına oy verecek. 
     
     8- Siyasi planın Türkiye açısından en önemli bölümünü oluşturan "coğrafi" yapılanma çerçevesinde, Irak’ın toprak bütünlüğünün korunması öngörülüyor. Türkmenler ve Kürtler başta olmak üzere, etnik değil coğrafi ayrışmayla bir çeşit eyalet sistemi kurulması planlanıyor. Yöneticilerin de seçimle göreve gelmesi planlanıyor. 
     
ABD, savaş sonrası Irak için yapılandırma’ timi kurdu Sarayların yerine hükümet binası...      BARKIN ŞIK Ankara 

     Washington’daki International Reource Group Uluslararası Kaynak Grubu tarafından oluşturulacak "değerlendirme timleri", Irak’ı yeniden yapılandırma planı kapsamında askeri birliklerin ardından Irak’a girerek alt ve üstyapı eksikliklerine ilişkin raporlar tutacak. Raporlar doğrultusunda yeniden yapılandırma başlayacak. Irak yönetiminin devrilmesinin ardından yeni hükümet için idare binaları oluşturulacak. Böylece Irak artık saraylardan değil, yeni hükümet binalarından idare edilecek. 
     
     RAPOR TUTACAKLAR 
     Değerlendirme timleri, yollar, köprüler, okullar, sağlık kuruluşları ve sivil işyerlerine ilişkin tespitlerde de bulunacak. Ayrıca operasyon sırasında vurulacak ilk hedefler arasındaki enerji sektörü de yeniden yapılandırılacak. 
     
Amerikalılar Dışişleri’nde      ANKARA Milliyet 

     Türkiye ile ABD arasında ekonomik, siyasi ve askeri işbirliği konusunda pazarlık sürerken, Dışişleri Bakanlığı’na bir anda 20 Amerikalı generalin gelmesi heyecan yarattı. General rütbesine yükselen 20 subayın ABD Savunma Bakanlığı Pentagon’un düzenlediği bir seminer programı çerçevesinde dün Ankara’ya geldiği öğrenildi. Ürdün ve İsrail gibi bölge ülkelerinde temaslarda bulunan çiçeği burnunda’ generaller, dün Dışişleri Bakanlığı’nı ziyaret etti. Aynı saatlerde Büyükelçi Deniz Bölükbaşı ile Marisa Lino başkanlığındaki heyetler arasındaki asker pazarlığı sürdüğünden 20 ABD’li generalin ziyareti büyük dikkat çekti. 
     



 GÜNCEL 


















</TEXT>
</DOC>
