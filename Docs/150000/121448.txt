<DOC>
<DOCNO> 121448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/28/dunya/dun03.html </URL>
<DATE> 2002/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Denetçiler görevde 
</HEADLINE>
<TEXT>

BM silah denetçileri dört yıl aradan sonra Irak’taki incelemelerine bir askeri tesisle başlarken, başkent Bağdat’ta hava saldırısı alarmı verildi 
     DIŞ HABERLER SERVİSİ 

     Yaklaşık dört yıl aradan sonra Irak’a dönen Birleşmiş Milletler silah denetçileri, dün bu ülkedeki ilk incelemelerini yaptı. İlk günkü denetimleri "iyi bir başlangıç" olarak nitelendiren BM Genel Sekreteri Kofi Annan, Bağdat yönetiminden tam işbirliği istedi. 
     Silah denetçilerinin Irak’ın kitle imha silahlarıyla ilgili hazırlayacağı rapor, Bağdat için hayati önem taşıyor. Irak’ın kitle imha silahı ürettiğinin kanıtlanması durumunda, bu ülkeye yönelik bir askeri operasyon seçeneği gündeme gelebilir. Silah denetçileri dün iki ayrı grup halinde iki tesiste baskın incelemelerde bulundu. İlk grup Bağdat yakınlarındaki bir askeri sanayi tesisini incelerken, diğer grup da bir grafit fabrikasını denetledi. Iraklı yetkililer, denetçilerle tam bir işbirliği yaptıklarını ve denetimlerin sorunsuz geçtiğini söyledi. 
     Denetçilerin mesaiye başladığı sıralarda, Bağdat’ta hava saldırısına işaret eden siren sesleri duyuldu. İlk siren sesinden on dakika sonra tehlike geçti sinyali verildi. 
     Iraklı bir yetkilisi, alarmın Bağdat üzerinde Batılı uçakların uçtuğu için verildiğini söyledi. Ancak bu açıklama, ABD ve İngiltere tarafından yalanlandı. 
     



 DÜNYA 














</TEXT>
</DOC>
