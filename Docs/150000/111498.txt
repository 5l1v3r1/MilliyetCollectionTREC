<DOC>
<DOCNO> 111498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/06/son/sontur17.html </URL>
<DATE> 2002/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller ''Kırat gitti hizmet durdu'' 
</HEADLINE>
<TEXT>

     DYP Genel Başkanı Tansu Çiller, Kuzey Irak'ta Kürt parlamentosunun toplandığını, bunun içinde Türkmenler'in olmadığını belirterek, ''Nasıl oluyor da bu hükümet sesini çıkarmıyor'' dedi. 
     Çiller, Eskişehir'de partisince düzenlenen mitingte halka hitap etti. 
     Parti otobüsünden vatandaşları selamlayarak, Odun Pazarı'ndaki miting meydanına gelen Çiller, konuşmasına, ''Eskişehir demokrasi bayrağından, kırattan iyi anlar'' diyerek başladı. Celal Bayar ve Adnan Menderes'in ilk demokrasi bayrağını Çifteler'de açtığını, Eskişehir'in özgürlükleri, demokrasiyi, kıratı ve hizmeti özlediğini söyleyen Çiller, ''Kırat gitti hizmet durdu'' dedi. 
     Çiller, sözlerini şöyle sürdürdü 
     ''Sizin isteklerinizi yapmak için buradayız. Birleşiniz dediniz işte genç Bayar, işte Sayın Türkeş burada. Menderes'in oğlu burada, selamını getirdim. Sayın Cindoruk'un selamını getirdik. Merhum Özal'ın misyonunu işaret ettiği Sayın Akbulut'un da selamını getirdik. Bunların bir anlamı var Siz istediniz, biz birleştik. Madem ki birleştik siz de sandıkta birleşeceksiniz. Kırat tek başına iktidar olacak.'' 
     
     ÇİFTÇİYE AF 
     Kendi dönemlerinde 2 kilogram buğday ile 1 litre mazot alındığını belirten Çiller, şimdi ise 1 litre mazotun 5 kilogram buğdayla alınabildiğini söyledi. Çiller, ekmeğin yarısından fazlasının gittiğini kaydederek, giden ekmeği vereceklerini, üzerine bir ekmek koyacaklarını ifade etti. 
     DSP Genel Başkanı ve Başbakan Bülent Ecevit'e verilen oyları geri isteyen Çiller, bu oyların ''zaten kırata ait olduğunu'' savundu. Çiller, ''Sakın ola yanılıp da altı oka oy vermeyin. Ecevit'e takılan Derviş, şimdi de altı oka takılmış yine geliyor'' diye konuştu. 
     ''Şeker kanununun, kotaların üzerinden traktörle ezip geçelim mi '' diye soran Çiller, kendi dönemlerinde çiftçilerin mahsulün üstüne bir de traktör aldıklarını söyledi. 
     Çiller, çiftçiye mali af müjdesi vererek, ''Öyle af filan değil, bu sizin hakkınızı vermek'' dedi. 
     Çiller, iktidara gelmeleri halinde SSK primlerini ve vergiyi indireceklerini kaydederek, bunu başkalarının da söyleyeceğini ancak kendilerinin farklı olduğunu savundu. 
     
     ''DERVİŞ ALDI GETİRDİ, DERVİŞ ALDI GÖTÜRDÜ'' 
     Çiller, 225 milyar dolar kaynak ve milli takım ruhuyla geldiklerini ifade etti. 
     Kaynağı yeniden vatandaşa vereceklerini kaydeden Çiller, ''Derviş aldı getirdi, Derviş aldı götürdü. Nereye götürdü Hortumlanan bankalara'' diye konuştu. 
     Çiller, konuşmasını şöyle sürdürdü 
     ''Nasıl oluyor da daha 5 yıl önce AB'ye giren bu ülke herkesin sonunda kalmış, Kopenhag kriterlerini yapmış. Bu hükümet Apo'yu yargı kararlarına rağmen 3.5 yıl oturmuş köşklerde saklamış. PKK sonra KADEK... KADEK silahlanıyor da bu hükümet sesini nasıl çıkarmıyor Kuzey Irak'ta Kürt parlamentosu toplanıyor bunun içinde Türkmenler yok. Nasıl oluyor da bu hükümet sesini çıkartmıyor.'' 
     
     ''AYAN BEYAN KORKAKLIK'' 
     Tansu Çiller, gençliğin Derviş politikaları nedeniyle işsiz kaldığını öne sürerek, Deniz Baykal ve Kemal Derviş ile bu işin olmayacağını, Kurtuluş Savaşı'nın dışarıdan getirilen kumandanlarla yapılamayacağını söyledi. 
     DYP Genel Başkanı Çiller, ''Başbakanı kim olacağı belli olmayan bir parti var ya. Onu açıkoturuma davet edeyim dedim gelmedi. Korkuyor kaçıyor. Baykal'ı çağırıyorum o niye kaçıyor '' diye sordu. 
     Davet ettiği parti liderlerinin ''bilgiden, bilginin gücünden ve hazırlıksız olmaları nedeniyle kaçtıklarını'' savunan Çiller, ''Korkunun ecele faydası bulunmadığını'' söyledi. Çiller, ''Sizin önünüzde tartışma yapalım. Hakkınızı arıyorum. Baykal'ı çağırıyorum. Gelsin bilgisini görelim. Bu ülkeyi nasıl idare edecek görelim. Kaçıyorlar. Bu ayan beyan korkaklık demektir'' diye konuştu. 
     Çiller, siyasetin ''korkakların ve korkutulmuşların'' işi olmadığını vurgulayarak, ''hesapları kitapları olmadığı için kaçtıklarını'' ileri sürdü. 
     Mağdur çoğunluğu kucakladığını ifade eden Çiller, alanda bulunanlardan DYP'yi tek başına iktidara getirmelerini istedi. 
     Çiller, şöyle konuştu 
     ''Sağınızda ak mı kara mı belli değil, Başbakanın kim olacağı belli değil. Devlet ile kavgalı bir macera var. Bu hakkı vermeye imkanınız yok. Öbür tarafta kim var. Sizi bu hale getiren, borçları alıp da hortumculara veren altı oka takılı bir Derviş var. Onlar da millet ile kavgalı. Bir de Doğru Yol var'' 
     
     TÜRKEŞ VE BAYAR'IN KONUŞMASI 
     Çiller'den önce parti otobüsünden vatandaşlara seslenen DTP eski Genel Başkanı Mehmet Ali Bayar, parti otobüsünün üstünde şarkıcı, türkücü olmadığını, halkın içinden çıkan insanların bulunduğunu söyledi. Bayar, ''Burada insanlar konser dinlemeye, öfke kusmaya gelmedi, hakkına hukukuna sahip çıkmaya geldiler'' diye konuştu. Gençlere ''kırata sahip çıkmaları'' çağrısında bulunan Bayar, ''Kıratın böğrüne, kıratın mührünü vurun'' diye konuştu. 
     ATP eski Genel Başkanı Tuğrul Türkeş de vatandaşlara hizmet etmenin, vatandaşların menfaatlerini gözetmenin merkez sağ partilere nasip olduğunu savunarak, şöyle konuştu 
     ''Sol ne zaman iş başına geldi çok laf konuştular, çok vaat verdiler. Açlık, sefalet, sıkıntı hem sol döneminde oldu. Bunlara geçit vermeyelim. Bu ülkeyi açlığa mahkum eden bu hükümetin üç ortağının layığını vereceksiniz.'' Çiller, konuşmasının ardından helikopterle partisince düzenlenen mitinge katılmak üzere Bolu'ya hareket etti. 
     





</TEXT>
</DOC>
