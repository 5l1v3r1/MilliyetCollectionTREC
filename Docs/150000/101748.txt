<DOC>
<DOCNO> 101748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/14/guncel/gun06.html </URL>
<DATE> 2002/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, Ağar’ı sordu 
</HEADLINE>
<TEXT>

ABD’de 11 Eylül’den dolayı tutuklanan Türkün iddiası 
     İBRAHİM SEZEN, MEHMET SOYKAN Samsun DHA 

     ABD’de 11 Eylül’de düzenlenen saldırıdan sonra şüpheli olarak gözaltına alınan ilk Türk Mehmet Aktaş döndüğü memleketi Samsun’da, saldırı nedeniyle FBI ajanlarınca 8.5 saat sorgulandığını, "Bana Arap arkadaşlarım olup olmadığını, Mehmet Ağar’ı tanıyıp tanımadığımı sordular" dedi. 
     38 yaşındaki Mehmet Aktaş, 12 yıl önce kaçak girdiği ABD’nin New Jersey kentine yerleşti. Burada uzun zaman kaçak olarak çalışan Aktaş, Elizabeth Slawinski ile arkadaş oldu. Amerikan vatandaşı olan Slawinski, 2 yıl önce Aktaş adına bijuteri mağazası açtı. Evlenme hazırlığı yapan Aktaş’ın New York’a 10 Eylül’de gitmesiyle başı da belaya girdi. Aktaş, başına gelenleri şöyle anlattı "10 Eylül’de New Jersey’den New York’a gittim. Ertesi gün saldırı oldu. Daha önce, işyerimde çalışırken hırsızlık yaptığı için kovduğum bir Amerikalı, intikam için ismimi FBI’a vermiş. Aranıyormuşum. Ama bundan haberim yoktu. Türkiye’de telefonla konuştuğum ailem benim arandığımı televizyonlarda geçen alt yazıdan öğrenmiş. Bana telefonla söylediler. Ben de New York polisine gidip teslim oldum. FBI ajanları saatlerce sorguladı. Teröristlerden tanıdığım olup olmadığını, Arap arkadaşımın bulunup bulunmadığını sordular. Mehmet Ağar’ı tanıyor musun’ diye sordular. Terörle ilgim olmadığını anlayıp serbest bıraktılar." 
     Aktaş, "Kaçak yaşadığım ortaya çıkınca 3.5 ay hapis yattım. Sonra da sınırdışı edildim" dedi. Peşinden gelen sevgilisi Elizabeth’le 25 Aralık’ta Ankara’da evlenen Aktaş yeniden ABD’ye dönmek istediğini, ancak h l vize sorunu yaşadığını söyledi. 
     



 GÜNCEL 





















</TEXT>
</DOC>
