<DOC>
<DOCNO> 118279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/11/son/sonspo07.html </URL>
<DATE> 2002/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın, "Fair Play Büyük Ödülü"ne aday gösterilecek 
</HEADLINE>
<TEXT>

     Galatasaray Kulübü Başkanı Özhan Canaydın, Türkiye Milli Olimpiyat Komitesi TMOK Başkan Yardımcısı ve Fair Play Konseyi Başkanı Erdoğan Arıpınar tarafından, 2002 Fair Play Büyük Ödülü'ne aday gösterilecek. 
     Arıpınar yaptığı açıklamada, fair play'ın toplumda bir yaşam biçimi olarak görülmesi için çaba harcadıklarını dile getirerek, şöyle dedi 
     ''Temiz toplum tanımına Türk toplumu layıktır. Maalesef sporun popüler iki dalı olan futbol ve basketbolda çirkin, yakışıksız olaylara şahit oluyoruz. Topluma örnek kişi ve liderlerin hareketleri ile bir fair play dersi vermeleri, bu davranışların azalma veya kalkmasına yardımcı olacaktır. 
     Galatasaray Spor Kulübü Başkanı Özhan Canaydın, son Fenerbahçe-Galatasaray maçında takımının açık farklı bir yenilgi almasına karşın rakip takımın gollerini alkışlayarak, topluma ve kendi topluluğuna büyük mesaj vermiştir. Canaydın'ı kutluyor ve bu davranışından dolayı kendisini ülkemizin en büyük ödülü olan 2002 yılının Türkiye Fair Play Ödülü'ne bir numaralı aday olarak gösteriyoruz.'' Erdoğan Arıpınar, Canaydın'ın Türkiye ödülünü aldıktan sonra, Dünya Fair Play Ödülü'ne de TMOK tarafından aday gösterileceğini sözlerine ekledi. 
     





</TEXT>
</DOC>
