<DOC>
<DOCNO> 115333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/26/son/sontur39.html </URL>
<DATE> 2002/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Fehmi Konyalı CHP'ye katıldı... 
</HEADLINE>
<TEXT>

     Ordu Bağımsız Milletvekili Hasan Fehmi Konyalı, CHP'ye katıldı. 
     Geçmiş dönemlerde CHP'de görev aldıktan sonra, 18 Nisan 1999 tarihinde yapılan milletvekili genel seçimlerinde DSP'den Ordu Milletvekili seçilen, daha sonra ise İsmail Cem'in liderliğindeki YTP'ye katılan, ancak bu partiden de istifa eden Ordu Bağımsız Milletvekili Hasan Fehmi Konyalı, CHP Antalya İl Başkanlığı'nda düzenlenen törenle CHP'ye üye oldu. 
     CHP rozeti, İl Başkanı Ümit Uysal tarafından takılan Konyalı, yuvaya geri döndüğünü belirterek, vatandaşlardan, 3 Kasım seçimlerinde CHP'ye oy vermelerini istedi. 
     Konyalı, ''Antalyaspor, ikinci lige düştü. Ama Antalyalılar takımlarına sahip çıkıyor. Fakat küme düşen bir parti, halkına zarar verir. Vatandaşlara diyorum ki, takım değiştirmeyin ama parti değiştirin. Tüm sosyal demokrat arkadaşlarımı CHP çatısı altında görmek istiyorum'' dedi. 
     CHP Antalya İl Başkanı Ümit Uysal da Konyalı'nın partilerine katılmasından büyük mutluluk duyduklarını söyledi. 
     





</TEXT>
</DOC>
