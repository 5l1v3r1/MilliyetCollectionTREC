<DOC>
<DOCNO> 147000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun33.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li yaralı askerler neler söyledi 
</HEADLINE>
<TEXT>

     Almanya'nın Ramstein kentindeki Amerikan hava üssünün yakınlarındaki Landstuhl Askeri Hastanesi'ne getirilen yaralı Amerikan askerleri, basına, Irak savaşındaki izlenimlerini aktardı. 
     Hastanede tedavi gören 3 asker, Amerikan askerlerinin harekatı planlandığı gibi sürdürdüklerini, ancak beklenenden daha yavaş ilerlediklerini söyledi. 
     Askerler ayrıca, bazı yerlerde sivil kıyafetler giyen Iraklı askerler tarafından pusuya düşürüldüklerini, bazı yerlerde de halk tarafından büyük coşkuyla karşılandıklarını anlattı. 
     Teğmen James Uwins, 48 saat uykusuz olduğu sırada Iraklı askerler tarafından pusuya düşürüldüklerini ve şarapnel parçalarıyla bacaklarından yaralandığını belirtti. 
     Uwins, neler hissettiği sorusuna karşılık da, ''Askerlerimin yanında olmak isterdim'' dedi. 
     Uwins ile birlikte yaralanan çavuş Bill Hale de, ''Kum fırtınası vardı ve üzerimize çamur yağıyordu. Çok yorgunduk. Silahlarımızın bakımını yapıyorduk. Bir anda bir ses duydum. Yakınımda bir bomba patladı. Ben de uçtum. Kendimi süpermen gibi hissettim. Biz bölgede altyapı oluşturmak için oradaydık ve saldırıya uğradık'' diye konuştu. 
     Çavuş Bruce Cole ise ''Çok sıcak bir gündü. Siviller de çatışmaları izliyordu. Bana ne taraftan ateş açıldığını anlamadım. Bacağımdan ve sol elimden yaralandım. Iraklı askerler sivil kıyafetler giyerek, bizi arkadan da vuruyor. Bu alışık olmadığım bir şey'' dedi. 
     





</TEXT>
</DOC>
