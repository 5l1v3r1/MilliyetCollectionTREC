<DOC>
<DOCNO> 100129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo02.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor lige 3 puanla başlamak istiyor 
</HEADLINE>
<TEXT>

     Gaziantepspor Teknik Direktörü Gigi Multzescu, Denizzlispor'u yenip sezona 3 puanla başlamayı hedeflediklerini söyledi. 
     Gigi Multzescu, futbolcularının hazırlık karşılaşmalarında gösterdikleri performanstan memnun olduğunu ve bugünden itibaren Denizlispor karşılaşmasını düşünmeye başladıklarını kaydetti. 
     ''Denizlispor ile sahamızda oynayacağız. Elbette kazanmak için sahaya çıkacağız. Takımlar için her maç önemlidir ama sezonun ilk maçı daha da önemli'' diyen Multzescu, şöyle devam etti 
     ''Her takım ilk maçını kazanıp sezona galibiyetle başlamak ister. İşte bu nedenle her takım için ilk maç önemli olduğu kadar zordur da. Genç bir kadroya sahibiz. Tecrübeli futbolcu azlığından olabildiğince az etkilenmeye çalışacağız. Bu benim kaderim, Türkiye'de görev aldığım tüm takımlarda genç futbolcuların çoğunlukta olduğu kadrolarla çalıştım. Yapabileceğimizin en iyisini yapmak için mücadele edeceğiz.'' Multzescu, sakat oyunculardan savunma oyuncusu Mehmet Polat'a Denizlispor maçında görev veremeyeceğini, forvet Hasan Özer'in oynayıp oynayamıyacağının ise maç gününe dek kesinlik kazanacağını sözlerine ekledi. 
     





</TEXT>
</DOC>
