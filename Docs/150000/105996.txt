<DOC>
<DOCNO> 105996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/06/siyaset/siy04.html </URL>
<DATE> 2002/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’nin hedefi Güneydoğu 
</HEADLINE>
<TEXT>

     MHP yönetimi, Güneydoğu’daki Kürt kökenli seçmene yönelik "örtülü" mesajlar vermeye başladı. MHP yönetimine yakınlığı ile bilinen Ortadoğu gazetesinde dün ilginç bir haber yer aldı. Manşetten verilen haberin başlığında, Bahçeli’nin ağzından "Güneydoğu’yu istiyorum" ifadesi kullanıldı. Habere göre, Bahçeli, MHP’li il başkanlarıyla yaptığı toplantıda, "Güneydoğu’dan çok oy ve milletvekili istiyorum" dedi. Haberin manşete çekilmesinden daha ilginç olanı, Bahçeli’nin birinci sayfada büyük boyutlarda yer verilen fotoğrafı oldu. Daha önce Söğüt ilçesinde çekilmiş fotoğraf, Bahçeli’nin boynunda "poşu" olduğu izlenimi veriyordu. Ayrıca renkler içinde sarı, yeşil ve kırmızı da vardı. Bahçeli, Söğüt’teki törenlerde, yörüklerin eskiden feslerine sardıkları reng renk sargıyı, boynuna dolamıştı. Haberde, bu fotoğrafın özellikle kullanıldığı izlenimi oluştu. 
     
Bahçeli’ye küfürlü protesto      Aydın’da aracından "Bozkurt" selamı veren MHP lideri Bahçeli, özel kalem müdürü Arif Fırtına’nın memleketi Denizli Buldan’da küfürlü protesto şoku yaşadı. Bahçeli, pazarı gezerken halktan bir kişi, "Ne yüzle oy istemeye geldiniz. Anamızı s...tiniz" diye bağırdı. "Ben ülkücüyüm, siz nasıl ülkücüsünüz, size oy artık yok. Bari ayaklarınıza kırmızı halı serseydiniz" diyen genci ise ülkücüler tartakladı. Küfür eden protestocuyu polis uzaklaştırdı. 
     



 SİYASET 















</TEXT>
</DOC>
