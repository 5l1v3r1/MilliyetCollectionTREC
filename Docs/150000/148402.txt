<DOC>
<DOCNO> 148402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/08/son/sonspo18.html </URL>
<DATE> 2003/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da gündem yine Galatasaray maçı 
</HEADLINE>
<TEXT>

     Diyarbakırspor Teknik Direktörü Ümit Kayıhan, Galatasaray maçını gölgelemek istemediklerini, ancak maçın çok sert geçtiğini ve bazı futbolcularının sakatlandığını, bazılarının da cezalı duruma düştüğünü söyledi. 
     Kayıhan, bir futbol anarşisine neden olmamak için tüm futbolcu ve yöneticilerin açıklamalarını çok dikkatli yapması gerektiğini ifade ederek, taraftarların da sağduyulu olması gerektiğini kaydetti. 
     Ara transferde takviye yapmayan takımlar arasında Diyarbakırspor'un da bulunduğunu anlatan Kayıhan, mevcut kadroyla ellerinden geleni yaptıklarını söyledi. Kayıhan, şöyle devam etti 
     ''Galatasaray maçını gölgelemek istemiyoruz. Ama çok sert geçen maçta futbolcularımın çoğu sakat veya cezalı duruma düştü. Galatasaray maçında aldığımız yara çok büyük. Çok sert geçen maçta iki futbolcumuz sarı kart, bir futbolcumuz kırmızı kart gördü ve birkaç futbolcumuz da sakatlandı.'' Kayıhan, bu hafta oynanacak Göztepe maçı için PAF takımından futbolcu çağırabileceklerine de değinerek, şunları söyledi 
     ''Tüm bunlar göz önüne alındığında maçın ne kadar sert geçtiği ortadadır. Bu durumda da yakınması gereken varsa o da biziz. Eksik olan futbolcularımın yerine kadroda yer alacak futbolcular elbette iyi futbolculardır. Bu arkadaşlarımızın sadece maç eksiği vardır. Tabii ki bu bizim için bir mazeret değildir. Göztepe maçı bizim için çok önemlidir. Üç ihtimali olan bir maçtır.'' 
     
     KALECİ ŞENOL'UN AÇIKLAMALARI 
     Futbol Şube Sorumlusu Ahmet Aksu ise kaleci Şenol'un maçtan sonra, maçın atmosferinden dolayı hakemlerle ilgili yaptığı açıklamanın talihsiz bir açıklama olduğunu belirtti. 
     Açıklamanın maçın stresi nedeniyle yapılan bir açıklama olduğunu ifade eden Aksu, ''Kaleci Şenol'a maçtan sonra hakemler hakkında yaptığı açıklamadan dolayı 5 milyar lira para cezası verdik. Maçta çapraz yan bağları kopan Cengizhan, önümüzdeki günlerde ameliyat olacak. Bu futbolcumuzun tüm hakları diğer futbolcu arkadaşları gibi baki kalacak. Maç başı ve maç primlerinden yararlanacaktır'' dedi. 
     Kaleci Şenol ise maçtan sonra kendisine tutulan mikrofona, o anki maçın stresi ve gerginliği nedeniyle hakemler hakkında konuştuğunu söyledi. 
     Bu açıklamanın başka yerlere çekilmemesi gerektiğini ifade eden Şenol, ''Ben bir tek hakem Ali Aydın'ın dürüst maç yönettiğini söylemiştim. Yalnız bunu söylerken, diğer hakemlerin dürüst maç yönetmediğini kastetmemiştim. Bu açıklamamdan dolayı tüm hakem camiasından özür diliyorum. Maçın stresi nedeniyle herkes böyle bir açıklama yapabilir'' diye konuştu. 
     





</TEXT>
</DOC>
