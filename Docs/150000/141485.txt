<DOC>
<DOCNO> 141485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/soneko04.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'de Kahkonen'in yerine gelecek Moghadam, enflasyon uzmanı 
</HEADLINE>
<TEXT>

     Haziran ayında görev süresi dolacak olan Türkiye Masası Şefi Juha Kahkonen'in yerine getirilmesi düşünülen İranlı Rıza Moghadam, enflasyon ve enflasyonla mücadele konusunda uzman olarak biliniyor. 
     IMF Birinci Başkan Yardımcısı Anne Krueger'in, Ocak ayındaki Türkiye ziyaretinde, beraberinde getirerek, ekonomi yetkilileriyle tanıştırdığı Moghadam, IMF Avrupa bölümünde çalışıyor. 
     Birçok çalışmayı, eski Türkiye masası şefi Carlo Cottarelli ile birlikte yapmış bir ekonomist olan Moghadam'ın çalışmaları, sürdürülebilir ekonomi için gerekli ekonomik politikalar, enflasyonla mücadele ve IMF politikaları üzerinde yoğunlaşıyor. 
     Moghadam'ın, Cottarelli ile birlikte yaptığı çalışmalardan bir olan, ''Enflasyonun para dışındaki belirleyicileri'' isimli çalışmada, bazı ülkelerdeki enflasyonun niye kronik olarak devam ettiği ve indirilmeye karşı direnç gösterdiği, bunda yapısal reformlar ile siyasi karar vericilerin etkisi gibi unsurlar ele alınıyor. 
     





</TEXT>
</DOC>
