<DOC>
<DOCNO> 149299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sondun05.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Irak savaşının bilançosu... Kaç kişi öldü... 
</HEADLINE>
<TEXT>

     Irak'ta 24'üncü gününe giren savaşta başından beri toplam 107 ABD askerinin öldüğü, 10'unun kayıp olduğu, 7 askerin de esir düştüğü bildirildi. 
     ABD ve İngiliz askeri kaynakları kullanılarak AP tarafından derlenen habere göre, İngiliz birliklerinden ölen sayısı ise 31. 
     Ne Irak ne de koalisyon güçleri cephesi, Irak'ın askeri kayıpları hakkında henüz bir açıklama yapmazken, Irak tarafının açıkladığı sivil ölü sayısı ise 600. Yine Iraklı yetkililere göre savaşın başından beri yaralanan sivil sayısı 4 binden fazla. 
     Esir alınan Iraklı asker sayısı ise 14 bine yakın. ABD Savunma Bakanlığı tarafından geçen çarşamba günü yapılan açıklamaya göre, ordunun elinde 7 bin 300 Iraklı esir asker bulunuyor. İngiliz ordusunun esir aldığı Iraklı asker sayısı ise salı günü, 6 bin 500 olarak açıklanmıştı. 
     Koalisyon güçlerinin bölgede toplam yaklaşık 300 bin askeri bulunduğu, bunlardan 255 bininin ABD'li, 45 bininin İngiliz, 2 bininin Avustralyalı, 400'ünün Çek ve Slovak, 200'ünün Polonyalı olduğu belirtiliyor. Yaklaşık 100 bin ABD'li askerin ise yolda olduğu bildiriliyor. 
     





</TEXT>
</DOC>
