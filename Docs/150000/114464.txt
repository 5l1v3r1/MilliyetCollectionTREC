<DOC>
<DOCNO> 114464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/son/sonspo10.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Abdullah ve Oktay, Paf takımda... 
</HEADLINE>
<TEXT>

     Fenerbahçe'de, kulüp yönetim kurulunun Adanaspor maçı sonrası kadro dışı bıraktığı futbolcular Abdullah Ercan ile Oktay Derelioğlu, bugün Fenerbahçe PAF Takımı'yla birlikte idmana çıktı. 
     Fenerbahçe Futbol Takımı İdari Koordinatörü Kemal Dinçer ile birlikte Dereağzı Tesisleri'ne gelen Oktay ve Abdullah, daha sonra burada PAF takımının çalışmasına katıldı. 
     Abdullah, idman öncesi basın mensuplarına yaptığı açıklamada, hiç bir soruya yanıt vermeyeceğini ve sadece kendisinin kısa bir açıklamada bulunacağını söyledi. 
     Deneyimli futbolcu, kendisi hakkında alınan bu kararın doğru olmadığını savunarak, ''Ben yanlış bir şey yapmadım. Ancak profesyonel bir futbolcuyum. Alınan karara da saygı duyuyorum. Bundan sonra PAF takımıyla çalışmalara devam edeceğim'' dedi. 
     Dün bir TV kanalında teknik direktör Werner Lorant'a tepki gösteren ve Alman çalıştırıcı için ''kötü bir insan'' ifadesini kullanan Oktay ise, kendisinin vicdanın rahat olduğunu belirtti. Oktay, ''Vicdanı rahat olmayanlar düşünsün. Bugün PAF takımıyla çalışmalara başladım. Herşeyin hayırlısı olsun'' diye konuştu. 
     Oktay gazetecilerin, ocak ayında takımdan ayrılıp ayrılmayacağı yönündeki bir sorusuna, ''Bunu ocak ayı geldiğinde düşünürüm. Eğer oynama şansı bulamayacaksam, tabii ki kendime takım bulmaya çalışırım'' dedi. 
     Bu arada, Oktay ve Abdullah'ın PAF takımla çıktığı ilk idmana medya mensupları büyük ilgi gösterirken, PAF takımı oyuncuları da ilk kez böyle bir basın ordusunu karşılarında görmenin şaşkınlığını yaşadılar. 
     





</TEXT>
</DOC>
