<DOC>
<DOCNO> 133621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/28/son/sondun18.html </URL>
<DATE> 2003/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Irak, BM'yi büyük bir ciddiyetle dinlemeli" 
</HEADLINE>
<TEXT>

     Rusya Dışişleri Bakanı İgor İvanov, Irak'ın BM Güvenlik Konseyi'ndeki tavsiyeleri büyük ciddiyetle dinlemesi gerektiğini söyledi. 
     İnterfaks ajansının haberine göre, İvanov, ''Denetçilerin çalışmalarının devam etmesi gerektiğini düşünüyoruz, ancak Irak yönetimi dün BM silah denetçilerinin şefi Hans Blix ile Uluslararası Atom Enerjisi Ajansı Başkanı Muhammed El Baradei'nin raporunda belirttikleri tavsiyeleri büyük ciddiyetle dinlemelidir'' dedi. 
     
     DANİMARKA 
     Bu arada, Danimarka Başbakanı Anders Fogh Rasmussen, Irak Devlet Başkanı Saddam Hüseyin'in ''bölünmelerden yararlanmasını önlemek amacıyla uluslararası toplumun saflarını sıkılaştırması'' gerektiğini söyledi. 
     Rasmussen, bakanlar kurulunun ardından düzenlediği basın toplantısında, ''Şu anda en temel olan şey, uluslararası koalisyonun dirsek dirseğe gelmesidir, çünkü ittifakta çatlaklar oluşursa Saddam Hüseyin son 10 yıldır yaptıklarının aynısını yapar ve uluslararası toplumla oyun oynar'' dedi. 
     Saddam Hüseyin'in bu oyunu oynamakta usta ve bu koşullarda onu silahsızlandırmanın zor olduğunu belirten Rasmussen, ''Böylece iktidarda kalır ve uluslararası toplum için tehdit olmaya devam eder. Bu oyun sona ermeli'' diye konuştu. 
     Blix ile El Baradei'nin raporunun Irak'ın BM ile tatmin edici şekilde işbirliği yapmak istemediğini açıkça ortaya koyduğunu belirten Rasmussen, Irak'ı BM ile tam işbirliği yapmaya davet etti. 
     Rasmussen, bütün diğer ülkeler gibi Danimarka'nın da savaşın önlenmesini istediğini ve savaş olmaması için çaba sarf edilmesi gerektiğini belirtti, savaşın önlenmesi için en iyi yolun Saddam Hüseyin'in BM kararlarına uyması olduğunu söyledi. 
     





</TEXT>
</DOC>
