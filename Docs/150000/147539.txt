<DOC>
<DOCNO> 147539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko37.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç Ekonomideki yerimizi korumaya devam edeceğiz 
</HEADLINE>
<TEXT>

     Koç Holding Yönetim Kurulu Başkanı Rahmi M. Koç, Koç Topluluğu'nun 2002 yılı kombine satışlarının yüzde 19.3 artışla 14.5 katrilyon lira 10.1 milyar Euro olarak gerçekleştiğini bildirdi. 
     Koç, topluluğun ihracatının da yüzde 40.9 oranında artarak 2.4 milyar Euro'ya ulaştığını, yurtdışında yerleşik şirketlerinin ciroları ile bu rakamın 3.2 milyar Euro'ya çıktığını kaydetti. 
     Koç Holding A.Ş'nin 39. Hesap Yılı Ortaklar Genel Kurul toplantısı, bugün şirketin Nakkaştepe'deki merkezinde yapıldı. Rahmi Koç'un Faaliyet Raporu'nda yer alan mesajı, Muhasebe Müdürü Emine Alangoya tarafından okundu. 
     Rahmi M. Koç mesajında, Türkiye'nin 2002 yılını, ekonomik krizden çıkma çabalarının yoğunlaştığı ama aynı zamanda bu çabaları baltalayan siyasi çalkantıların bol olduğu bir yıl olarak geçirdiğini vurguladı. 
     Koç, ''Topluluğumuz, bugüne kadar profesyonel idare anlayışı, etik kurallara bağlılığı, ileri görüşü, muhafazakar politikası ve 76 yılın verdiği tecrübeyle zor bir seneyi daha başarıyla geride bıraktı'' dedi. 
     Topluluğun kurucusu Vehbi Koç'u şükranla anan Rahmi Koç, topluluğun dünya ve ülkedeki değişim süreci içerisinde iddialı hedefler belirleyerek, yeni bir stratejik plan dahilinde var gücüyle çalışmaya devam edeceğini duyurdu. 
     
     ''UMUDUMUZ SAVAŞIN KISA SÜRMESİDİR'' 
     Mesajında daha sonra dış ve iç olayları değerlendiren Koç, geçen yıl yaşanan iyileşme sürecinden sonra 2003 yılında ekonomik büyümenin devam etmesini beklediklerini bildirdi. 
     Koç, şu görüşleri dile getirdi 
     ''Bu noktada uzun zamandır ilk defa tek parti hükümetinin kurulmuş olması, önemli bir avantajdır. Eğer Adalet ve Kalkınma Partisi bu fırsatı iyi değerlendirip reformları devam ettirirse, hem kendileri, hem de Türkiye kazançlı çıkacaktır. İleriye dönük umutların artması, büyüme ve enflasyon hedeflerindeki rakamların gerçekleşmesiyle mümkün olacaktır. 
     Irak savaşının boyutu ve süresine bağlı olarak, büyüme ve enflasyon başta olmak üzere Türkiye'nin ekonomik hedeflerinde sapmalar olacaktır. Umudumuz savaşın kısa sürede sonuçlanması ve dünya barışının tekrar sağlanmasıdır.'' Rahmi Koç, dünyadaki değişime ayak uyduracak yeni stratejiler geliştirdiklerini, uzun vadede dünyanın en büyük şirketleri arasına girmeyi planladıklarını, geniş iş portföylerini yeni koşullara göre yapılandırdıklarını anlattı. 
     Cirolarının önemli bir kısmını yurtdışı faaliyetlerinden elde etmeyi planladıklarını bildiren Koç, iç piyasadaki durgunluğu bu şekilde telafi etmeye çalıştıklarını kaydetti. 
     Bu strateji doğrultusunda, Arçelik'in Avrupa'da şirketler satın aldığına, Migros'un da yurtdışında yeni mağaza ve alışveriş merkezleri açtığına işaret eden Koç, Opet'te hisse alımı ve Unicredito ile ortaklık konusuna değindi. 
     Rahmi Koç, ''Büyüme stratejimize paralel olarak, insan kaynağı ihtiyaçlarımızı göz önüne alarak gerekli yatırımları ve düzenlemeleri yapıyoruz. Bu şekilde topluluğumuzun en yetenekli idarecileri cezbedeceğini ümit ediyoruz'' dedi. 
     
     2002 YILINDA YÜZDE 19.3 BÜYÜME 
     Rahmi Koç mesajında, Koç Topluluğu'nun 2002 yılı faaliyet sonuçları hakkında da bilgi verdi. 
     Buna göre, topluluğun satışları sabit fiyatlarla önceki yıla göre yüzde 19.3 arttı. Topluluğun 2002 yılı kombine satışları 14.5 katrilyon lira 10.1 milyar Euro oldu. 
     İhracatı ise yüzde 40.9 oranında artarak 2.4 milyar Euro'ya ulaştı. Yurtdışında yerleşik Koç şirketlerinin ciroları ile bu rakam, yüzde 45.7 oranında artarak 3.2 milyar Euro olarak kaydedildi. 
     Rahmi Koç mesajında, Koç Topluluğu'nun geçmişte olduğu gibi gelecekte de müesseseleşme anlayışını, itibarını, ekonomideki yerini korumaya devam edeceğini bildirdi. 
     





</TEXT>
</DOC>
