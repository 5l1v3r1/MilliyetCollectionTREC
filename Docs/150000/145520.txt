<DOC>
<DOCNO> 145520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/soneko25.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'ın ''Bağımsız Düzenleyici Kurumlar'' raporu... 
</HEADLINE>
<TEXT>

     Türk Sanayicileri ve İşadamları Derneği'nin TÜSİAD ''Bağımsız Düzenleyici Kurumlar ve Türkiye Uygulaması'' başlıklı raporu açıklandı. 
     Bağımsız düzenleyici kurumlara siyaset, bürokrasi ve özel çıkar gruplarının saygı duyması istenen raporda, görev tanımlarının muğlak olması, kendi aralarındaki ve diğer aktörler siyaset ve bürokrasi ile olan ilişkilerinin iyi belirlenmemesi, hesap verebilirliklerinin düzenlenmemesi ve atamalarda liyakattan çok sadakatın öne çıkmasının, bu kurumları patronoaj ve partizanlığın yeni araçları olma noktasına getirme tehlikesine dikkat çekildi. 
     TÜSİAD Parlamento İşleri Komisyonu Başkanı Tekin Baran, raporun açıklandığı toplantının açılışında yaptığı konuşmada, küreselleşmenin ülkeler üzerindeki en önemli etkilerinden birinin, ulus-devlet kavramının yeniden tanımlanması ve bu çerçevede yurttaşların ve piyasanın değişen talepleri doğrultusunda devletin yeniden yapılandırılması olduğunu kaydetti. 
     Devlet ve sivil toplum arasındaki ilişki değişirken, birey haklarının göreceli olarak AB standartlarının gerisinde olduğu ülkelerde, bireyle devlet arasında Türkiye'deki gibi ''Devlet Baba'' anlayışının farklılaşmasının zorunluluk olduğunu belirten Baran, bu süreçte bir yandan teknoloji yardımıyla daha etkin ve az maliyetle hizmet götüren, diğer yandan piyasanın ihtiyaçlarına göre ekonomiye olabildiğince az müdahale ederek düzenleyici ve denetleyici fonksiyonları ağırlık kazanan bir devlet anlayışının öne çıktığını belirtti. 
     Baran, bu anlayışın Türkiye'de tüm kurum ve kurallarıyla yerleşmesinin ancak etkin kamu reformunun hayata geçirilmesiyle mümkün olacağını vurguladı. 
     
     RAPOR 

     Devlet Planlama Teşkilatı Uzmanı Uğur Emek, Boğaziçi Üniversitesi Öğretim Üyesi Doç. Dr. Ünal Zenginobuz ve Konya Selçuk Üniversitesi Öğretim Üyesi Yrd. Doç. Dr. Muhittin Acar tarafından hazırlanan raporda, Türkiye'de BDK'larla ilgili halen yoğun tartışmaların yaşandığına işaret edilerek, kamu yönetimindeki yerleri, görev, yetki, sorumluluklarının neler olduğu konusundaki belirsizlik ve karmaşa nedeniyle BDK'lardan beklenen faydanın henüz yeterince elde edilemediği belirtildi. 
     Raporda, çerçeve oluşturacak bazı standart düzenlemelerin yapılmaması halinde zaten parçalı ve dağınık olan BDK sisteminin, ortaya çıkması muhtemel parçalı düzenlemeler nedeniyle daha da bozulacağı ve bu durumda BDK'ların kendilerinden beklenen işlevleri hiçbir zaman hakkıyla yerine getiremeyeceklerine dikkat çekildi. 
     Bağımsızlık konusunun, hem BDK'lar hem de ilgili sektörlerin diğer paydaşları tarafından iyi anlaşılmadığının gözlemlendiği dile getirilen raporda, şu görüşlere yer verildi 
     ''BDK'ların bağımsızlıklarına bir taraftan siyaset, geleneksel bürokrasi ve özel çıkar grupları saygı duymalı diğer taraftan da BDK'lar faaliyet alanlarını düzenleyip denetlerken aldıkları nitelikli kararlar ile bağımsızlıklarının meşruiyetini kendileri temin etmelidir. Türkiye uygulamasına baktığımızda, görev tanımlarının muğlak olması, kendi aralarındaki ve diğer aktörler siyaset ve bürokrasi ile olan ilişkilerinin iyi belirlenmemesi, hesap verebilirliklerinin düzenlenmemesi ve nihayet karar organı olan kurul üyeliklerine yapılan atamalarda liyakattan çok patrimonyal siyasi kültürün bir gereği olarak sadakatın öne çıkması tehlikesi, BDK'ları patronaj ve partizanlığın yeni araçları olma noktasına getirme tehlikesi taşımaktadır.'' ABD ve bazı Avrupa ülkelerindeki BDK örneklerine yer verilen raporda, Türkiye'nin hukuki yapı ve kamu yönetimi açısından Kıta Avrupası'na benzediği, hukukun üstünlüğü ve yargının işleyişinde ciddi sorunları bulunduğunu, müdahaleci iktisat politikalarına yatkın bir devlet geleneği bulunduğu kaydedildi. 
     Raporda, ''Bu noktalar gözönüne alındığında, temel itibariyle Türkiye'nin BDK'ların gelişip güçlenmesine çok elverişli bir zemin sunmadığını söylemek yanlış olmayacaktır. Ancak, çeşitli sektörlerini AB direktiflerine uygun olarak dönüştürmek zorunda olması nedeniyle, BDK'ların bu yönde önemli bir kurumsal işleve sahip olabileceği gözlemlenmektedir. Eğer doğru bir şekilde tasarlanır ve işletilirlerse BDK'lar, ciddi bir reform ihtiyacı içindeki Türk kamu yönetiminin modern yönetişim nosyonlarını içselleştirmesine önemli katkısı olabilecek yapılardır'' denildi. 
     
     ''ÇIKAR GRUPLARINA DİRENEBİLMELERİ İÇİN BAĞIMSIZ OLMALI'' 

     Raporun öneriler bölümünde, BDK'ların bağımsızlığının içeriği ve ölçüsü konusunda anlayış birliğine varılması, siyasetin, bürokrasinin ve özel çıkar gruplarının baskısına direnebilmeleri ve bunlardan etkilenmemeleri için BDK'ların karar alma sürecinde bağımsız olmaları gerektiği kaydedildi. 
     Siyaset, bürokrasi, medya ve özel çıkar gruplarının, BDK'ların bağımsızlığına saygı göstermesi, BDK'ların da bu bağımsızlığın sorumluluğunu yerine getirmeleri gerektiğine işaret edilen raporda, ''BDK'lar siyasi iktidarların kısa vadeli ve popülist politikalarından etkilenmeden, faaliyet alanlarında bağımsız bir şekilde kararlarını alabilmelidirler'' denildi. BDK'ların yalnızca yürütme erkinden değil, düzenlemekle yükümlü oldukları özel veya kamu şirketlerinden, yani düzenledikleri sektörlerdeki her türlü çıkar gruplarından bağımsız olması gerektiğine dikkat çekilen raporda, sektörel BDK'ların birbirleriyle, Rekabet Kurumu ile ve diğer kamu kuruluşlarıyla olan ilişkileri çerçevesinde görev, yetki ve sorumluluk paylaşımlarının net bir biçimde belirlenmesi gerektiği, bu bağlamda ''Düzenleme Etiği'' kavramının Türkiye'de tartışma gündemine girmesinin faydalı olacağı belirtildi. 
     
     ''TÖKEZLEYEN SEKTÖRLERİN DENETİMİNİ BDK'LAR YAPMALI'' 

     İktisadi faaliyetlerin hangi alanlarda BDK'lar tarafından düzenlenip denetleneceği konusunda bir standart geliştirilmesi, tökezlemelerin olduğu sektörlerin denetiminin BDK'lar aracılığıyla yapılması görüşünün yer aldığı raporda, Kurul üyeleri ile ilgili aday gösterme ve atamaların belli standartlara bağlanması istendi. 
     Raporda, ''Düzenledikleri sektörlere karşı bağımsız kalamama ihtimalini azaltmak için, özel çıkar gruplarının kurul üyeliklerine aday göstermesine izin verilmemeli ve kurul üyelerinin görev süreleri bittikten sonra belirli bir süre görevleri ile ilgili sektörlerdeki şirketler ve bu şirketlerin bağlantılı olduğu şirket veya kurumlarda herhangi bir görev almaları yasaklanmalıdır'' denildi. Raporda, medyanın BDK'ların yürüttükleri soruşturmalar sürerken kararları özel çıkarlar doğrultusunda etkilemeye yönelik yayın yapmasının yasaklanması gerektiği görüşü de yer aldı. 
     Raporu tanıtan DPT Uzmanı Uğur Emek, Türkiye'de 9 düzenleyici kurum bulunduğunu bildirdi. 
     Uğur Emek, TÜSİAD eski Başkanı Erkut Yücaoğlu'nun ''Türkiye'de düzenleyici kurumlar, özelleştirmeyi hızlandırıcı mı, yoksa yavaşlatıcı mı bir etki yapıyor '' sorusu üzerine, düzenleyici kurumların özelleştirme sürecinde oluştuğunu belirterek, ''Özelleştirme yapılmadan önce bu kurumların altyapısının oluşturulması gerekir. Böylece özelleştirme süreci daha sağlıklı olur'' diye konuştu. 
     Boğaziçi Üniversitesi Öğretim Üyesi Doç. Dr. Ünal Zenginobuz da, Türkiye'nin AB'ye uyum sürecinde karşı tarafla en fazla benzerlik gösterdiği konulardan birisinin düzenleyici kurumlar olduğunu vurguladı. 
     Zenginobuz, ''Türkiye'deki kurumlar kağıt üzerinde bağımsızlık bakımından oldukça iyi görünüyor ama uygulamada bunun tam tersi bir durum söz konusu. İngiltere'de ise bu kurumlar kağıt üzerinde bağımsız görünmemesine karşın daha iyi çalışıyor'' diye konuştu. 
     


     




</TEXT>
</DOC>
