<DOC>
<DOCNO> 120425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/22/son/soneko19.html </URL>
<DATE> 2002/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara şirketi British American Tobacco Türkiye iyi bir pazar 
</HEADLINE>
<TEXT>

     Sigara şirketi British American Tobacco'nun BAT Türkiye Genel Müdürü Paul Helderman, Türkiye pazarında marka seçeneği az olduğunu, bu nedenle tüketicilerin yeni markalar konusunda istekli davrandıklarını söyledi. 
     Helderman 1.5 ay önce girdikleri Türkiye pazarını ve bu sürede markalarına tüketicinin bakış açısını değerlendirirken, ''Özellikle popüler fiyatla piyasaya sunulan Viceroy ile ilgili satışlar, beklentilerimizle uyum içinde'' dedi. 
     Viceroy ile Kent'in pazara girişinin, perakendeciler tarafından olumlu karşılandığını belirten Helderman, rekabete dayalı ticari marjlarının, perakendecilerin iş hacmini arttırır nitelikte olduğunu kaydetti. Satış noktalarını ''iş ortağı'' olarak gördüklerini, bu farklı tutumun perakendecileri memnun ettiğini dile getiren Helderman, dağıtım ağını zaman içinde genişleteceklerini söyledi. Paul Helderman, şöyle konuştu 
     ''Diğer ülkelerle karşılaştırdığımızda, Türkiye pazarında daha az marka seçeneği var. Dolayısıyla tüketiciler yeni markaları deneme konusunda istekliler. Zaman içinde deneme amacıyla marka değiştiren tüketicilerin, sürekli tüketicimiz olup olmadığını bekleyerek göreceğiz. Tüketiciler açısından deneme süresi bittiği ve kesin marka seçiminin başladığı noktayı bize zaman gösterecek.'' 
     
     TÜRKİYE'DEKİ SİGARA PAZARI 

     Bu arada Türkiye'deki sigara pazarının, nüfus artışına paralel büyüyeceğini düşündüklerini, bunun da yılda yüzde 1 ile 2 arasında olduğunu belirten Helderman, ''Hedefimiz, Türkiye gibi iyi yapılanmış bir pazarda, markalarımızın daha iyi olduğuna neden inandığımızı, yetişkin sigara kullanıcılarının anlamasını sağlamaktır'' dedi. 
     Geniş kitleler için piyasaya çıkardıkları ana ürün konumundaki Viceroy'un kısa, uzun ve kısa light olmak üzere 3 çeşidi bulunduğunu, uzun sigaranın 1.4 milyon liradan, kısa çeşidinin ise 1.3 milyon liradan satışa sunulduğunu hatırlatan Helderman, global ana marka olan Kent'in 2.4 milyon liradan satıldığını dile getirdi. Helderman, sözlerini şöyle sürdürdü 
     ''Viceroy tüketicilerin makul fiyat, farklı seçenek beklentisini karşılarken, seçimi light sigara olanlar için Kent satışta... Türkiye'deki yetişkin tüketiciler ile görüşüldüğünde alışık olunan tada sahip, makul fiyatlı ve farklı bir seçenek beklentilerini bildirmişlerdi. Bu talep için Viceroy'u üretiyoruz. Şehirde yaşayan, sofistike ve tarz sahibi tüketiciler için ise Kent light ürün serimiz satılıyor.'' BAT Türkiye Genel Müdürü Helderman, yakın zamanda Viceroy ve Kent'in diğer illerde satışına başlanacağını da sözlerine ekledi. 
     





</TEXT>
</DOC>
