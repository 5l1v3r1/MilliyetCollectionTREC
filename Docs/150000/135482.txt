<DOC>
<DOCNO> 135482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/soneko19.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK üyeleri Maliye Bakanlığı önünde eylem yaptı... 
</HEADLINE>
<TEXT>

     Kamu Emekçileri Sendikaları KESK Mali Sekreteri İhsan Avcı, ''AKP hükümeti, bir yandan Türkiye'yi Ortadoğu'da sıcak bir savaşın cephesi haline getirecek kararlar alırken, bir yandan da emekçilere karşı saldırılarını artırıyor'' dedi. 
     KESK Ankara Şubeleri Platformu üyesi 100'e yakın çalışan bugün Maliye Bakanlığı önünde bir eylem yaptı. 
     Nema ve tasarrufların hemen ödenmesi ve savaş karşıtı sloganların atıldığı eylemde bir basın açıklaması yapan Mali Sekreter İhsan Avcı, Ocak ayı enflasyonunun yüzde 5.6 çıkması sonucu, kamu çalışanlarının aldığı yüzde 5 oranındaki üç aylık zammın ilk ayda eridiğini söyledi. Hükümetin emekçilerin nemalarını zamana yayarak eritme planını uygulamak için ilk adımı attığını ifade eden Avcı, ''Sadece bir bankanın kurtarılması için 6.2 katrilyonu gözden çıkaran hükümetin sıra emekçilere gelince kaynak yokluğundan söz etmesi, tercihini emekçilerden yana değil, hortumculardan yana yaptığını gösteriyor'' dedi. ''Vergilerimizden kesilen paralar, Iraklı çocukların başına düşecek bombalara değil kendi çocuklarımızın sağlığı ve eğitimi için harcanmalıdır'' diyen İhsan Avcı, nemaların bu yıl ödenmesi için gerekli hukuki girişimleri sürdüreceklerini kaydetti. 
     Avcı, bugün Yüksel Caddesi ve Güven Park'ta eylemlerini sürdüreceklerini bildirdi. 
     Eyleme katılanlar, çeşitli sloganlar atarak dağıldılar. 
     





</TEXT>
</DOC>
