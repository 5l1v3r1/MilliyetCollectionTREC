<DOC>
<DOCNO> 117863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur28.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan D'estaing'e yanıt... 
</HEADLINE>
<TEXT>

     AK Parti Genel Başkanı Recep Tayyip Erdoğan, Avrupa Konvansiyonu Başkanı Valery Giscard d'Estaing'in açıklamalarıyla ilgili olarak, ''Türkiye, Avrupa Konseyi, OECD, NATO üyesidir. Bu üyelikleri olan bir ülkeye yönelik bu tür açıklama duygusallıktan öte bir şey değildir'' dedi. 
     AK Parti Genel Merkezi'nde 12 sivil toplum kuruluşu temsilcisinin Erdoğan ve MYK üyeleriyle yaptığı toplantı, 2 saat 15 dakika sürdü. Erdoğan ve toplantıya katılan bazı sivil toplum kuruluşu temsilcileri basına açıklamada bulundu. 
     Erdoğan, Avrupa Birliği AB konusunda hassasiyeti olan sivil toplum kuruluşlarıyla çok anlamlı ve faydalı toplantı gerçekleştirdiklerini söyledi. 3 Kasım seçimleri öncesinde, görevi resmen almadan AB ile ilgili çalışmalara başlayacaklarını söylediklerini hatırlatan Erdoğan, 4 Kasım'dan itibaren bu yönde girişimlerde bulunduklarını bildirdi. 
     Önce AB üyesi ülkelerin büyükelçileriyle, daha sonra sivil toplum kuruluşlarıyla biraraya geldiklerini, iktidar ve muhalefet olarak konuya ne kadar önem verdiklerini ifade ettiklerini kaydeden Erdoğan, bir yandan da büyükelçiler aracılığıyla Avrupa başkentlerini ziyaret takviminin belirlendiğini söyledi. Erdoğan, 13 Kasım'da İtalya ve KKTC'ye, 18 Kasım'da Yunanistan'a, 19 Kasım'da ise İspanya'ya gideceğini belirterek, ''Zaman daralmaya başladı. Biz de artık bu nedenle yoğun bir şekilde çalışacağız'' diye konuştu. 
     Erdoğan, bir gazetecinin, Avrupa Konvansiyonu Başkanı d'Estaing'in, ''Türkiye'nin AB'a girmesi düşünülemez. Türkiye'nin AB üyesi olmasını isteyenler AB karşıtlarıdır'' değerlendirmesini sorması üzerine, ''Bir defa çok açık ve net ifade etmek istiyorum Türkiye Avrupa Konseyi, OECD, NATO üyesidir. Bu üyelikleri olan bir ülkeye yönelik bu tür bir açıklama duygusallıktan öte bir şey değildir'' dedi. 
     Recep Tayyip Erdoğan, bir gazetecinin, Kopenhag Zirvesi'ne Cumhurbaşkanı, muhalefet, sivil toplum kuruluşlarının katılımıyla çıkarma yapılıp yapılmayacağını sorması üzerine, hem kendilerinin hem muhalefet partisinin hem de sivil toplum kuruluşlarının çalışmalarını sürdürdüğünü belirtti. Erdoğan, Cumhurbaşkanı Ahmet Necdet Sezer'in de konuya çok önem verdiğini vurguladı. Erdoğan, ancak bu konuda ortak bir plan oluşturulmadığını bildirdi. 
     Erdoğan, bir soru üzerine toplantıda, iş güvencesi ve çalışma hayatıyla ilgili diğer sorunların ele alınmadığını kaydetti. 
     Ekonomik ve Sosyal Konsey'in çalışmasına yönelik bir soruyu da yanıtlayan Erdoğan, ''Daha önce de söylemiştik. Göreve başlar başlamaz Ekonomik ve Sosyal Konsey toplanacak'' diye konuştu. 
     Erdoğan, Avrupa ziyaretine hangi sivil toplum kuruluşlarının katılacağını karşılıklı görüşerek belirleyeceklerini ve sivil toplum kuruluşlarıyla yine görüşebileceklerini kaydetti. 
     





</TEXT>
</DOC>
