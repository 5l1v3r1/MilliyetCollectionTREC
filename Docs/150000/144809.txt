<DOC>
<DOCNO> 144809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/23/son/soneko01.html </URL>
<DATE> 2003/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur'da gelirler, giderlerin yarısını karşılamıyor... 
</HEADLINE>
<TEXT>

     Bağ-Kur'da gelirler, toplam giderlerin yarısını bile karşılamıyor. 
     Kurum verilerine göre, Bağ-Kur'da 1996 yılından bu yana gelirler, emekli maaşı ödemeleri ve sağlık harcamaları başta olmak üzere giderlerin yarısından az gerçekleşiyor. Verilere göre, 1996 yılında kurumun 43 trilyon 600 milyar lira gelirine karşılık 108 trilyon 125 milyar lira gideri oldu. 
     Kurumun 1997 yılında 130 trilyon 42 milyar lira gelirine karşılık 307 trilyon 274 milyar lira gideri, 1998 yılında 220 trilyon 140 milyar lira gelirine karşılık 650 trilyon 472 milyar lira gideri, 1999 yılında 414 trilyon 138 milyar lira gelirine karşılık 1 katrilyon 309 trilyon 599 milyar lira gideri, 2000 yılında 725 trilyon 913 milyar lira gelirine karşılık 1 katrilyon 899 trilyon 118 milyar lira gideri, 2001 yılında 1 katrilyon 280 trilyon 348 milyar lira gelirine karşılık 3 katrilyon 59 trilyon 214 milyar lira gideri, 2002 yılında 2 katrilyon 37 trilyon 527 milyar lira gelirine karşılık 4 katrilyon 766 trilyon 606 milyar lira gideri ve 2003 yılının ilk 2 ayında 361 trilyon 330 milyar lira gelirine karşılık 974 trilyon 342 milyar lira gideri oldu. 
     
     1 MİLYON 402 BİN KİŞİYE EMEKLİ AYLIĞI 
     Bağ-Kur'a 1479 sayılı yasaya tabi 2 milyon 421 bin 632 esnaf ve sanatkar ile 2926 sayılı yasaya tabi 907 bin 232 tarım sigortalısı olmak üzere toplam 3 milyon 328 bin 864 kişi aktif sigortalı olarak kayıtlı bulunuyor. 
     Kurum tarafından 1 milyon 233 bin 682'si 1479 sayılı yasaya tabi, 168 bin 784'ü de 2926 sayılı yasaya tabi olmak üzere toplam 1 milyon 402 bin 466 kişiye her ay emekli aylığı ödeniyor. Bağ-Kur'da halen en düşük emekli aylığı 250 milyon lira, ortalama aylık olan 12'nci basamak emekli aylığı 362 milyon lira, en yüksek emekli aylığı olan 24'üncü basamak aylığı ise 733 milyon lira düzeyinde bulunuyor. 
     Verilere göre, bu yılın ilk 2 ayında sigortalılara toplam 112 trilyon 132 milyar lira tutarında prim tahakkuku yapılırken, bunun ancak 47 trilyon 437 milyar lirası tahsil edilebildi. 
     





</TEXT>
</DOC>
