<DOC>
<DOCNO> 118493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/son/sontur07.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de içkiyi fazla kaçıran travesti tabancası ile "efelendi" 
</HEADLINE>
<TEXT>

     İzmir'in Konak İlçesi'nde meydana gelen olayda, alkol aldığı ve hap kullandığı belirlenen ve ''travesti'' olduğu belirtilen kişi, tabancayla sağa sola ateş açtı, olayda ölen ya da yaralanan olmadı. 
     Olay ''Siboş'' lakaplı Sacit Güler'in 22 Alsancak'taki evinin önüne gelen ''Azad'' lakaplı Sedat Basuk'un birkaç el ateş açarak buradan ayrılmasıyla başladı. 
     Cama çıkan ve olay yerine gelen polislerin sakinleşmesi yönündeki çağrılarını dinlemeyen Güler, elinde silahla evden çıkarak bir taksiye bindi. Polisin takip ettiği taksi ile Hatay semtine giden Sacit Güler, burada camını kırdığı ve silahla tehdit ettiği bir başka taksiye bindi. Araç, İkiçeşmelik, Basmane ve Lozan Meydanı'nı geçerek, Güler'in evine geri geldi. 
     Eve giren ve ikinci bir silahla yeniden rastgele sağa sola ateş etmeye başlayan Sacit Güler, ''Burada kan akacak. Beni başka şekilde ele geçiremeyeceksiniz. Sedat Basuk beni tehdit ediyor. İlgililere defalarca söyledim. Hiç kimse bana sahip çıkmıyor'' dedi. 
     Olay yerine cinayet, ahlak, gasp ve diğer güvenlik güçleri ile çelik yelekli özel harekat timi de sevkedildi. 
     Yaklaşık 6 saat süren kovalamaca sonucunda Sacit Güler, avukatı aracılığıyla ikna edilerek polise teslim oldu. Evde bulunan 3 kadın 1 erkek gözaltına alınarak Asayiş Şube Müdürlüğü'ne götürüldü. Olayda kullanılan iki tabancadan biri ele geçirilirken, Güler'in apartman bahçesine attığı kuru sıkı tabanca aranıyor. 
     





</TEXT>
</DOC>
