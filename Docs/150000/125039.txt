<DOC>
<DOCNO> 125039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/16/son/sontur07.html </URL>
<DATE> 2002/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Anadolu'da 246 köy yolu ulaşıma kapandı 
</HEADLINE>
<TEXT>

     Kar yağışı bazı bölgelerde ulaşımı aksatıyor Doğu Anadolu Bölgesi'nde, iki gün önce başlayan kar yağışı günlük yaşamı aksattı. Erzurum'da 7, Ağrı'da 99, Iğdır'da 22 ve Erzincan'da 3 olmak üzere bölgede toplam 131 köy yolu ulaşıma kapandı. Yolların yeniden ulaşıma açılması için çalışmalar aralıksız sürdürülüyor. 
     Bölgede, kar yağışı nedeniyle ulaşım güçlükle sağlanırken, hava sıcaklığında artış oldu. İki gün öncesine kadar eksi 25 dereceye kadar düşen hava sıcaklığı kar yağışıyla birlikte eksi 12 dereceye kadar yükseldi. 
     Kar kalınlığı kent merkezlerinde 12, yüksek kesimlerde ise 40 santimetreye ulaştı. Kent merkezlerinde, yollardaki buzlanma yüzünden meydana gelebilecek kazaların önlenmesi için trafik önlemleri artırıldı. 
     -VAN VE HAKKARİ- Van ve Hakkari'de, kar yağışı yüzünden 115 köy yolu ulaşıma kapandı. 
     Köy Hizmetleri İl Müdürlüğü yetkilileri, geçen hafta etkili olan kar yağışı nedeniyle ulaşıma kapanan köy yollarının dün akşam saatlerinde ulaşıma açıldığını ancak, sabah saatlerinde yeniden etkili olan yoğun kar nedeniyle 75 köy ile ulaşımın sağlanamadığını belirttiler. 
     Yetkililer, ulaşıma kapalı bazı yerleşim birimlerinde yoğun kar nedeniyle çalışmaların aksadığını, diğer köylerdeki çalışmaların ise aralıksız devam ettiğini kaydettiler. Hakkari'de ise sabah sattlerinde başlayan kar yağışı nedeniyle 40 köy yolu ulaşıma kapandı. 
     Karayolları 11. Bölge Müdürlüğü yetkilileri ise Çatak-Bahçesaray yolu dışında bütün ana yolların açık olduğunu ifade ederek, yollardaki buzlanma nedeniyle sürücülerin zincir takmadan yola çıkmamalarını ve daha dikkatli olmalarını istediler. 
     Van kent merkezinde ise yolların buzlanması nedeniyle yaya ve araçlar zor anlar yaşarken, caddelerdeki tuzlama çalışmaları devam ediyor. 
     
     UÇAK SEFERİ GECİKMELİ 
     Kayseri'de de aralıklarlarla devam eden kar yağışı ulaşımı aksatıyor. 
     Kar yağışı ve buzlanma nedeniyle Kayseri-Malatya karayolunun Uzunyayla ve Ziyarettepe, Kayseri-Kahramanmaraş karayolunun Dokuzdolambaç, Kayseri-Sivas karayolunun da Lalebeli ve Beştepeler bölgelerinde ulaşımın zaman zaman aksıyor. Karayolları ekiplerinin kar temizleme ve tuzlama çalışmaları sürerken, yörede kapalı köy yolu bulunmuyor. 
     Bu arada, THY'nın İstanbul-Kayseri ve Kayseri-İstanbul uçak seferleri, kar yağışı nedeniyle yapılamadı. THY yetkilileri, uçak seferlerinin Erkilet Havaalanı pistinde kar temizleme çalışmalarının tamamlanmasından sonra, öğle saatlerinde yapılabileceğini söylediler. 
     





</TEXT>
</DOC>
