<DOC>
<DOCNO> 126191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/22/son/sondun16.html </URL>
<DATE> 2002/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Thomas Weston Kıbrıs'ta Şubat sonuna kadar çözüm bulunmalı 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, Kıbrıs'ta Şubat ayı sonuna kadar ''kesinlikle bir çözüme varılması gerektiğini'' söyledi. 
     Weston, Atina'da yayınlanan Ethnos gazetesindeki demecinde, Kıbrıs konusunda herkesin üyelik anlaşmasıyla bütünleşecek bir çözüme varılması konusuna odaklandığını belirtti. 
     Thomas Weston, ''Bu nedenle anlaşma, BM Genel Sekreteri'nin planında belirlediği süre içerisinde sağlanmalıdır. Bu da, referandumun Kıbrıs'ın üyeliği öncesinde zamanında yapılabilmesi için anlaşmanın Şubat ayı sonundan önce imzalanması gerektiği anlamına gelir'' dedi. 
     Kıbrıs'ta taraflar arasında temel konulardaki farklılıkların iki hafta öncesinde olduğundan daha aza indiğini belirten Weston, çözüm için yeterli zaman olduğunu savundu. 
     Weston, ''Kıbrıs'ta galip ve mağlup taraf olması zorunlu değildir. Biraz kaybederek, biraz kazanılabilir. Her iki taraf da taviz vererek, uzlaşmalıdır'' dedi. 
     Kopenhag'daki gelişmelerin, Helsinki kararlarının Türkiye'nin Avrupa ile olan ilişkisini yasal olarak Kıbrıs sorununu çözümüyle bağlamamasına karşın, Avrupalıların bu sorunun çözümüne önem verdiği görüşünü güçlendirdiğini belirten Weston, Zirve'de olumlu şeyler de olduğunu kaydetti. 
     ABD Dışişleri Bakanlığı Kıbrıs Özel Koordinatörü Thomas Weston, ''Kopenhag'da Kıbrıs koşulsuz olarak temiz bir şekilde üyelik daveti aldı. Bu olumludur. Ayrıca, Türkiye de müzakereleri başlatma tarihi aldı. Eğer Kopenhag kriterlerine uyarsa 2004 yılı sonunda tarih alacaktır'' diye konuştu. 
     





</TEXT>
</DOC>
