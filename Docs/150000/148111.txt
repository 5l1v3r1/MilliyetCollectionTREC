<DOC>
<DOCNO> 148111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/sondun59.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton parasını aldı, kitabı yazmadı 
</HEADLINE>
<TEXT>

     ABD'de Demokrat Parti New York Senatörü Hillary Clinton, anılarını anlatacağı kitap için 8 milyon dolarlık rekor anlaşma yapmasına ve paranın büyük kısmını avans olarak almasına karşın, tek satır yazmadığı için yayınevine karşı zor durumda kaldı. 
     Hillary Clinton'ın, eski ABD Başkanı kocası Bill Clinton'ın, Beyaz Saray stajyerlerinden Monica Lewinsky ile yaşadığı skandal aşk ve sıkıntılı günler üzerine kurulu anılarını anlatacağı kitabı yazmaya söz verdiği sürenin sonuna yaklaşılmasına karşın halen yayınevine tek satır iletmemiş olması, kitabın adının bile belirlenmeyişi, rekor anlaşmayı imzalayan Simon and Schuster yayınevini sıkıntıya soktu. 
     Clinton'ın kitabının, Ağustos ayında piyasaya sürülmesi planlanıyordu. New York Senatörü Hillary Clinton'ın, yazacağı kitap için avans olarak 2.85 milyon dolar aldığı belirtiliyor. 
     Simon and Schuster'den bir yetkili, ''gelecek ay kitabın baskıdan çıkmış olması gerekiyor. Hala bir başlık bile yok. Adı bile belli olmayan bir kitabı piyasaya nasıl pazarlayabiliriz Clinton bizi zor duruma düşürdü'' dedi. 
     Henüz durumun yasal bir anlaşmazlığa dönüşmediği, ancak yayınevinin gerekirse yasal önlem alma hazırlığında olduğu belirtiliyor. 
     Hillary Clinton, kitap için anlaşmayı, 11 Eylül'den kısa süre önce imzalamıştı. Yakınları, Senatör Clinton'ın, 11 Eylül ve arkasından oluşan ortamda, kente hizmet vermekle meşgul olduğu savunmasını yapıyor. 
     





</TEXT>
</DOC>
