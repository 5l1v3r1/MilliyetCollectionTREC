<DOC>
<DOCNO> 112059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/09/son/sonspo21.html </URL>
<DATE> 2002/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Kulübü Olağan Divan Kurulu Toplantısı... 
</HEADLINE>
<TEXT>

     Galatasaray Kulübü Başkanı Özhan Canaydın, 6 aydır atmakta oldukları dostluk tohumlarının sonucunu, dün cenaze töreninde gördüklerini söyledi. 
     Galatasaray Lisesi Tevfik Fikret Salonu'ndaki Olağan Genel Kurul Toplantısı'nda konuşan Canaydın, göreve geldikleri günden bu yana kulüp içi kırgınlıkları gidermek için çaba gösterdiklerini belirterek, ''6 aydır attığımız dostluk tohumlarının sonucunu görmeye başladık. Dün kulübümüzün kurucusu Ali Sami Yen'in eşi Fahriye Yen'in cenazesinde bunu gördük. Gelecekte tüm dargınlıkları silip atacağız'' dedi. 
     Yönetim olarak çok ciddi çalışmalar yaptıklarını kaydeden Canaydın, divan üyelerinden desteklerini istedi. Canaydın, şöyle konuştu 
     ''Riva'daki arazimiz için inşaat izni almaya çalışıyoruz. Florya Metin Oktay Tesisleri'nin, Milli Emlak'ta bulunan 68 dönümlük bölümünün alımını 1-2 gün içinde tamamlayacağız. Ayrıca gördük ki bu arazi için Milli Emlak'a 1,2 trilyon lira borcumuz oluşmuş. Geçmiş yönetimler herhangi bir kira ödemesi yapmamış.'' Canaydın, yeni Ali Sami Yen Stadı projesi için temasların sürdüğünü ve Avrupa Şampiyonlar Ligi'nde deplasmanda Club Brugge ile yapılacak maç öncesi Brüksel'de imza atabileceklerini bildirdi. 
     Amatör şubelerin özerkleştirilmesi için de çaba gösterdiklerini anlatan Özhan Canaydın, bunu basketbol şubesinde yaptıklarını, voleybol şubesi için de benzer çalışma içinde olduklarını söyledi. 
     Ali Sami Yen Stadı'nın karşısında sarı-kırmızılı kulübün resmi ürünlerinin satışının yapıldığı Galatasaray Store ile ilgili de bilgi veren Canaydın, bu mağazanın Barcelona ve Club Brugge maçları arasındaki 8 günlük dönemde 100 milyar liralık ciro elde ettiğini açıkladı. 
     Galatasaray Sportif A.Ş'de yüzde 20'lik hisse sahibi olan AIG Şirketi ile aralarındaki sorunlarla ilgili görüşmelerin sürdüğünü belirten Canaydın, futbol takımıyla ilgili de ''Ligde lideriz, Şampiyonlar Ligi'nde de iddialıyız. Futbol takımımız günün 19 saatini tesislerde çalışarak geçiriyor. Geri kalan 5 saatte de yine burada uyuyor. Biz kendilerine karışmıyoruz. Eğer bizden bir istekleri olursa da elimizden geleni yapıyoruz'' diye konuştu. 
     Divan kurulu toplantısının son bölümünde, tüzük değişiklikleri için komisyon oluşturuldu. Refik Arkan, Celal Erkut, Süheyl Batum, Kemal Onar, Ali Oraloğlu, Anıl Büyükeroğlu ve Turgay Ece'den oluşan komisyondan, 2003 Ocak ayına kadar bir taslak oluşturması istendi. 
     Toplantıya, kulüp başkanı Özhan Canaydın'ın yanı sıra yöneticiler Refik Arkan ve Şükrü Ergün de katıldı. 
     





</TEXT>
</DOC>
