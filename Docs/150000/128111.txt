<DOC>
<DOCNO> 128111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/soneko30.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Ulaştırma Bakanı Posta servislerine talip olabilirsiniz 
</HEADLINE>
<TEXT>

     Irak Ulaştırma Bakanı Bahnam Ziya Polis, Irak'a hava kargo taşımacılığının başladığını belirterek, Türkiye'deki lojistik firmalarını da beklediklerini söyledi. 
     Konuk Bakan Polis başkanlığındaki Irak heyeti, İstanbul'da lojistik firmalarının temsilcileriyle bir araya gelerek, sektöre ilişkin görüş alışverişinde bulundular. 
     İstanbul Maden ve Metaller İhracatçı Birlikleri İMMİB Genel Sekreterliği'nin ev sahipliğinde Dış Ticaret Kompleksi'nde gerçekleştirilen toplantıya, THY, Yurtiçi Kargo, Fedex, UPS, DHL, MNG, UND, RO-DER, Onur Air, Fly Air ve Aras Kargo'nun da aralarında bulunduğu 16 kurum katıldı. 
     Toplantıda konuşan Irak Ulaştırma Bakanı Polis, Irak'ın çok büyük bir pazar olduğunu belirterek, ''Irak'a uçacak ilk uçak ya da gidecek ilk kargo çok önemlidir'' dedi. 
     Polis, Irak'taki 5 havaalanının genişletilip yenileneceğini ifade ederek, ''Irak'a hava kargo taşımacılığı başlamış durumda. Sizi de bekliyoruz. Posta hizmetleri de herkese açık. Posta servislerine de talip olabilirsiniz'' diye konuştu. 
     Iraklı Bakan, Irak'ta ulaştırma alanında açılacak tüm ihalelerin Ticaret Müşavirliği'ne gönderileceğini bildirdi. 
     Toplantıda daha sonra lojistik firmalarının temsilcileri, Irak pazarında karşılaştıkları sorunları dile getirerek, sorunların çözülmesi konusunda konuk Bakana taleplerini ilettiler. 
     
</TEXT>
</DOC>
