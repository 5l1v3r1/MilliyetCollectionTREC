<DOC>
<DOCNO> 102583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/dunya/adun.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ETA’ya karşı üstsüz polis 
</HEADLINE>
<TEXT>

Bask terör örgütünün turizmi baltalamak için İspanya plajlarında bombalı eylemlere başlaması üzerine, turistler gibi üstsüz güneşlenen kadın polis timleri kurularak kıyılar gözlem altına alındı 
     DIŞ HABERLER SERVİSİ 

     İspanya’nın kuzeyindeki Bask bölgesinin bağımsızlığı için mücadele eden terör örgütü ETA’nın, turizm mevsiminin en hareketli döneminde özellikle tatil yörelerini hedeflemesi, bombalarını gözde plajlara yerleştirmesi üzerine, İspanyol yetkililer yeni bir terörle mücadele timi kurdu Üstsüz polisler... 
     Ülkenin güneydoğusunda Akdeniz kıyısındaki tatil kenti Benidorm’da, plajlarda güneşlenecek olan kadın gizli polisler, kumsaldaki şüpheli faaliyetleri gözlem altına alacak. Edinilen bilgiye göre, kumsallarda kadın turistlerin çoğu gibi üstsüz güneşlenen gizli polislerin ayırt edilmesi mümkün olmayacak. BBC’nin haberine göre uygulama kapsamında plajlarda şüpheli hareketleri dikkat çeken çok sayıda kişi gözaltına alındı... 
     
     50 milyar dolarlık sektöre tehdit 
     ETA, İspanya için yılda 50 milyar dolarlık bir sektör olan turizm ile geçinen bölgelerdeki eylemlerine hız vermiş görünüyor. Ay başında güneydeki bir diğer tatil beldesi Santa Pola’da bir otomobile yerleştirilen bombanın patlaması sonucu biri çocuk, iki kişi ölmüş, 40 kişi yaralanmıştı. Bu saldırıyı izleyen günlerde İspanya’nın güney kıyısındaki bazı plajlarda ihbar üzerine bulunan bombalar patlamadan imha edilmişti. 
     



 DÜNYA 










</TEXT>
</DOC>
