<DOC>
<DOCNO> 112124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/guncel/gun10.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur sağlığına devlet güvencesi 
</HEADLINE>
<TEXT>

Fatsa Savcısı Ergün, özel laboratuvarda yaptırdığı tahlillerin sadece yarısının devlet tarafından karşılanması üzerine açtığı davayı kazandı 
     FERUDUN ALTUNTAŞ DHA 

     Fatsa Savcısı Cihan Ergün, eşinin rahatsızlığı nedeniyle sevkli olarak gittiği özel bir laboratuvarda 95 milyon lira tutan tahlil bedelinin yalnız 42 milyon 500 bin lirasının devlet tarafından karşılanması üzerine İdare Mahkemesi’ne dava açtı. Mahkeme paranın tamamının devlet tarafından ödenmesine karar verirken, kararın benzer durumdaki memurlar için de örnek olacağı belirtildi. 
     
     Kaymakamlık ödemedi 
     Savcı Ergün’ün guatr hastası eşi Ayla Ergün’ün sevkli olarak gittiği özel laboratuvarda tedavi gideri 95 milyon lira tuttu. Fatsa Mal Müdürlüğü’ne başvuran Ergün, 2002 yılı Bütçe Uygulama Talimatına göre, bu bedelin ancak 42 milyon 500 bin lirasının ödeneceğini öğrenince Fatsa Kaymakamlığı aleyhine Ordu İdare Mahkemesi’nde dava açtı. Ergün, 657 sayılı Devlet Memurları Yasası’nın 209. maddesi gereğince sağlık giderlerinin tamamının devlet tarafından ödenmesi gerektiğini vurguladı. Mahkeme de faturanın tamamının devlet tarafından ödenmesini kararlaştırdı. 
     
     Örnek teşkil edecek 
     Ergün, Maliye’yi kısmı ödeme yapmaya zorunlu tutan uygulamanın hukuka uygun olmaması nedeniyle işlemin İdare Mahkemesi’nde iptal edilmesini istediğini ifade ederek, "Karar benzer durumdaki memurlar için örnek teşkil edebilecek" dedi. 
     Fatsa Kaymakamı Kaya Çıtak da karara itirazda bulunmayı düşünmediklerini bildirdi. 
     



 GÜNCEL 


















</TEXT>
</DOC>
