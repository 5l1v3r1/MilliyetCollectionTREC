<DOC>
<DOCNO> 102578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/18/son/sontur23.html </URL>
<DATE> 2002/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP Başkanı Bozlak "İttifak için öne çıkan parti henüz yok" 
</HEADLINE>
<TEXT>

     HADEP Genel Başkanı Murat Bozlak, 3 Kasım seçimlerinin son derece önemli olduğunu belirterek, seçimde emek, barış, özgürlük ve demokrasiden yana insanların güçbirliği yapmasını istediklerini bildirdi. 
     Bozlak, İnsan Hakları Derneği eski Başkanı Akın Birdal ve İHD İstanbul Şube Başkanı Eren Keskin ile beraber TMMOB Makine Mühendisleri Odası İstanbul Şubesi'nde basın toplantısı düzenledi. 
     3 Kasım'da yapılacak genel seçimlerin Türkiye için son derece önemli olduğunu ifade eden Bozlak, ''Seçimde emek, barış, özgürlük ve demokrasiden yana insanların güçbirliği yapmasını istiyoruz'' dedi. 
     Akın Birdal da, güçbirliği çağrısını yineleyerek, ''Çağrımız açıktır. Türkiye tarihine temiz bir sayfa açma olanağı ellerinizdedir. Ellerinizi birbirinize uzatın'' diye konuştu. 
     Eren Keskin de demokrasi ve insan haklarından yana güçlerin bir platform oluşturmalarını istediklerini söyledi. 
     Basın mensuplarının sorularını da yanıtlayan Bozlak, bir soru üzerine, Türkiye'nin sorunlarının çözümüne talip, bu amaçla güçbirliğine de hazır olduklarını belirtti. 
     Bozlak, ''Seçimlerde HADEP'in güçbirliği yapmayı düşündüğü, öne çıkan bir parti var mı '' şeklindeki soruya da, ''Öne çıkan bir parti şu an için yok'' yanıtını verdi. 
     





</TEXT>
</DOC>
