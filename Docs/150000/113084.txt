<DOC>
<DOCNO> 113084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/15/son/soneko18.html </URL>
<DATE> 2002/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Masum Türker ''Dolar 3 milyona çıkmayacaktır'' 
</HEADLINE>
<TEXT>

     Devlet Bakanı Masum Türker, ''Türkiye'de bardağın yarısı doludur'' dedi. 
     Türker bu arada, kendisinden önce konuşan kişinin doların 3 milyona çıkma senaryosundan bahsetmesi üzerine, ''Türkiye'de dolar 3 milyona çıkmayacaktır'' şeklinde konuştu. 
     Türk Loydu Vakfı öncülüğünde geliştirilen TÜRKKOBİ projesinin İstanbul Sanayi Odası'nda İSO tanıtım toplantısında konuşan Türker, KOBİ'lerin önemini vurgularken, ''KOBİ'ler Türkiye'nin herşeyidir'' ifadesini kullandı. 
     Türkiye ekonomisinin yönetiminde ulusal duruştan yana bir kişi olduğunu vurgulayan Türker, Bakanlığa geldiği sırada yaptığı ilk işin Üretim ve Finansman Danışma Kurulu'nu toplayarak, başkanlık etmesi olduğunu söyledi. 
     Toplantıda farklı bir yönetim tarzı sergilediğini ve yalnız sanayicilere, işadamlarına söz verdiğini belirten Türker, ''Bu bile benim ulusal duruşumdan rahatsız olanların eleştirilerine neden oldu'' dedi. 
     
     3 MİLYON LİRA SENARYOSU 

     Bakan Türker bu arada, kendisinden önce konuşan kişinin doların 3 milyona çıkma senaryosundan bahsettiğine değinerek, böyle bir şeyin düşünülmemesi gerektiğini ifade etti. Türker, şöyle devam etti 
     ''Türkiye'de bardağın yarısı doludur. Türkiye'de dolar 3 milyona çıkmayacaktır. Bunun senaryosunu da hazırlamayalım. Türkiye'de dolar şimdiki seviyede, ekonominin gerektirdiği miktarda iner ve çıkar. Artık kendine güvenen insanlar olarak kendimizi başkalarının yaptırımlarına bağlamayalım. Hemen faizler yükselecek hayır. Şu anda hepimizin Türkiye'de faizler yüksek diye bağırması gerekiyor. Enflasyon yüzde 35, devletin ödediği faiz yüzde 70. Bankaların verdiği faiz enflasyona göre ayarlanmış. Siz mevduat yatırdığınızda aldığınız faiz ile devletin borçlanarak aldığı faiz arasında dağlar kadar fark var. Artık pozisyonumuzu değiştirmeliyiz. Ulusal duruş içinde olmalıyız. Meselelere dışarıdan değil içeriden yaklaşmalıyız. Kendini risk altına atıyorsun diyorlar, evet atıyorum. Bununla ilgili halk önümüzdeki seçimde kararını verecek.'' Mevcut düzenin yürütülmesi halinde bakana ihtiyaç olmadığını dile getiren Türker, ''Benim bürokrat bakan olmamı bekleyen varsa, beklemesinler'' diye konuştu. 
     
     IMF GÖRÜŞMELERİ KRİPTOYA BAĞLANDI 

     IMF ile yapılan programda ilk kez kendisi tarafından reel sektör ve sosyal politikalarla ilgili bazı unsurların gündeme getirildiğini anlatan Türker, IMF yetkilileriyle olan görüşmelerin kayıt altında olduğunu söyledi. 
     Türker, şunları kaydetti 
     ''Uluslararası kurumların yöneticileri Washington'da benimle bunları konuştular. Bu konuştuklarımızın dışında birileri haber sızdırıp yazdırmak istiyorsa, ajanslara baksınlar. O konuşmaların tümü kriptoya bağlanmıştır. Sayın Cumhurbaşkanı'nın masasında bile var o konuşmalar. Çünkü ben orada Devlet Bakanı olarak oturdum. Tüccar ya da kredibilitesi yüksek bir vatandaş değildim. Bir ulusu temsil ediyordum.'' 
     
     "HERŞEYİ HALKLA PAYLAŞMALI" 

     Devlet Bakanı Masum Türker, doğruyu yanlış göstermek isteyenlerle mücadele etmenin yolunun, herşeyi halkla paylaşmak ve sonrasında halka teslim olmak olduğunu söyledi. Bu sözleri alkış alan Türker, halkın artık liderlerin yanı sıra ikinci adamları da değerlendireceğini vurgularken, şöyle devam etti 
     ''Ekonomiyi kim yönetecek Bu ülkede doğup büyümüş, bir zamanlar üniversitede giydiği delikli ayakkabısına razı olan insan mı, yoksa kredibıl olmayı düşünen, siyaset sonrası o çevrelerde bulunmayı düşünen insan mı Buna halk karar verecek. Eğer halk ulusalcı yaklaşan yerine kredibıl olan insanı tercih ediyorsa, ne yapalım. Savaşın söz konusu olduğu bir tarihte ulusal politikayı, ulusal duruş içinde olan Dışişleri Bakanı mı olmalı, yoksa bunun dışında kamuoyunu başka şeylerle uğraştıranlar mı olmalı '' 
     
     ''ECEVİT OLMASAYDI, ÇOKTAN IRAK SAVAŞINI YAŞAMIŞTIK'' 

     Savaş olasılığı halinde bir savaşın gerektirdiği faizden daha fazla Türkiye'nin faiz verdiğini ifade eden Türker, ''Reelin üzerinde yüzde 35 ödüyoruz. Bizim ödememiz gereken yüzde 52 civarındadır'' diye konuştu. Türker, şöyle devam etti 
     ''IMF kendi programında şu tenkidi yapıyor. Bunun manşet olması gerekir, birilerini koruyorlar. Herşey güzel gitti Türkiye'de övünüyor. Ama diyor ki, Türkiye Mayıs ayında birden bire belirsizliğe itildi Bunun sorumlusunun kim olduğunu ben söylemeyeceğim. 
     Çünkü çok iyi biliyorlardı ki, Başbakan Ecevit olmasaydı Eylül sonrasında, biz çoktan Irak savaşını yaşamıştık. Biz barıştan yanayız. Biz yanıbaşımızda içinde olmasak bile bir savaşın çıkmasını istemiyoruz. Bu savaştan en çok etkilenecek insanlar biziz. Savaşın maliyetini hesaplayalım Benim burnu kanayacak gencimin maliyeti mi olur Bu kadar mı onursuzuz Şu kadar para olursa savaşa müsaade ediyoruz diye görüneceğiz.'' Savaşın maliyetini bir ekonomi bakanı olarak kendisine söyletemediklerini, bunun yerine bazı derneklere hesaplar yaptırıldığını anlatan Türker, o hesapların hiçbirisinde faizin maliyetinin olmadığını söyledi. Türker, ''Hangisinde 2 milyon göçmenin neden olacağı sosyal ve ekonomik maliyet var'' dedi. 
     
     ''IMF GAZETECİLİĞİNE SON VERECEĞİZ'' 

     Türkiye'de her konunun açıkça konuşulacağını dile getiren Türker, sözlerini şöyle tamamladı 
     ''Türkiye'de IMF gazeteciliğine son vereceğiz. IMF ile konuşulmayanları bile 1-2 kişinin IMF istiyor gibi dayatmasına karşı çıkacak bir adam var burada. Belli güçlere karşı gerçekleri halkıyla paylaşan bir bakanın varlığını herkesin bilmesi gerekiyor. Olumsuz yazılmış, çarpıtılmış bir haberden korkacağıma halkıma sığınmayı tercih ederim.'' Türker, toplantı çıkışında, bir gazetecinin petrol fiyatlarındaki artışla ilgili sorusu üzerine, ABD'nin krizlere karşı 1 milyar varil stok yapması gerektiğini ifade etti. 
     ABD'nin 24 Eylül itibariyle petrol stokunun 700 milyon varile ulaştığını ve petrolün de 30 dolara doğru yükseldiğini belirten Türker, stoklamanın tamamlanmasının ardından petrol fiyatlarındaki artışın duracağını bildirdi. Türker, ''Türkiye Cumhuriyeti bu artışlara karşı hem katlandığı maliyeti dikkate alacak, hem de enerji tercihinde tavrını ona göre belirleyecek'' diye konuştu. 
     
     VERGİ İADESİ 

     Vergi iadesi uygulamasının devam edeceğine yönelik açıklamalarının hatırlatılması üzerine de Bakan Türker, son birkaç aydır uygulamanın kalkacağı yönündeki açıklamalarla insanların fatura ve fiş toplamaktan vazgeçtiğini, ancak kendisinin uygulamanın devamına ilişkin açıklamasıyla fiş ve fatura almaya başladıklarını söyledi. 
     Bir gazetecinin, uygulamanın devam etmesiyle uğranılacak zararın ne kadar olacağını sorması üzerine Türker, bir zararın olmayacağını bildirdi. 
     Türker, Irak'a olası bir operasyon halinde Türk ekonomisinin uğrayacağı muhtemel zararların da hesaplandığını ve bu zararların nasıl giderileceğine ilişkin çalışmaların yapıldığını kaydetti. 
     





</TEXT>
</DOC>
