<DOC>
<DOCNO> 112413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/11/son/sondun13.html </URL>
<DATE> 2002/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Barış Ödülü, eski ABD Başkanı Carter'ın 
</HEADLINE>
<TEXT>

     2002 yılı Nobel Barış Ödülü, eski ABD başkanlarından Jimmy Carter'a verildi. Norveç'teki Nobel Komitesi, eski başkana, uluslararası anlaşmazlıklarda barışçı çözüm bulunması, insan hakları ve demokrasinin ilerlemesi, ekonomik ve sosyal kalkınmanın teşvik edilmesi çabalarından dolayı ödülün verildiğini açıkladı. 
     Komite Başkanı Gunnar Berge, ''bunun, aynı zamanda ABD Başkanı George Bush'un izlediği politikanın eleştirilmesi anlamına geldiğini'' belirtti. 
     Berge, ödülün uluslararası çatışmalara son verilmesi için çalışan Carter'a verilmesinin, bugünkü Amerikan yönetiminin politikasının eleştirilmesi olarak yorumlanabileceğini, bir gazetecinin sorusu üzerine söyledi. 
     Amerikan Kongresi, Bush'a bu sabah Irak ile savaşma yetkisi vermişti. 
     Nobel Barış Ödülü'ne aday gösterilen Afganistan Devlet Başkanı Hamid Karzai, Afgan halkının barış için daha çok çalışması gerektiğini söyledi. 
     Nobel Barış Ödülü açıklandıktan sonra başkanlık sarayında basın toplantısı düzenleyen Karzai, ödülü kazanan eski ABD başkanlarından Jimmy Carter'ı kutladı. 
     Adının barış ile birlikte anılmasının kendisini çok mutlu ettiğini ifade eden Karzai, "Bu yıl kazanamadığıma göre, Afgan halkı barış için daha çok çalışmalı" dedi. 
     Afganistan Devlet Başkanı, Nobel Barış Ödülü için gösterilen 156 aday arasında bulunuyordu. 
     





</TEXT>
</DOC>
