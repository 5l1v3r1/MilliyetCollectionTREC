<DOC>
<DOCNO> 122693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sonspo01.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant ''İstifa etmeyi düşünmüyorum...'' 
</HEADLINE>
<TEXT>

     Türkiye Kupası 2. Kademe maçında Konyaspor'a elenen Fenerbahçe'de, büyük üzüntü yaşanıyor. 
     Konyaspor karşısında aldığı 1-0'lık yenilgiyle kupaya veda eden Fenerbahçe'nin taraftarları, maç bitiminde teknik direktör Werner Lorant'ı istifaya çağıran tezahüratlarda bulundu. 
     Maçtan sonra basın mensuplarının sorularını yanıtlayan Werner Lorant, karşılaşmanın 35. saniyesinde 10 kişi kalmalarının ve hemen ardından kalelerinde gördükleri golün oyun düzenlerini bozduğunu ve oyuncuların toparlanmalarını zorlaştırdığını söyledi. 
     Hiç beklemedikleri şekilde 10 kişi kalmalarıyla, iyi bir kanat oyunu sergileyemediklerini ve defansta birebir oynadıkları için de forvette eksiklik yaşadıklarını ifade eden Lorant, ''1-0'dan sonra futbolcuların da taraftarın da motivasyonu çok bozuldu. Konyaspor çok iyi koştu, baskılı oynadı'' dedi. 
     ''Artık önümüzde hedef olarak sadece lig kaldı, bu yeterince acı verici'' diyen Lorant, ''Maalesef sakat ve hasta olan defans oyuncularımızda da sorun var. Bu hayatımda aldığım en kötü, en acı yenilgiydi. Konyasporlu oyuncuların, bize karşı çok baskılı bir oyun sergileyeceklerini tahmin ediyorduk. Ama bu sonucu beklemiyorduk'' dedi. 
     Cumartesi günü yapacakları maça kadar oyuncuların bozulan morallarinin ve motivasyonlarının tekrar düzelmesi için çalışacaklarını dile getiren Lorant, bundan sonra ligde oynayacakları maçlar için hazır olmak zorunda olduklarını söyledi. 
     Lorant, bir soru üzerine, oyuncularının kendisi ile kendisinin de oyuncuları ile bir sorunun bulunmadığını ifade etti. 
     Taraftarların üzüntüsünü anladığını, kendisinin taraftarlardan daha da üzüntülü olduğunu vurgulayan Lorant, istifa etmeyi düşünmediğini sözlerine ekledi. 

     
</TEXT>
</DOC>
