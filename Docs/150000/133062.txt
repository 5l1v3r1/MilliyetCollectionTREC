<DOC>
<DOCNO> 133062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/25/spor/spo09.html </URL>
<DATE> 2003/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu şeref Rainer’in 
</HEADLINE>
<TEXT>

     ALMAN raket Rainer Schuettler, "grand slam" rüyasından dün de uyanmadı ve Avustralya Açık’ın 98 yılllık tarihinde, Boris Becker’den sonra finale adını yazdıran 2. Alman oldu. Becker’in 1985’te Wimbledon’daki şampiyonluğundan etkilenerek tenise başlayan Schuettler, yarı finalde 11 yıldır bu tura çıkan en genç raket olan 20’lik ABD’li Andy Roddick’i 7-5, 2-6, 6-3 ve 6-3’lük setlerle safdışı bıraktı. 
     PORTAS, Krajicek, Safin, Blake, Nalbandian ve Roddick’i yenen Schuettler, bitmeyen enerjisini "tekvandoya" bağlamıştı. Turnuvaya hazırlanırken bir tekvando hocasından özel dersler aldığını açıklayan 26 yaşındaki Alman raket, bu özel stilin finale Agassi’ye karşı işleyeceğinden pek emin konuşmadı "O, çoktan arkama tekmeyi vurdu ama final bile rüya gibi. Kimbilir belki yanlış bir şey yerse, şansım var". 
     
Kortta tarihi gün      AVUSTRALYA’DA tenisseverleri sıradışı ve tarihi bir hafta sonu bekliyor. Venus ve Serena Williams bugün, bir asırı aşkın süredir üst üste dört grand slam finalinde karşı karşıya gelen ilk tenisçiler olacak. Melbourne’de dün çift bayanlar şampiyonluğunu elde eden Williams kardeşlerden tekler finalini Serena kazanırsa, dört grand slam şampiyonluğuna aynı anda sahip olan tarihteki beşinci tenisçi olacak. 
     
46’lık genç kız      YILLARA meydan okuyan Martina Navratilova, 8 yıllık aradan sonra, göz kamaştıran kariyerine yeni halka eklemeye hazırlanıyor. Hintli Leander Paes ile karışık çiftlerde finale yükselen 46 yaşındaki Navratilova, yarın çiftlerdeki 39., toplamda 57. grand slam zaferi için raket sallayacak. Navratilova’nın, Paes ile birlikte bu kez rakipleri, Avustralyalı Todd Woodbridge ile Yunan Eleni Daniilidou olacak. 
     



 SPOR 


























</TEXT>
</DOC>
