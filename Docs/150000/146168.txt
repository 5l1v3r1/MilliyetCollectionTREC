<DOC>
<DOCNO> 146168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/29/son/sondun22.html </URL>
<DATE> 2003/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta bulunan 7 İtalyan gazeteci, gözaltında... 
</HEADLINE>
<TEXT>

     Irak savaşını izlemek için bölgede bulunan İtalyan gazetecilerden 7'sinin, Bağdat'ta Irak yönetimi tarafından gözaltında tutulduğu açıklandı. 
     Verilen bilgilerde, 2 güne yakın süredir kayıp oldukları söylenen 7 İtalyan gazetecinin dün akşam saatlerinde Basra'da olduklarının tespit edildiği ve bugün Bağdat'a getirildiği ifade edildi. 
     İtalyan Ulusal Basın Federasyonu'ndan yapılan açıklamada, Irak yönetimi tarafından göz altına alınıp sorgulandıkları ortaya çıkan gazetecilerin hemen serbest bırakılması çağrısında bulunuldu. 
     7 İtalyan gazetecinin sınır dışı edilecekleri söylentileri İtalya'da konuşulmasına rağmen, Irak'ın Moskova Büyükelçisi Abbas Kalaf, ''Irak yönetimi onları sınır dışı etme isteminde değil. Akrediteleri Bağdat'ta yapılıp, savaşa oradan tanık olacaklar'' açıklamasını yaptı. 
     Irak'ta yaklaşık 25 İtalyan gazeteci bulunurken, göz altında tutulanların Corriere della Sera'dan Francesco Battistini, İl Messagero'dan Ezio Pasero, İl Sole 24 Ore'den Leonardo Maisano, Unita'dan Toni Fontana, Mattino'dan Vittorio dell'Uva, Giornale'den Luciano Gulli ve Riffeser grubundan Lorenzo Bianchi oldukları belirtildi. 
     Gazeteciler ile ilgili olarak dün akşamdan beri Irak yönetimiyle görüşmeye çalışan İtalyan Dışişleri Bakanlığı, henüz herhangi bir bilgiye ulaşamadıklarını açıklarken İtalya geçen hafta Roma'daki 4 Iraklı diplomatı ''casusluk yaptıkları şüphesiyle'' sınır dışı etmişti. 
     




</TEXT>
</DOC>
