<DOC>
<DOCNO> 139397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun19.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Bulgaristan'a yığınak yapıyor... 
</HEADLINE>
<TEXT>

     Irak'ta Saddam Hüseyin yönetimine karşı olası askeri operasyon hazırlıklarını sürdüren ABD, Bulgaristan'a da askeri yığınak yapmaya başladı. 
     Bulgaristan yönetiminden askeri operasyon konusunda destek alan ABD, kendisine tahsis edilen Burgaz'daki Sarafovo havaalanına C-5 Galaxy tipi kargo uçaklarıyla askeri teçhizat ve silahlar getiriyor. Burgaz uçuş koordinasyon merkezinden yapılan açıklamada, ABD Hava Kuvvetleri'ne ait bir askeri kargo uçağının daha, bugün Sarafovo havaalanına iniş yaptığı bildirildi. 
     İngiltere'den gelen ABD kargo uçağında bulunan çok sayıdaki askeri teçhizat, havaalanındaki depolara yerleştirildi. Yetkililer, Sarafovo havaalanında özellikle son üç gün içinde hareketliliğin arttığını belirterek, silah ve donanımlarıyla birlikte Bulgaristan'a gelen ABD askeri sayısının da 64'e ulaştığını açıkladılar. 
     Askeri uzmanlar, savaş durumunda ABD'nin Bulgaristan'ı, Irak'a gönderilecek askeri teçhizatın nakli için ara üs olarak kullanacağı görüşünde birleşiyorlar. 
     Bulgaristan parlamentosu, ABD'nin Irak operasyonu için askeri ve lojistik destek talebini onaylamıştı. Parlamento kararı üzerine Burgaz'daki Sarafovo havaalanı, ABD askerlerine tahsis edildi. ABD'nin Sarafovo'da toplam 18 savaş uçağı konuşlandırması bekleniyor. 
     





</TEXT>
</DOC>
