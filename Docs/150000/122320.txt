<DOC>
<DOCNO> 122320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sonspo14.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Teknik Direktörü Lorant Futbolcular da hata yapabilir 
</HEADLINE>
<TEXT>

     Fenerbahçe Teknik Direktörü Werner Lorant, İstanbulspor maçı öncesi yaşanan Ortega krizi konusunda, ''Bu konuyu kendi içimizde hallettik'' dedi. 
     Samandıra Tesisleri'nde düzenlenen basın toplantısında, medya mensuplarının Ortega konusunda ısrarlı sorularına rağmen Alman teknik adam, bu konuyu basın önünde konuşmayacağını söyledi. 
     Lorant, başkanla yaptıkları toplantıda gereken şeyleri görüştüklerini ifade ederek, şöyle konuştu 
     ''Bu özel bir toplantıydı. Ne konuştuğumuzu basına söylemeyeceğim. Bunlar kendi içimizde yöneticilerle, futbolcularla olabilir. Futbolda her zaman her şey mümkündür. Futbolcular da hata yapabilir. Dünyada hatasız insan bulamazsınız. Ben oyuncularımla sürekli görüşüyorum ve görüşmeye de devam edeceğim. Bu konuyu kendi içimizde en kısa zamanda çözümleyip yolumuza devam edeceğiz. Bu konuyla ilgili benim ağzımdan bir şey duyamayacaksınız. Bu olay diğer oyuncularımı da etkilemeyecektir.'' 
     
     ''CEZA OLAYINI DA GÖRÜŞTÜK'' 
     Werner Lorant, bir gazetecinin, ''Ortega'ya bu davranışından dolayı ceza verilmesini isteyecek misiniz'' şeklindeki sorusu üzerine, ''Ceza olayını da kendi içimizde görüştük'' dedi. 
     Bu konunun kendisi için masadan kalktığını anlatan Alman teknik adam, ''Artık yarına konsantre olmalıyız. İlk kupa maçını oynayacağız. Önemli olan budur. İstanbulspor karşısında 3 puan aldık. Şimdi önümüzde iki önemli deplasman var. Bunlara konsantre olmalıyız. Başka konular benim için önemli değil. Diğer konulara konsantrasyonumu veremem'' diye konuştu. 
     Ortega'nın yarın ilk 11'de oynayıp oynamayacağının sorulması üzerine Lorant, toplantı sonrası yapacakları son idmanın ardından Konyaspor maçı kadrosunu hazırlayacağını belirterek, ''Bunu yarın göreceğiz'' dedi. 
     Alman çalıştırıcı, kendisini hiçbir şeyin negatif anlamda etkilemeyeceğini de dile getirerek, ''Futbol zevk vermeli. Bana zevk veriyor. Ben mesleğimi severek yapıyorum. Üzerimde bir baskı hissetmiyorum'' şeklinde konuştu. 
     
     ''WASHİNGTON'UN DURUMUNDA ÖNCE İNSANLIK GELİR'' 
     Bir gazetecinin, ''Washington'un durumundan sonra yeni bir oyuncu almayı düşünüyor musunuz Bu sezon oynaması zor gözüküyor'' şeklindeki sorusu üzerine Lorant, şunları söyledi 
     ''Öncelikle Washington'un en kısa zamanda sağlığına kavuşmasını bekliyoruz. Bu konuda ilk önce insanlık gelir. Sağlığına kavuşsun ondan sonra görüşülür. Bu kadar erken teşhis konulup tedavi olmasına şükür etmeliyiz. Bu konuda doktorlar ne diyecekler, yeniden testlerden geçmesi gerekiyor. Zaten yeni futbolcu almamız gerekse bile bu ocak ayında mümkün olur. Şimdi hangi futbolcuyu ofansif olarak kullanabiliriz, onu düşünmeliyiz.'' Lorant, Steviç'in bir Alman dergisine yaptığı, ''Ocak ayında anlaşamazsam Almanya'ya geri döneceğim'' şeklindeki açıklamasının sorulması üzerine, her futbolcunun nerede oynamak istediğine kendisinin karar vermesinin normal olduğunu ifade ederek, ''Ama önemli olan şu anda yüzde 100 buraya konsantre olmasıdır. Fenerbahçe'de sözleşmesi olduğu sürece bu takımın futbolcusudur. Sözleşmesi bittiğinde kendi karar verir. Bu diğer oyuncular için de geçerli'' diyerek sözlerini tamamladı. 
     





</TEXT>
</DOC>
