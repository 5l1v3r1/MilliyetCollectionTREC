<DOC>
<DOCNO> 148121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/07/son/soneko10.html </URL>
<DATE> 2003/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Bankası'nın Nisan ayı faiz tahmini yüzde 60 
</HEADLINE>
<TEXT>

     Yapı ve Kredi Bankası, Nisan ayında savaş koşullarının devam etmesi durumunda faiz oranlarının yüzde 60 seviyelerinin altına kalıcı olarak düşmeyeceği tahmininde bulundu. 
     Yapı Kredi Kurumsal ve Ekonomik Araştırmalar Bölümü tarafından hazırlanan aylık değerlendirme raporunda, tüketici fiyatları bazında yıl sonu enflasyonu tahmini yüzde 25 ve büyüme tahmini yüzde 4 olarak açıklandı. 
     Nisan ayında ikinci el tahvil ve bono faizlerinin dalgalı seyrini sürdüreceği öngörüsünde bulunulan raporda, şöyle denildi 
     ''Bu dönemde faiz oranlarının, Irak savaşı ve hükümetin uygulanmakta olan ekonomik program konusunda atacağı adımlardan etkilenmesi beklenmektedir. Irak savaşının daha önce yapılan tahminlerden daha da uzun süreceğinin anlaşılması piyasaları tedirgin etmekte ve belirsizliği arttırmaktadır.'' IMF'ye verilecek olan Niyet Mektubu'nun gecikmesi ve kamu bankalarına yapılan atamaların tedirginlik yaratttığı kaydedilen raporda, imzalanan Niyet Mektubu'nun IMF İcra Direktörleri Kurulu'nda onaylanması durumunda piyasaların olumlu tepkisine bağlı olarak ikinci el tahvil ve bono faiz oranlarının şu anki seviyelerinin bir miktar altına düşeceği tahmininde bulunuldu. 
     Raporda, ''Savaş koşullarının devam etmesi durumunda faiz oranlarının yüzde 60 seviyelerinin altına kalıcı olarak düşmeyeceği tahmin edilmektedir'' denildi. 
     





</TEXT>
</DOC>
