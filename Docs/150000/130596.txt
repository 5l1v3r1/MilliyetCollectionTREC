<DOC>
<DOCNO> 130596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sontur11.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsız girdiği evden telefon açınca yakayı ele verdi... 
</HEADLINE>
<TEXT>

     İzmir'in Dikili İlçesi Kabakum Köyü Bankacılar Sitesi'ndeki yazlığa giren hırsız, evdeki telefonu kullanınca yakalandı. 
     Alınan bilgiye göre, bir evden TV ve giyim eşyası çalınması üzerine araştırma başlatan jandarma, sitedeki büfeciyi sorguladı. Büfeci, olaydan bir saat önce gelen gencin kek ve meyva suyu satın aldığını söyledi. 
     Evdeki araştırmayı sürdüren ekipler, telefon cihazının ''tekrar'' tuşuna basarak, aranan son numaraya ulaştı. Bergama'da bir fırının arandığını tespit eden jandarma ekipleri, burada çalışan Ali A.'yı gözaltına aldı. 
     Zanlı siteye getirilerek, büfeciyle yüzleştirildi ve büfeci alışveriş yapan kişinin Ali A. olduğunu teşhis etti. Hırsızlık ve yaralama suçlarından sabıkası bulunan zanlının suçunu itiraf ettiği belirtildi. 
     





</TEXT>
</DOC>
