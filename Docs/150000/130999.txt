<DOC>
<DOCNO> 130999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/soneko15.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadenizli'nin yüzünü hamsi güldürdü... 
</HEADLINE>
<TEXT>

     Bu sezon Karadeniz'de beklentilerin üzerinde hamsi avlanması balıkçıların yüzünü güldürürken, vatandaşlar da uygun fiyatla hamsi yeme imkanına kavuştu. 
     Sezonun başlamasından ardından kasım ayının ortalarından itibaren özellikle Sinop-Hopa arasında yoğunlaşan hamsi avı, beklentilerin üzerinde gerçekleşirken, bunu sonucu bir yandan balıkçı tezgahlarında bolca yerini alan hamsi, bir yandan da işlenerek yurtdışına ihraç edilmeye başlandı. 
     Tezgahlarda mevsimsel şartlara bağlı olarak ortalama 500 bin liradan satılan hamsi bolluğu tüketicinin balığa olan hasretlerini giderirken, balıkçılar da uzun yıllardan bu yana ilk defa böylesi bir bolluk yaşandığını söylediler. 
     Samsun Balıkçılar Odası Başkanı Rasim Kademoğlu, yıllardır hamsiden yana şanslarının olmadığını belirterek, ''Ama bu yıl tam tersi oldu. Hem hamsi bol hem de bolluk nedeniyle av süresi uzun. Bu sezon hamsi herkesin yüzünü güldürdü'' dedi. 
     Bol avlanması sonucu hamsinin fiyatının normalden ''ucuz'' olduğunu ifade eden Kademoğlu, ''Hayat pahalılığında insanlar da tercihini hamsiden yana kullandı. Talep çok olunca balıkçılar da iyi satış yaptı. Kazançlı bir hamsi sezonu geçiriyoruz'' diye konuştu. 
     Özellikle balıkçıların Sinop-Hopa arasında avlandığını belirten Kademoğlu, tek sorunlarının mazotun pahalı olmasından kaynaklandığını söyledi. 
     Kademoğlu önümüzdeki günlerde bol miktarda tekir, mezgit ve kalkan avı beklediklerini de bildirdi. 
     Bu arada hamsinin bol miktarda avlanması bölgedeki balık fabrikalarının da faaliyetlerinin yoğunlaşmasına yol açtı. 
     Özelikle hamsi sezonu süresince faaliyette olan Sinop'taki 5 balık unu ve yağı fabrikasında 2001-2002 yıllarında toplam 55 bin ton hamsi işlenirken, bu yıl rakamın çok daha fazla olacağı tahmin ediliyor. 
     
     BOLLUĞUN NEDENİ 

     Öte yandan, bolluğun en önemli nedenleri olarak av yasağı uygulaması ile hamsi katili olarak bilinen ''mnemiopsis leidyi'' adı verilen canlının Karadeniz'deki varlığının azalması olduğu bildirildi. 
     Ondokuz Mayıs Üniversitesi OMÜ Sinop Su Ürünleri Fakültesi Deniz Biyolojisi Bölümü Öğretim Üyesi Doç. Dr. Levent Bat, yapılan araştırmaların Karadeniz'e 1980 yılında Kuzey Amerika kıyılarından gemilerin balast sularıyla gelen ''mnemiopsis leidyi'' adı verilen canlının, yine aynı yöntemle Karadeniz'e gelen ''beroe ovata'' isimli başka bir canlı tarafından kontrol altına alındığını ortaya koyduğunu söyledi. 
     Bat, deniz anasına benzeyen ve hamsinin besin kaynakları ile beslendiği için hamsi popülasyonunu ciddi şekilde tehdit eden mnemiopsis leidyi'nin, Karadeniz'e gelen ve bu canlı ile beslenen Beroe isimli canlı tarafından tüketilmeye başlanmasının yanı sıra balık bereketinin ardındaki bir diğer gerçeğin ise, balıkçıların eskiye göre daha bilinçli avlanmaları ve av yasaklarına uymaları olduğunu kaydetti. 
     Leven Bat, Karadeniz'deki kirlenmenin de eskiye oranla azaldığını bunun da balık varlığını olumlu yönde etkilediğini de söyledi. 
     





</TEXT>
</DOC>
