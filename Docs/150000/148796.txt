<DOC>
<DOCNO> 148796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/10/son/sondun27.html </URL>
<DATE> 2003/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Herzigova'nın son moda kısa saçları, başına dert oldu 
</HEADLINE>
<TEXT>

     Ünlü Çek model Eva Herzigova'nın son moda kısa saçları, başına dert oldu. Herzigova'nın çekimlerdeki saç modelini beğenmedikleri gerekçesiyle parasını ödemeyen iç çamaşırı firması, ünlü top modelle mahkemelik oldu. 
     Internetteki ''peoplenews'' sitesinin haberine göre, bir Kanadalı iç çamaşırı firması, Herzigova ile yaptığı fotoğraf çekimlerinin ardından güzel modelin 30 bin dolarlık yaklaşık 49 milyar 200 milyon lira alacağını vermedi. Herzigova'nın bağlı bulunduğu mankenlik ajansının avukatları, bunun üzerine harekete geçerek bu firmayı mahkemeye verdiler. 
     Firmanın avukatlığını üstlenen Kenneth Sussman, ocak ayında Paris'ten New York'a gelen modelin saçlarının son derece bakımlı ve güzel olduğunu belirtti. Sussman, ''Müvekkilim Herzigova, çok başarılı bir modeldir ve saçları da herkesin örnek alacağı derecede bakımlıdır. Firmadan hem 30 bin dolarlık alacağımızı, hem de müvekkilimin otel masrafları ile bağlı bulunduğu firmanın komisyonunu talep ediyoruz'' açıklamasında bulundu. 
     Eva Herzigova'nın saçlarını Louis Vuitton firmasının reklam kampanyası için kısa kestirdiği, ancak iç çamaşırı firmasının dışında ünlü modelin çalıştığı firmalardan bu konuda herhangi bir şikayetin gelmediği bildirildi. 

     
</TEXT>
</DOC>
