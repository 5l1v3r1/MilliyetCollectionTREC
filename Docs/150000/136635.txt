<DOC>
<DOCNO> 136635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/14/ekonomi/eko05.html </URL>
<DATE> 2003/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Palandöken’de Irak zararı hesabı 
</HEADLINE>
<TEXT>

Adnan Polat’ın davetlisi olarak Palandöken’e giden işadamları Irak gündeminden uzak kalamadı. Koç Holding Başkan Vekili Mustafa Koç, "1991’de turizm darbe aldı. Zararlarımız karşılanmalı" dedi 
     TURGAY İPEK Erzurum DHA 

     Polat Holding Yönetim Kurulu üyesi Adnan Polat’ın davetlisi olarak bayram tatilini geçirmek için Polat Renaissance Erzurum Hotel’e gelen işadamları, 2 bin 900 metre yükseklikte kuzu çevirdi. Eşi Caroline ile birlikte ilk kez geldiği Palandöken’de tatil yapan Mustafa Koç, 1991 yılında yaşanan Körfez Savaşı’nın Türk turizmine önemli darbe vurduğunu hatırlatarak, "Türkiye’nin uğrayacağı zarar ABD tarafından karşılanmalı" dedi. 
     
     Ticaret durma noktasında’ 
     Özel uçakla gelen Caroline Mustafa Koç, Mehmet Güven, Samim Baki, Kemal Zorlu, Mehmet Tuna, Adem Polat, İlhan Kütük ve Fatih Özbay’ın onuruna Palandöken Dağı’nın doruğunda kuzu çevirten işadamı Adnan Polat, işadamlarına oteli ve kayak merkezini tanıttı. 
     Bir yandan bayram tatilinin keyfini çıkaran işadamları, gündemden de uzak kalamadılar. Mustafa Koç, "Tek dileğimiz savaşın çıkmaması. Çıkarsa da daha önceki gibi uzun sürmemesi. İnsanlar psikolojik olarak alacaklarını, isteklerini savaş yüzünden erteliyorlar. Belirsizliğin geçmesini bekliyor. O bakımdan ne olacaksa bir an evvel olsun. Savaşta Türkiye’nin uğradığı zarar ABD tarafından karşılansın" dedi. Savaş rüzgarının çok olumsuz etkiler yarattığını belirten Adnan Polat da ticaretin durma noktasına geldiğini söyledi. 
     Palandöken Dağı’nın gelişmesi ve dış turizminde söz sahibi olmasının Erzurum’a sivil havalimanı yaptırılmasından geçtiğini vurgulayan Adnan Polat, "İngiltere, Fransa, İtalya ve Avusturya’dan turist getireceğim ama 6 seneden beri bir terminal binasını bitiremediler. İşin garibi Erzurum her seçimlerde iktidar partisinden milletvekili çıkarıyor. Ama onlar bir terminal binası yapamıyor. Beceremeyeceklerse bizlere versinler 6 ayda bitirelim. Bu kadar basit’’ dedi. 
     



 EKONOMİ 


















</TEXT>
</DOC>
