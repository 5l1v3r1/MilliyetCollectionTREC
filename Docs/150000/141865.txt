<DOC>
<DOCNO> 141865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/10/son/sontur10.html </URL>
<DATE> 2003/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İskenderun limanı ve İncirlik Üssü'nden konvoylar çıktı... 
</HEADLINE>
<TEXT>

     TBMM'nin verdiği izin çerçevesinde, askeri üs ve limanlarda gerekli yenileştirme, geliştirme, inşaat ve tevsi ile yerinde hazırlık faaliyetleri kapsamında İskenderun Limanı ile İncirlik Üssü'nden askeri araç ve malzeme sevkıyatı sürüyor. 
     İskenderun Limanı'na önceki gece yanaşan Ro-Ro gemisi ''Rokıa Delmas''tan boşaltılan askeri araç ve malzemelerin yüklendiği TIR'lar, iki ayrı konvoy halinde çıkış yaptı. Her iki konvoyun da liman sahasından çıkışları, ilk kez, yeni düzenlenen, asfalt dökülüp genişletilen D Kapısı'ndan gerçekleştirildi. 
     Adana'nın merkez Yüreğir İlçesi'ne bağlı İncirlik Beldesi'ndeki Üs'te de hareketlilik yaşanıyor. Üs'ten, 4 otobüsle ABD askerleri ile askeri malzeme, jeneratör, paletli iş makinaları ve binek otomobili yüklü TIR'ların oluşturduğu konvoy çıkış yaptı. Arka kapıdan gerçekleştirilen bu sevkıyatın yanı sıra çok sayıda kum yüklü kamyonun da üsse giriş yaptığı gözlendi. 
     Bu arada, Mersin Limanı'nda ise Bahama bandıralı konteynır gemisi ''CEC MERIDIAN''dan 2 gün önce Akdeniz Bölge ve Garnizon Komutanlığı önündeki alana indirilen çadır, ilaç ve lojistik malzeme, tır ve kamyonlara yüklendi. 
     Sabah saatlerinde tamamlanan yükleme işleminin ardından TIR ve kamyonlar, liman sahasında çıkış için bekliyor. 
     





</TEXT>
</DOC>
