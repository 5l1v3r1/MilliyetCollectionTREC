<DOC>
<DOCNO> 114350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/22/spor/aspo.html </URL>
<DATE> 2002/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FELİPE Gözlemciden Kaçamadı 
</HEADLINE>
<TEXT>

Diyarbakır karşılaşmasında hakem ve dördüncü hakemin es geçtiği Felipe’nin dirseği gözlemciler yakaladı. Galatasaraylı futbolcuya en az iki maç ceza yolda 
     CEMAL ERSEN 

     Rapor edildi 
     GALATASARAY’IN, Diyarbakır ile oynadığı maçta Evren’e dirsek atan Felipe’ye ceza verilmesi bekleniyor. Felipe’nin, hakem Mustafa Çulcu’nun göremediği pozisyonda yaptığı centilmenlik dışı hareket, gözlemciler Sabri Çelik ve Mustafa Kalkandelen tarafından federasyona rapor edildi. İki gözlemci, 27. dakikadaki eylemin 4. hakem Ali Uluyol’un gözü önünde yapıldığını, pozisyonu görmeyen Çulcu’nun uyarılması gerektiğini raporlarına yazdı. 
     
     Yüzde 50 indirim 
     ÇULCU ve Uluyol’un raporlarında yer almamasına karşın gözlemcilerin tespitleri doğrultusunda bugün PFDK’ya sevk edilecek olan Brezilyalı’ya disiplin talimatının "vücut, kafa, kol ile vurmak ve tecavüz" başlıklı 46. maddesine göre işlem yapılacak. Disiplin talimatının hükmüne göre Felipe’ye alt sınır olan 30 gün üzerinden ceza gündeme gelecek, ancak PFDK’nin alışılagelen yüzde 50’lik indirimiyle ceza 15 gün, yani 2 maç olarak belirlenecek. 
     
     Uluyol’a ceza 
     BAŞKENTTE geçtiğimiz hafta MHK’nin Süper Lig hakemleriyle yaptığı toplantıda, dördüncü hakemlere bu tür eylemlerin benzerleri karşısında mutlaka hakemi uyarmaları ve müdahale etmeleri yolunda karar alandığı vurgulandı. Bu talimata aykırı davrandığı için de Ali Uluyol’un dinlendirileceği öğrenildi. Orta hakem Mustafa Çulcu’yu uyarmayan Ali Uluyol’a, talimatlar çerçevesinde asgari dört hafta müsabaka verilmeyeceği ifade edildi. 
     



 SPOR 


























</TEXT>
</DOC>
