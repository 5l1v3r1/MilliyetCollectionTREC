<DOC>
<DOCNO> 147620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/sontur43.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkaner'in katili ifadesinde pişman olduğunu söyledi... 
</HEADLINE>
<TEXT>

     Maslak'taki Balkaner Plaza'ya pompalı tüfekle girerek, Yurtbank'ın eski sahibi Ali Avni Balkaner'in oğlu Hakan Balkaner ile sekreter Birgül Özmen'i öldüren Tuncay Baktimur'un, gördüğü psikolojik tedaviye ara verdiği ve devam etmediği öğrenildi. 
     Tutuklanarak cezaevine gönderilen Baktimur'un, polisteki sorgusunda 10 sayfalık ayrıntılı ifadesinin alındığı öğrenildi. 
     Bu kişinin, emniyet ve savcılıktaki sorgusunda, Birgül Özmen ile evlendikten sonra aralarında tartışmalar çıktığını ve Özmen'in boşanma davası açtığını anlattığı belirtildi. Baktimur'un, ''Birgül'ün bir dostu olduğu için benden ayrıldığını öğrendim. Görüşmek istediğim halde benimle görüşmeyip tersledi'' şeklinde ifade verdiği belirtildi. 
     Baktimur'un, psikolojik rahatsızlığı nedeniyle boşandıktan sonra tedavi gördüğünün, bu tedaviye ara verdiğinin ve ailesinin devam etmesini istemesine rağmen sürdürmediğinin belirlendiği de kaydedildi. 
     Özmen'in şikayetleri üzerine, ''ev kundaklama'' ve Özmen'in yüzüne kezzap atmaya çalıştığı için ''etkili eyleme eksik teşebbüs'' suçlarından, Baktimur hakkında İstanbul ve Şişli mahkemelerinde dava açıldığı ve gıyabi tutuklama kararı çıkarıldığı öğrenildi. 
     Baktimur'un, olayda kullandığı av tüfeğini olaydan 1 gün önce babasının av tezkeresiyle Üsküdar'da av malzemeleri satan bir dükkandan aldığı, bu dükkanın sahibi Fatih Uludağ adlı kişinin de emniyette ifadesine başvurulduktan sonra serbest bırakıldığı belirtildi. 
     Bu arada, Balkaner Plaza'daki olay sırasında içerideki kameralardan birinin kayıt yaptığı ve bu kasedin savcılığa teslim edildiği bildirildi. 
     
     OLAY GÜNÜ 
     Öldürme kastıyla değil konuşmak için plazaya gittiğini ileri süren Baktimur'un, kendisini korumak ve ciddiyetini karşı tarafa anlatmak için de tüfeği yanında götürdüğünü savunduğu belirtildi. 
     Baktimur'un, binaya girdiğinde ateş edince kilitli kapının açıldığını ve içeriye girdiğinde Birgül Özmen'i aradığını kaydederek, Özmen'i bulamayıp çıkmak için döndüğünde de Hakan Balkaner'i gördüğünü anlattığı bildirildi. 
     Tuncay Baktimur'un, Hakan Balkaner ile konuşmaya başladıklarını, kendisinin Ali Balkaner'in de gelmesini istediğini, ancak bu sırada Birgül Özmen'in de geldiğini söylediği öğrenildi. 
     Özmen'in, ''Senin işin benimle. Hakan bey ve Ali beyi bu işe karıştırma'' dediğini ve kendisinin buna kızdığını söyleyen Baktimur'un, Hakan Balkaner'in babasını arayıp diafondan görüştüğünü ve Ali Balkaner'in ''Şişli'deyim yarım saat içinde gelirim'' dediğini anlattığı belirtildi. 
     Baktimur'un, ''Eğer gözlerimin içine baksaydılar onları vurmayacaktım'' dediği, Hakan Balkaner uzaklaşmak isterken de ona ateş ettiğini anlattığı kaydedildi. 
     Bundan sonrasını ve kaç el ateş ettiğini hatırlamadığını dile getiren Baktimur'un, daha sonra Özmen'in kendisine hakaret içeren bir şey söylediğini ve ateş ettiğini anlattığı belirtildi. 
     Baktimur'un, adliyede soğukkanlı bir tavır sergilediği ve gazeteciler fotoğrafını çekerken gülümsediği dikkati çekti. 
     Zanlının savcılıkta verdiği ifadede, olaydan ''pişman olduğunu'' söylediği de öğrenildi. 
     
     ''KAÇARKEN YAKALANDI'' 
     Bu arada, emniyetten yapılan açıklamada, dün saat 11.30 sıralarında ''155 Polis İmdat'' telefonuna yapılan ihbarla, elinde pompalı tüfek bulunan bir kişinin binaya girdiğinin haber alındığı belirtildi. 
     Açıklamada, ''Olay yerine sevk edilen Şişli İlçe Emniyet Müdürlüğü Ekipler Amirliği görevlileri tarafından, Balkaner İş Merkezi'nden elinde pompalı tüfek olduğu halde kaçmakta olan bir şahıs yakalanarak gözaltına alınmıştır'' denildi. 
     Açıklamada, gözaltına alınan şüphelinin polislikten atılma olduğu yönündeki haberlerin doğru olmadığı, bu kişinin geçmişte çeşitli özel şirketlerde özel güvenlik görevlisi olarak çalıştığı, şu an ise işsiz olduğunun tespit edildiği vurgulandı. 
     





</TEXT>
</DOC>
