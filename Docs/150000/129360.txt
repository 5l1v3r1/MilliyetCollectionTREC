<DOC>
<DOCNO> 129360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/07/son/sontur29.html </URL>
<DATE> 2003/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Silah tehdidiyle böbreğimi aldılar" diye savcılığa başvurdu 
</HEADLINE>
<TEXT>

     Yalova'da bir kişi, böbreğinin silah tehdidiyle alındığını iddia ederek, Cumhuriyet Savcılığı'na suç duyurusunda bulundu. 
     İddiaya göre, Sultaniye prefabrik konutlarında oturan elektronikçi Ünal Özen 28 , Başkent Üniversitesi'ne bağlı Elmalık Diyaliz Merkezi'nin bitişiğindeki bir binaya uydu anten takarken, ''Ali'' adlı bir hastabakıcı ile tanıştı. Hastabakıcı, Özen'e 25 bin dolar karşılığı böbreğini satabileceğini söyledi. Özen de, hastabakıcıya, böbreğini verebilecek kişi bulması halinde satışa razı olacağını belirtti. 
     Hastabakıcı, kan tahlili yaptırdığı Ünal Özen'i, sık sık diyaliz merkezine tedaviye gelen Yakup A. ile tanıştırdı. Tahliller sonucu dokuların tuttuğu belirlenince İstanbul'daki Numune Hastanesi'nde ameliyat için randevu alındı. 
     Ünal Özen, suç duyurusunda, bundan sonraki gelişmeleri de şöyle anlattı 
     ''Ameliyat öncesi sağlığımın tehlikeye gireceğini düşünerek böbreğimi vermekten vazgeçtim. Kararımı Yakup A'ya bildirdim. Bunun üzerine Yakup A, benimle görüşmek istediğini söyleyerek, kardeşi ve bir arkadaşı ile evime geldi. Bacaklarımın arasına 5 kurşun sıkarak böreğimi vermezsem, beni öldüreceğini söyledi. Tehditler üzerine ameliyatı kabul ettim. Kardeşi Dursun'un kimliğine benim resmimi yapıştırıp, sahte belgelerle ameliyat oldum.'' Ameliyattan sonra kendisine vaat edilen paranın küçük bir kısmını alabildiğini, geri kalanını istediğinde yine tehdit edildiğini öne süren Özen, ''Annem üzüntüden felç oldu ve bacağı kesildi. Ekonomik durumumuz oldukça kötü. Bakmakla yükümlü olduğum özürlü bir kız kardeşim ve yeğenim var. Paraya ihtiyacım olmasaydı ben böbreğimi verir miydim'' dedi. 
     Ünal Özen'in böbreğinin tehditle nakledildiğini öne sürdüğü Yakup A. ise konuyla ilgili konuşmak istemediğini belirterek, sadece yasal yollardan organ naklinin gerçekleştiğini söylemekle yetindi. 
     Cumhuriyet Savcılığı yetkilileri, suç duyurusu üzerine soruşturma başlatılması için Emniyet Müdürlüğü'ne talimat verildiğini bildirdiler. 
     





</TEXT>
</DOC>
