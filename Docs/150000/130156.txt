<DOC>
<DOCNO> 130156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/11/spor/spo10.html </URL>
<DATE> 2003/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
RIDVANCA 
</HEADLINE>
<TEXT>
Revivo 
     RIDVAN DİLMEN 

     Revivo nasıl bir oyuncu önce onu inceleyelim. Kuşkusuz ligimiz ve özellikle hücum yapan büyük takımlar için çok önemli bir silah. Şampiyonluğa oynayan takımlar yılda ceza sahası yakınında ve tehlikeli bölgelerde yüz civarında frikik kullanırlar. Genelde de maçları rakip ceza sahası civarında geçiyor. İşte bu bölgelerde hem oyun içerisinde hem de kazanılan frikiklerde çok etkili oluyor. Hatta kullandıkları frikiklere penaltı bile diyebiliriz. Kötü giden bir çok maçı kritik dakikalarda attığı frikik golleriyle çevirdiğini biliyoruz. Pas yüzdesi de yüksek. Dolayısıyla gerçekten etkili bir oyuncu. 
     İlk iki yılında Revivo, Fenerbahçe’ye çok faydalı oldu. Ancak bu sezon hemen hemen hiçbir şey yapmadı. Nedenler olarak Ortega gösteriliyor, şu deniyor, bu deniyor. Ancak oynamadığı maçlar sonrası çabuk havlu attı. Oram ağrıyor, buram ağrıyor, neyse pek anlamadım ama bu kasığındaki slikonu değiştirmeye gidiyor. İsrail’de buradan daha fazla kaldı. Bir türlü profesyonel anlamda disipline olmadı, olması için de yetkililerin çok da uğraştığı söylenemez. Fenerbahçe’nin zaten bir kaç yıldır sıkıntısı da bu. Benim pek sevmediğim disiplin kelimesini kullanmak istemiyorum ama maalesef yabancı oyuncular disipline edilemiyor. Aslında biraz açacak olursak Fenerbahçe takımında aynı tip oyuncu sayısı çok fazla. Bazı önemli oyuncular yedek kalıyor veya kadroya giremiyor. Bir de parasal sorun vardı. Ülkemiz futbolcusu ödeme yapılmadığı zaman ses çıkarmaz, çıkaramaz, belki ailesi ile paylaşır. Şikayet etse yandı. Ama yabancıya vermezsen bir anda Fenerbahçeliliği gider, yeşilini ister, hatta FIFA’ya giderler. Revivo da bu sorunlardan dolayı gözden çıkarıldı. Şimdi Galatasaray’ın gündeminde. Eğer Revivo’yu Galatasaray alırsa Hagi’den sonra en büyük transferini yapar. Şampiyonluk yarışında rakiplerinin iki önüne çıkar. Niye iki Çünkü zaten fikstür avantajıyla bir önünde. Galatasaray takımı da içerde dışarıda hücum oynamayı düşünen, rakip cezaalanı civarında oynayan bir takım. Dolayısıyla Revivo hem oyun içinde, hem de duran toplarda çok gol atar. Zaten Galatasaray takımı Hagi’den sonra frikikten de doğru dürüst gol atamadı. Tabii ki bunlar Revivo’nun son zamanlardaki hali için geçerli değil. Ben de merak ediyorum ne olacak 
     
BİR ANI      Antrenörler uğura çok inanırlar. Bir hafta bir kazak giyip kazandıysalar bunu diğer maçta çıkarmazlar. Allah nur içinde yatırsın Sarıyer’de oynarken antrenörümüz Ayhan Erman hocaydı. Bir gün bir lig maçından önce Sarıyer sırtlarına bizi krosa götürdü. Yağmur yağıyordu, ayağı kaydı, 3-4 metre uçuruma yuvarlandı. Biz o hafta kazandık. Ertesi hafta takımı aynı gün, aynı saatte, aynı dağa çıkardı. Fakat hava günlük güneşlikti. Tam koşu yaparken düştüğü yerden kendini bir daha attı. Ama o hafta kendi sahamızda Adana Demirspor’a mağlup olduk. Bir daha oraya ne gittik, ne gördük. 
     
Para bitti      Kulüplerimiz baktığımızda parasal yönden büyük sıkıntı yaşıyor. Dolayısıyla ne elindeki oyuncular mutlu, ne de transferler eskisi gibi değil. Hagi, Popescu, Taffarel, Ortega, Ayhan G.Antep , İlhan Mansız, Tümer Samsun , Yusuf Denizli transferlerini hatırlayalım. Milyon dolarlar havada uçuşuyordu. Şimdilerde ise bonservis kalkmasına rağmen ancak sıradan oyuncular alınabiliyor veya teşebbüs ediliyor. Lukunku hatta Rebrov gibi oyuncular buna örnek. Aslında taraftarların buna anlayışla bakması lazım. Geçmişte yaşananlar geride kaldı. Bundan sonra bonservis kalkmasına rağmen uçuk rakamlarla Avrupa’nın, Dünya’nın yıldızlarını getirmenin zor olduğunu düşünüyorum. 
     
     
     



 SPOR 


























</TEXT>
</DOC>
