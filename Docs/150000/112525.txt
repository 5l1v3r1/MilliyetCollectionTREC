<DOC>
<DOCNO> 112525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/siyaset/siy03.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
LiStelerin alt sırasındalar ama... 
</HEADLINE>
<TEXT>
Biz de varız 
Hepsi 30’lu yaşlarında, üniversite mezunu. Ortak bir de mesajları var "Türkiye’nin çıkarları kadın siyasetçiler için siyaset üstüdür" 
     PINAR AKTAŞ İstanbul 

     Meclis’te yıllardır görmeye alışık olduğumuz ciddi erkek suratlarını az da olsa silmeye hazırlanıyorlar. Onlar, 3 Kasım’daki seçimlerde AKP, ANAP, CHP, DSP, DYP ve YTP’nin genç, başarılı kadın adayları. Belki onlara aday listelerinde ön sıralarda yer verilmedi. Ama onlar, canla başla çalışıyor ve "Biz de varız" diyerek seslerini duyurmaya çalışıyor. Birbirlerini ilk kez görmelerine rağmen sanki uzun zamandır arkadaşmış gibi birbirlerine tavsiyelerde bulundular, seçim çalışmaları sırasında yaşadıklarını birbirleriyle paylaştılar. 
     ANAP’lı Berna Türkili, "Kadınlar boşuna uğraşmasınlar kilolarım, selülitlerim’ diye. Siyaset kilo vermek için birebir" diyerek yaşadıkları tempoyu esprili bir dille özetledi. 
     Çoğu listelerde sonlardalar. AKP’li Canan Kalsın, siyasetin erkekler tarafından yapılacağına dair toplumda geleneksel bir kabul olduğuna dikkat çekerek, "Durum böyle olunca ne teşkilatlar ne de kamuoyu, kadınların listelerdeki yerlerini çok fazla yadırgamıyor. Tabandan gelen genel bir tepki oluşmadan bu durum kolay kolay değişmez" diyor. 
     
     Hangi bakanlık 
     "İktidara geldiğiniz ve seçildiğiniz takdirde bir bakanlığı seçmeniz istense hangisini seçerdiniz " sorusuna AKP’li Kalsın ve ANAP’lı Türkili "Milli Eğitim Bakanlığı" diyor. YTP’li Sabiha Akdoğan, Çevre Bakanlığı’nı isterken DSP’li Yıldız Taşçı, Engelliler Bakanlığı kurulmasını istiyor. DYP’li Gönül Gürsoy da kendine güvendiğini belirterek, "Hangi bakanlık olursa olsun üstesinden gelirim" diye konuşuyor. CHP’li Zeynep Damla Gürel ise "Siyasette ilk deneyimim olacak. Bir bakanlık düşünmem söz konusu değil" şeklinde konuşuyor. 
     



 SİYASET 













</TEXT>
</DOC>
