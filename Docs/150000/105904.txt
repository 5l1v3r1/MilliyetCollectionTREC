<DOC>
<DOCNO> 105904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/son/soneko13.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Grubu, BDDK'ya borçlarını ödüyor... 
</HEADLINE>
<TEXT>

     Bankacılık Düzenleme ve Denetleme Kurumu BDDK , Yaşar Grubu firmalarının TMSF bünyesinde bulunan bankalara mevcut kredi borçlarının tasfiyesine yönelik, Yaşar Holding A.Ş ve TMSF arasında sürdürülmekte olan görüşmelerin sonuçlandırıldığını ve taraflar arasında bir protokol imzalandığını bildirdi. 
     BDDK'dan yapılan yazılı açıklamaya göre, Yaşar Grubu firmalarının TMSF bünyesindeki Yaşarbank ve diğer fon bankalarında 31.12.2001 itibariyle mevcut olan ve bu tarihteki kurlardan dolar karşılıkları 132 milyon 239 bin 849 dolar nakit ve 12 milyon 145 bin 188 doları gayrinakit olmak üzere, toplam 144 milyon 385 bin 37 dolarlık kredilerinin geri dönüşüne yönelik düzenlenen protokolde, nakit anapara borçlarının, ödemesiz dönem olmaksızın 2002-2003 yılları arasında ödenmesi öngörüldü. 
     Protokolde, ''yıllık libor 4.5 faiz oranı uygulanması, grup dışına yapılacak aktif satışlarından TMSF nezdindeki borçlarına mahsuben, satış tutarı üzerinden yüzde 20 oranında peşin ödeme yapılması, mevcut teminat ve ipoteklere ek olmak üzere protokol teminatı olarak muhtelif gayrimenkuller üzerinde yeteri kadar ipotek tesis edilmesi, Yaşar Holding A.Ş ile ilgili grup şirketlerinin kefaletlerine ilave olarak Selçuk Yaşar'ın protokole şahsi kefaletinin alınması'' öngörüldü. 
     Böylelikle gerek TMSF bünyesindeki bankalar ve bu bankaların iştiraklari tarafından gerekse doğrudan TMSF tarafından bugüne kadar 100 milyon doların üzerinde tahsilat ve geri dönüşüm sağlanmış bulunan Yaşar Grubu'ndan, bu protokol kapsamında düzenli olarak tahsilatlara devam edilecek. 
     





</TEXT>
</DOC>
