<DOC>
<DOCNO> 115471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sonspo11.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrasya Maratonu'nda düzenlenen halk koşusuna ilgi büyüktü... 
</HEADLINE>
<TEXT>

     24. Kıtalararası Avrasya Maratonu'nda düzenlenen halk koşusuna, sporseverler büyük ilgi gösterdi. 
     Geçen yıllarda, 1997'de 100 bin, 1998'de 150 bin kişinin katıldığı, ancak Boğaziçi Köprüsü'nün güvenliği nedeniyle son yıllarda 75 bin kişinin katılımıyla sınırlandırılan koşuda, kayıt yaptırmadan katılanlarla birlikte bu sayının oldukça üzerine çıkıldı. 
     Türkiye'nin en büyük organize spor hareketi durumuna gelerek, özellikle İstanbul ve ülke tanıtımına katkı sağlayan 24. Kıtalararası Avrasya Maratonu bünyesinde gerçekleştirilen halk koşusu, her yıl olduğu gibi vatandaşların ilgi odağı oldu. 
     
     STARTI BAKAN TOPRAK VERDİ 

     Anadolu yakasında Acıbadem Köprüsü altından Devlet Bakanı Erdoğan Toprak'ın verdiği startla başlayan halk koşusunda, İstanbul Valisi Erol Çakır, İstanbul Büyükşehir Belediye Başkanı Ali Müfit Gürtuna, İstanbul Emniyet Müdürü Hasan Özdemir, Atletizm Federasyonu Başkanı Hüseyin Yıldırım, Gençlik ve Spor İstanbul İl Müdürü Vedat Bayram ile çok sayıda İstanbul Milletvekili adayı da yer aldı. 
     Bakan Toprak'ın startının ardından başlayan yarışta, Boğaziçi Köprüsü'nü geçen vatandaşlar Mecidiyeköy, Şişli, Osmanbey ve Harbiye yönlerini izleyerek, bitiş noktası olan Divan Oteli kavşağına dek mücadele etti. 
     Koşuyu tamamlayan vatandaşlara, Taksim Meydanı'nda günün anısına birer madalya ve tişört verildi. 
     
     BOĞAZİÇİ'NDE YAYA YÜRÜYÜŞ KEYFİ 

     Halk koşusunda, parkuru ön sıralarda tamamlayabilmek için kıyasıya mücadele edenlerin yanısıra, Boğaziçi Köprüsü'nde yaya yürüyüşün keyfini çıkaranlarla renkli görüntüler yaşandı. 
     Bazı vatandaşlar, yaya yoluna kapalı köprüyü yürüyerek geçmenin tadını çıkarıp ellerindeki fotoğraf makinaları ve video kameralarıyla köprü üzerinde çekim yaptı. Cimnastik hareketleri yaparak koşanların yanısıra, kafasında top sektirerek yarışanlar ve parkuru bisikletle tamamlayan vatandaşlar da organizasyonun dikkat çeken unsurları oldu. 
     İstanbul'da yaşayan çok sayıda yabancı uyruklu da halk koşusuna katılarak, bu kategoriye de adeta uluslararası boyut kazandırdı. 
     Bu arada, Kadıköy İmam Hatip Lisesi'nin öğrencilerinin bir bölümü de koşuda toplu olarak yürüyüş yaptı. 
     
     BİSİKLETLİ POLİSLER GÖREV BAŞINDA 

     Halk koşusuna katılan vatandaşların güvenliğini sağlayan ekipler arasında bisikletli polisler de yer aldı. 
     Taksim Meydanı'na dek vatandaşlarla birlikte parkuru izleyen bisikletli polislerin yanısıra, yaşanabilecek sağlık sorunlarına karşı ambulanslar koşu sırasında hazır bulunduruldu. 
     
     İLGİNÇ PANKARTLAR 

     Koşu bazı vatandaşlar içinse çeşitli konularda seslerini duyurmak için bir fırsat oldu. 
     ''Savaşa Hayır'', ''Munzur'umu barajlar yok etmesin'', ''Dünya milli parklarını koruyor biz boğuyoruz'', ''Koşmasına ve oynamasına fırsat erilmeyen Filistin, Çeçen ve Iraklı çocukların hür yarınları için'' biçiminde yazıların yer aldığı dövizler göze çarparken, bazı vatandaşlar da 3 Kasım'da yapılacak seçimlerde destekleyeceği partinin seçim afişlerini taşıdı. 
     
     HALVAŞİ'NİN YAŞAM YÜRÜYÜŞÜ 

     Nijerya'da evlilik dışı doğum yapan Emine Laval'a recm taşla öldürme cezası verilmesine tepki için Ankara'dan yürüyüş başlatan Nazmiye Halvaşi, yürüyüşünü 24. Kıtalararası Avrasya Maratonu''na katılarak sürdürdü. 
     Halvaşi, 17 Ekim tarihinde başlattığı ''Asya'dan Avrupa'ya Emine Laval için Yaşam Yürüyüşü''nün Boğaziçi Köprüsü'nden geçmek için İstanbul Valiliği'nden izin almadığı gerekçesiyle engellendiğini, yürüyüşünü tamamlayabilmek için bu maratona katıldığını söyledi. 
     Bu arada, koşunun yapıldığı 8 kilometrelik parkuru tamamlayarak oldukça yorulan vatandaşlar, Taksim Meydanı'nda bulundurulan su tankerleriyle serinlemeye çalıştı. 

     
</TEXT>
</DOC>
