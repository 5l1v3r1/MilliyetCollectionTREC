<DOC>
<DOCNO> 137189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/ekonomi/ekoz1.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Enerji sektöründe yatırım atağı 
     ANKARA Milliyet 

     Özel sektör tarafından, Enerji Piyasası Düzenleme Kurumu’na EPDK son beş ayda elektrik üretimi ile ilgili toplam 7074 MW kurulu gücünde yeni yatırım başvurusu yapıldı. Yeni yatırım başvuruları Türkiye’nin mevcut kurulu gücünün beşte birine ulaştı. EPDK’ya toplam 209 adet lisans başvurusu oldu. Öte yandan Kayseri, Konya ve Erzurum için doğalgaz dağıtım ihalesine çıkan Kurum’a, doğalgazla ilgili olarak da 33 başvuru yapıldı. 
     
     Deprem sigortalısı yüzde 60 artacak’ 
     Doğal Afet Sigortaları Kurumu DASK Yönetim Kurulu Başkanı İdris Serdar, halen 2 milyon 100 bin adet düzeyinde bulunan zorunlu deprem sigortası poliçe sayısının, yıl sonunda yüzde 60’a varan artışla 3 - 3.5 milyona ulaşmasını beklediklerini bildirdi. Bilinçlenme arttıkça sigortalı sayının da hızla yükseleceğini vurgulayan Serdar, "Tahminimize göre 5 yıllık bir süreçte 12 milyon adete ulaşma imkanımız olacaktır. 
     Daha da yakına çekilebilir. Ancak bu günün koşulları, ülkenin ekonomik durumu ve vatandaşın geliri ile de ilgili bir konu" dedi. Serdar, DASK’ın şimdiye kadar toplanan yaklaşık 60-70 milyon dolarlık primle, 1 milyar dolara yakın bir teminat sağlar duruma geldiğini kaydetti. 
     
     Yazılım piyasası korsanların elinde 
     ANKARA Milliyet 

     Türkiye’de ciddi bir sorun haline gelen yazılım korsanlığı, bu piyasanın yarısından fazlasını ele geçirdi. Türkiye’de yazılım korsanlığı oranı yüzde 64 düzeyinde bulunuyor. En çok kısmi lisanslanma olarak adlandırılan korsanlık şekli görülürken, özellikle KOBİ’lerde aynı yazılımın tek lisansla birden çok bilgisayarda çalıştırılmasına sıkça rastlanıyor. Türkiye’de telif hakkı ihlalleri için ağır cezalar ve hukuki uygulanan yaptırımlar, korsanların önünü kesmede yetersiz kalıyor. Her çeşit korsanlık suçunu işleyen kişiler için yasalarda 10 milyar liradan 150 milyar liraya varan para ve iki yıldan altı yıla varan hapis cezaları öngörülüyor. Korsan yazılım ticareti yapan kişiler için cezaların alt sınırı 50 milyar lira ve dört yıl hapisten başlıyor. 
     
     Tariş, vekilleri yağ’layacak 
     Tariş Zeytin ve Zeytinyağı Birliği Başkanı Cahit Çetin, sektördeki engellerin kaldırılması ve destek priminin bir an önce açıklanması konusunda destek vermeleri için milletvekillerine ödüllü Tariş zeytinyağı göndereceklerini bildirdi. Çetin, Avrupa’da zeytinin kilogramına 1 dolar 25 cent prim ödendiğini kaydederek, Türkiye’de de bu yılki destekleme priminin 80 cent’in altında kalmaması gerektiğini vurguladı. 
     



 EKONOMİ 














</TEXT>
</DOC>
