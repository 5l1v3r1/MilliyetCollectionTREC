<DOC>
<DOCNO> 134076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun27.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray "Bush, 8'lerin mektubundan memnun" 
</HEADLINE>
<TEXT>

     Beyaz Saray Sözcüsü Ari Fleischer, ABD Başkanı George Bush'un, 8 Avrupa ülkesinin Irak'a yönelik Amerikan politikasına destek sunduğu mektuptan memnuniyet duyduğunu söyledi. 
     Fleischer, Bush'un ''böylesine önemli Avrupalı liderlerden destek almaktan gurur duyduğunu'' belirtti ve Başkan'ın henüz savaş kararı almadığının altını çizdi. Sözcü, ''Başkan görüşünü açıklamadan, tavrını ortaya koymayacak birçok ülke var'' dedi. 
     Irak'ı silahsızlandırmaya yönelik açılan ''diplomatik pencere'' için aylarca beklenemeyeceğini, bunun ancak haftalarla ifade bulabileceğini belirten Fleischer, ''Başkan Bush, Irak'ın kitle imha silahlarına sahip olduğu konusunda kanıtların Everest'inde ve bu Everest'in daha da yükselmesine ihtiyaç duymuyor'' diye konuştu. 
     Fleischer, Beyaz Saray'ın Irak Devlet Başkanı Saddam Hüseyin'in tercihini sürgün seçeneğinden yana kullanmasından memnun olacağını da söyledi. 
     ABD'nin yine de Irak'ı silahsızlandırmak amacıyla savaş hazırlıklarını sürdürdüğünü belirten Fleischer, ''Umarız Saddam Hüseyin sürgüne gider'' dedi. 
     





</TEXT>
</DOC>
