<DOC>
<DOCNO> 127434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/28/son/sondun06.html </URL>
<DATE> 2002/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon İmparatoru prostat kanseri... 
</HEADLINE>
<TEXT>

     Japon İmparatoru Akihito'ya prostat kanseri tanısı konulduğu ve gelecek ay ameliyat olacağı bildirildi. 
     Kyodo Haber Ajansı, İmparatorluk Saray Ajansı'na dayanarak verdiği haberde, Akihito'nun bu hafta başında normal kontrolden geçtiğini belirtti. 
     Kyodo, prostat biyopsisinin kanser hücrelerinin varlığını gösterdiğini, ama doktorların kanserin yayılmadığına inandıklarını söyledi. 
     Japon televizyonu NHK ise imparatorun Ocak ayı ortalarında, kanserli dokuların temizlenmesi için ameliyat edilmesinin ve bir ay süreyle hastanede kalmasının planlandığını bildirdi. Japon Sarayı'ndan, kimliğinin açıklanmasını istemeyen bir sözcü, salı günü yaptığı açıklamada, daha önceki kan testleri bir sorun olabileceğini gösterdiği için imparatorun kontrol amacıyla Saray içinde bir hastaneye yattığını bildirmişti. 
     İmparatorun kontrol sonuçlarının gelecek ay başında açıklanması bekleniyordu. 
     Babası Hirohito'nun 1989'da ölmesinden sonra tahta geçen İmparator Akihito, pazartesi günü 69 yaşına girmişti. 
     





</TEXT>
</DOC>
