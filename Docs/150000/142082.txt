<DOC>
<DOCNO> 142082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/11/son/sontur19.html </URL>
<DATE> 2003/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Hükümet 8 Şubat'ta ABD ile gizli bir anlaşma yaptı" 
</HEADLINE>
<TEXT>

     CHP Genel Başkanı Deniz Baykal, Hükümet'in 8 Şubat'ta ABD ile gizli bir anlaşma yaptığını, yürürlüğe konulan o anlaşmada yeni üs kurulması yanında, Türkiye'nin Kuzey Irak'a ne kadar girebileceğine ilişkin sınır da bulunduğunu söyledi. 
     Alınan bilgiye göre, Baykal, CHP Meclis Grup toplantısının kapalı bölümünde yaptığı konuşmada, Hükümet'in 6 Şubat'ta birinci tezkerenin kabul edilmesinin ardından 8 Şubat tarihinde ABD ile bir anlaşma imzaladığını ifade etti. Baykal, ''Bu anlaşma imzalanırken, sanıyorum 18 Şubat'ta ikinci tezkerenin çıkacağı konusunda, bayram sonunda çıkacağı konusunda bir mutabakat içindeydiler. Bir bekleyiş içindeydiler. 18'inde çıkaracağız, merak etmeyin, üstümüze varmayın, bayramdan önce yapmadık, 6 Şubat'ta sadece bunu çıkaralım, bayramdan sonra öbürünü çıkarırız diyorlardı. Bunun üzerine, hükümet çalışmalarını yaptı ve bir askeri işbirliği belgesi hazırlandı galiba'' dedi. 
     Bu askeri işbirliği belgesine dayanak olacak hukuki kararın birinci Meclis kararı olamayacağını ifade eden Baykal, şunları söyledi 
     ''Çünkü birinci tezkere, sadece varolan üslerin iyileştirilmesiyle ilgili çalışmalara yönelik izin verme tezkeresidir. Halbuki, 8 Şubat'ta imzalanmış olan mutabakat metni, büyük bir ihtimalle, 18 Şubat'ta çıkacağı öngörülen kararın uygulamasını sağlamaya yönelik sorunların çözümünü öngören bir mutabakat belgesidir. Ama, işler beklendiği gibi olmamıştır. 18 Şubat'ta bu konuşulmamıştır. 1 Mart'ta da reddedilmiştir. Şimdi, 8 Şubat tarihli, 18'inde ikinci tezkerenin çıkacağı varsayımına dayalı olarak yapılmış çalışmaları esas alan bir mutabakat metni uygulamaya sokulmuştur. İşte bu olmaz.'' Askere sordukları zaman ''Benim elimde belge var, ben ona uygun çalışıyorum'' cevabını aldıklarını ifade eden CHP lideri Baykal, ''Tamam da o belgenin temeli yok. O belgenin temeli birinci tezkere olamaz. Birinci tezkere, yeni üs tesisine yönelik izin verme kudretinde değildir, bu amaçla da değildir. Metinde böyle bir şey yok. En liberal yorumla bile bunu sağlamak mümkün değildir. Hükümet'in de bu aşamada böyle bir anlayışı olmamıştır'' görüşünü dile getirdi. 
     Baykal, şimdi Mardin'de, Gaziantep'te üs kurulmasından söz edildiğini belirterek, sözlerini şöyle sürdürdü 
     ''Üs kurulması Hükümet'in sadece kendi başına kararlaştıracağı bir konu mu Çünkü üs, yabancı askerin ikametini öngören, üstelik de turist olarak değil, asker sıfatıyla ikametini öngören bir düzenlemeyi kabul etmek demek. Bizim Anayasamız çok açık. Yabancı asker kabulüne, Türk askerinin yurt dışına çıkarılmasına izin verme yetkisine TBMM karar verir, protokoller hariç. O nedenle Mardin üssüne hükümet karar verdi, olur mu böyle şey Birinci tezkere karar verdi olur mu böyle şey Hürriyet Gazetesi'nde söylüyor anlaşma metni. Onu görünce ha pekala demiş itiraz edenler. Çünkü, anlaşma varmış. kimin anlaşması kiminle anlaşması, neye dayanarak anlaşma Meşruiyeti geçerliliği ne olan anlaşma Böyle bir şey yok. Meclis Araştırma Komisyonu bunu aydınlığa kavuşturmalıdır. Yani birinci tezkerenin ışığında yeni üs imkanı yoktur. 
     Sedat Ergin bugünkü yazısında, sanki fark etmeden biz onu onaylayarak, yeni üs tesisine de icazet vermişiz gibi hiç düşünmemişsiniz diyor. Ne düşünmemişi, hiç öyle bir şey yok, olamaz. Yeni üs tesisine yönelik en küçük bir işaret yok orada, en küçük bir ima yok. Ama, ne var. 8 Şubat'ta yapılan gizli anlaşma var. Bu gizli anlaşmalarla ilgili hatırlarsınız gizli oturumda Başbakan'a Bunu açıklayın dedim. AKP'lilere Biliyor musunuz siz dedim. Biliyoruz biz, biliyoruz dediler. Neyi biliyorlarmış. Şimdi bütün Türkiye öğreniyor ne olduğunu bu çıkanla. Yeni üs kurulmasını öngörüyormuş askeri şey. Sadece o değil, anlaşmada bizim Kuzey Irak'a ne kadar girebileceğimizle ilgili kısıtlama da var. Bir yay çizilecek. 20-30 kilometre diye...Ben zorlayınca, Başbakan ifade etti, hatırlıyorsunuz. Bu değil ki, hepsinin görülmesi lazım.'' Meclis'in yetkisinde olan bir konuyu düzenleyen anlaşmanın, Hükümet anlaşmasının Meclis'in bilgisinden saklandığını belirten Baykal, ''Meclis izin vermeden kimsenin yapamayacağı bir anlaşmanın içeriğini bizden saklıyorlar. Böyle bir şey olabilir mi Bu son tabloyla bu ortaya çıktı. Bunu takip etmeliyiz. Bunu çok önemli sayıyorum'' dedi. 
     





</TEXT>
</DOC>
