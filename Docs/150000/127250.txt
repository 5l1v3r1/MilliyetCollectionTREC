<DOC>
<DOCNO> 127250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/soneko27.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB ABD ile ekonomik stratejik ortaklık kurulmalı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türk özel sektörünün, Irak'ta sıcak bir gelişme olmasını desteklemediğini, ABD ile asıl, ekonomik stratejik ortaklığın kurulması gerektiğini söyledi. 
     TOBB Başkanı Rifat Hisarcıklıoğlu, Antalya, Burdur ve Isparta ticaret ve sanayi odaları, ticaret borsaları, deniz ticaret odası, belediyeler ve bazı sivil toplum örgütleri tarafından kurulan Batı Akdeniz Ekonomisini Geliştirme Vakfı BAGEV tarafından hazırlanan ve TOBB tarafından da desteklenen ''BAGEV Bölgesel Gelişim Raporu Tanıtım Toplantısı''na katıldı. 
     Hisarcıklıoğlu, burada yaptığı konuşmada, küreselleşme sürecinde, bölgesel ekonomik gelişmelerin teşvik edilmesinin ve benimsenmesinin öneminin arttığını belirtti. 
     Ekonomik kalkınma planlarında, topyekün kalkınma ve planlama kavramının yerini, bölgesel ve şehir odaklı kalkınma ile stratejik planlama kavramlarının almaya başladığını belirten Hisarcıklıoğlu, şöyle konuştu 
     ''Ülkemizin istikrarlı ve tempolu büyüme sürecine kavuşmasına destek olmak açısından, bölgesel kalkınma modelinden yararlanılmalıdır. Bu modelin ana başlıkları, piyasa ekonomisini dinamiklerini teşvik etmek, rekabeti geliştirmek ve ekonomik büyümeyi uyarmaktır. Ancak bölgesel kalkınma politikalarını uygularken dikkat etmemiz gereken temel husus, ülke içi rekabetin bozulmaması olmalıdır.'' 
     
     KALKINMA STRATEJİLERİ 
     Ekonominin en önemli alt başlıklarından birisi olan, yerel ve milli bazda kalkınma stratejilerinin, Türkiye'nin öncelikli motivasyonlarından birisi olması gerektiğini vurgulayan Hisarcıklıoğlu, şöyle devam etti 
     ''Kalkınmayı ve büyümeyi özel sektör girişimcileri sağlayacak olup, kamu kurum ve kuruluşları, gerekli altyapı ve mevzuat desteğini sağlayacak şekilde yol gösterici olmalıdır. Ülkemizin içinde bulunduğu şartlar, herşeyin devletten ve kamudan beklendiği bir dünyadan, yeni bir dünya anlayışına geçmemiz gerektiğine işaret etmektedir. Türkiye'de, büyümenin liderliğini, artık özel sektörün üstlenmesi gerektiği gerçeğini kabul etmeli ve bunun gereklerini yerine getirmeliyiz. Bizim tüccarlar ve sanayiciler olarak devletten tek isteğimiz, dünya ile rekabet edebilecek bir ortamın yaratılmasıdır. Bu proje zaman zaman karşımıza çıkan bir anlayışın, yanlışlığını ve değişmesi gerektiğini de ortaya koymaktadır.'' Hisarcıklıoğlu, ekonomik krizden çıkılmasının, üreten sektörlerin sorunlarının çözümlenmesine ve desteklenmesine bağlı olduğunu belirterek, şöyle devam etti 
     ''Türkiye'de bütün kesimler işçi, işveren, tüccar, çiftçi ve esnaf, üretimin, istihdamın ve ihracatın geliştirilmesinin, fakirlikten ve krizden kurtulmanın temeli olduğunu kabul etmektedir. Bu anlayış birliği, krizden çıkmak için sıçrama tahtasıdır ve hükümet bu fırsatı iyi kullanmalıdır. Türkiye iş dünyasının en üst temsilcisi olarak biz, bu politikanın destekleyicisiyiz.'' 
     
     IRAK'TA SAVAŞ OLASILIĞI 
     TOBB Başkanı Hisarcıklıoğlu, konuşmasını tamamladıktan sonra ATSO Meclis Salonu çıkışında, gazetecilerin olası Irak savaşıyla ilgili sorularını yanıtladı. 
     Hisarcıklıoğlu, bu konudaki görüşlerini şöyle açıkladı 
     ''Biz Türk özel sektörü olarak, komşumuz Irak'ta sıcak bir gelişmenin olmasını desteklemiyoruz. 1991'deki Körfez Krizi'nde Türkiye olarak, Türk insanı olarak bunun faturasını ağır bir bedelle ödedik. Tabi bu bölgede huzurun da yerleşmesi açısından, Saddam Hüseyin yönetimindeki Irak'ın da BM kararları çerçevesinde hareket etmesi bölge ve ülkemiz huzuru açısından çok önemlidir.'' ABD ile Türkiye'nin, yaklaşık 50 yıldır hem staratejik, hem de askeri ortaklığı bu bölgede beraber sağladığını anlatan Hisarcıklıoğlu, şunları söyledi 
     ''Esas olan, ABD ile oluşturulması gereken, stratejik ekonomik ortaklığın kurulmasıdır. 50 yıldır bu gözardı edilmiştir. Eğer ABD bu coğrafyada kendisine stratejik ve kalıcı bir dostluk istiyorsa, ekonomi üzerine dayanan ortaklıklar şeklinde gelişmesi lazım. Eğer ekonomik anlamda birbiriyle uyuşamaz ise o zaman bu ortaklıklar kalıcı olmamamaktadır. Bugün 1 trilyon 250 milyar dolarlık ABD'nin ithalatında Türkiye'nin aldığı pay binde 3'tür. Bu, ortaklık yapısına uygun değildir. Hem Sayın Ecevit'le, hem de Sayın Erdoğan'la yapmış olduğumuz ABD ziyaretlerinde bunları dile getirdik. Esas olan, stratejik ekonomik partnerliğin kurulabilmesi lazım.'' Antalya Valisi Ertuğrul Dokuzoğlu, Antalya Büyükşehir Belediyesi Başkanı Bekir Kumbul ile Antalya Ticaret ve Sanayi Odası Başkanı Menderes Türel de, BAGEV'in önemine değinerek, Antalya, Burdur ve Isparta illerinin ekonomilerini birlikte sürdürmelerinin yararlı olacağı görüşünü savundular. 
     





</TEXT>
</DOC>
