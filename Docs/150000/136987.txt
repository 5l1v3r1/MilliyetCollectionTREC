<DOC>
<DOCNO> 136987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/16/dunya/adun.html </URL>
<DATE> 2003/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşa bir ay kaldı 
</HEADLINE>
<TEXT>

Silah denetçilerinin orta yolcu’ raporu, ABD’nin savaş kararlılığını değiştirmezken, Fransa’nın ortaya attığı 14 Mart’ tarihi Irak’a tanınacak sürenin sonu olabilecek 
     YASEMİN ÇONGAR Washington 

     BM silah denetçilerinin önceki gün Güvenlik Konseyi’ne sundukları raporlarda, Irak’ın silahsızlanması konusunda "bardağın yarısı dolu, yarısı boş" hükmü vermeleri ve birçok Konsey üyesinin denetimlerin sürmesinden yana tavrı, ABD’nin "savaş kararlılığını" değiştirmedi. Ancak Fransa’nın "denetçilerin 14 Mart’taki raporunu bekleme" önerisi, "askeri yaptırıma" zemin sağlayacak bir karar tasarısını Konsey’e sunma hazırlığındaki ABD ve İngiltere’ye, "Irak’a karşı nihai bir ültimatom" seçeneği sunmuş oldu. Amerikalı gözlemciler, Türkiye ve Kuveyt’e toplam 100 bin kadar askerin daha gönderilmesinin planlandığını hatırlatarak, "Savaşa hazır hale gelmemiz üç - dört hafta daha alabilir" diyorlar. Bu askeri hesap, Irak’a mart ortasına dek süre tanıyan "nihai bir ültimatom" fikrine de denk düşüyor. 
     BM Silah Denetimi Komisyonu Başkanı Hans Blix ile Uluslararası Atom Enerjisi Ajansı Başkanı Muhammed El Baradey’in raporları, Irak’ın silah denetçileriyle tam bir işbirliği yapmadığını, ABD’nin istediği kesinlikte saptamadı. Bu durum, Washington ve Londra’nın BM Güvenlik Konseyi’ni "askeri yaptırım" kararı almaya ikna etmesini zorlaştırıyor. Ancak ABD’li yetkililer yine de, Irak’ın, 1441 sayılı kararın esasını ihlal ettiğini saptayan ve bunun sonuçları konusunda, o sonuçların "adını koymadan" uyarıda bulunan bir karar tasarısını önümüzdeki hafta Konsey’e sunacaklarını belirtiyorlar. 
     ABD’li bir diplomat, Konsey oturumunu değerlendirirken, "Hiç kimse, Irak silahsızlandı’ diyemiyor. Hiç kimse, Irak’ın BM kararlarına uyduğunu söyleyemiyor. Mesele, bu ihlalci tavrın karşısında ne yapılacağı. Konsey hiçbir şey yapmadan beklerse, Irak 12 yıldır oynadığı oyunu sürdürecek. Biz buna razı değiliz" dedi. 
     Aynı diplomat, savaşa karşı konuşmakla birlikte "askeri yaptırımın gerekirse gündeme gelebileceğini de" ifade eden Fransa Dışişleri Bakanı Dominique de Villepin’in "denetçilerin 14 Mart’taki raporunu bekleyerek ondan sonra ne yapılacağına karar verilmesi" önerisine ilişkin Amerikan değerlendirmesini, "Irak’a kesin bir mesaj verilirse, bir ay daha beklenebilir" diye aktardı. 
     Bu değerlendirme, ABD ve İngiltere’nin Irak’ın "eksiksiz yerine getirmesi istenecek bir dizi talebi içeren bir karar tasarısı hazırlayabileceği ve bu tasarıda Bağdat’a en fazla mart ortasına dek zaman tanıyabileceği" beklentisine yol açıyor. ABD, mart ortasında, Irak BM kararlarına h l tam bir uyum göstermediği takdirde, savaşı daha fazla beklemeksizin başlatacağının işaretini veriyor. 
     



 DÜNYA 












</TEXT>
</DOC>
