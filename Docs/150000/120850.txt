<DOC>
<DOCNO> 120850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/spor/bbas.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
4x4 KAPTAN 
</HEADLINE>
<TEXT>

12 Dev Adam’ın yıldızı İbrahim Kutluay, Bulgaristan ve İsviçre maçlarında attığı 44 sayı ile yine ustalığını kanıtladı. İbo, "Herkes sorumluluğun bilincinde" dedi 
     GÖKHAN TÜRE 

     Skor yükü sırtında 
     A Milli Basketbol Takımımız’ın yeni kaptanı İbrahim Kutluay, 2003 Avrupa Şampiyonası Elemeleri’nin ikinci etabında iki maçta kaydettiği toplam 44 sayı ile göz kamaştırdı. İbrahim, Harun’un ayrılmasıyla teslim aldığı kaptanlık görevi ile birlikte hem takımının sorumluluğunu, hem de skor yükünü bir arada çekmeye başladı. 
     
     "Sorumluluğu severim" 
     BASKETBOL kariyerini Panathinaikos’ta sürdüren 28 yaşında ve 1.97 boyundaki İbrahim, sorumluluk almayı sevdiğini ve bundan dolayı üzerinde aşırı bir yük hissetmediğini söyledi. İbo, "Tabii ki, Milli Takım kaptanının sorumluluğu, kulüp takımından çok daha fazla. Ancak bu üstesinden gelinemeyecek bir şey değil" dedi. 
     
     160 kez milli 
     160 kez milli formayı giyen İbrahim, takım arkadaşları ile mükemmel bir uyum içinde olduklarını da belirterek şunları söyledi "Zaten herkes üzerine düşen sorumluluğu yerine getirdiğinden bana fazla yapacak bir şey kalmıyor. Skor konusunda da üzerime düşeni en iyi şekilde yapmaya gayret gösteriyorum" diye konuştu. 
     
Tunçeri sıkıntısı      İSVİÇRE maçında sakatlanan Kerem Tunçeri’nin, Ukrayna’ya karşı oynayıp oynamayacağı netlik kazanmadı. Reklam panolarını aşarken düşen ve bel bölgesindeki zedelenme henüz geçmeyen yıldız oyuncu, dünü dinlenerek geçirdi. Ağrılar nedeniyle uyumakta güçlük çeken Kerem’in röntgenini kontrol eden Takım Doktoru Prof. Burhan Uslu, genç oyuncunun belinde doku ezilmesi olduğunu ve bunun en az kırık kadar acı vereceğini belirtti. 
     
Hücumda kötüydük      2003 Avrupa Basketbol Şampiyonası Elemeleri A Grubu’nda İsviçre’yi 64 - 40 yenen Milli Takımımız’ın coachu Aydın Örs, kötü hücum etmelerine karşın savunmadaki gayretle farka ulaştıklarını söyledi. Örs, "Hücum yüzdemizin yüzde 50 olması iyi değil. Oyuncular çabuk pas kullanmak isterken çok top kaybı yaptılar. Hücumda iyi oynamayabiliriz. Ancak kendi yarı sahamıza çabuk dönüp, arzulu savunma yapmamız, bizi adım adım hedefe götürüyor" diye konuştu. 
     
     



 SPOR 


























</TEXT>
</DOC>
