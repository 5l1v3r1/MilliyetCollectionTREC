<DOC>
<DOCNO> 147532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/04/son/soneko30.html </URL>
<DATE> 2003/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Topluluğu'nun yeni başkanı Mustafa Koç oluyor... 
</HEADLINE>
<TEXT>

     Türkiye'nin en büyük şirketler topluluğu Koç'un Başkanlığı'na Mustafa Vehbi Koç getiriliyor. 
     Dünya milyarderler listesinde 2 milyar dolarlık servetiyle 199. sırada yer alan 73 yaşındaki Rahmi M. Koç, Koç Holding Yönetim Kurulu Başkanlığı'nı 43 yaşındaki oğlu Mustafa V. Koç'a devrediyor. 
     Buna ilişkin duyurunun, Koç Holding'in Nakkaştepe'deki merkezinde saat 16.00'da gerçekleştirilecek 39. Hesap Yılı Ortaklar Genel Kurul Toplantısı'nın ardından açıklanması bekleniyor. 
     
     MUSTAFA VEHBİ KOÇ 

     Koç Topluluğu'nun yeni Başkanı Mustafa Vehbi Koç, 1960 yılında doğdu. İsviçre'de Lyceum Alpinum Zuoz'daki öğrenimin ardından ABD'deki George Washington Üniversitesi'nde işletme okudu. 
     1984 yılında Tofaş Oto'da satış elemanı olarak Toplulukta görev alan Koç, Kofisa Ceneve'de Satış Müdürlüğü, Ram Dış Ticaret'te Genel Müdür Yardımcılığı'ndan sonra, Koç Holding'de Sanayi-Enerji-Ticaret Şirketleri Başkan'a Yardımcı pozisyonuna getirildi. 
     1994 yılında İnşaat ve Maden Grubu Başkan Yardımcılığı'nı, 1996 yılında İnşaat ve Maden Grubu Başkanlığı'nı üstlenen Mustafa V. Koç, Mart 2001'de yapılan Genel Kurul'da İdare Meclisi'ne girdi. 
     Rahmi Koç'un büyük oğlu, geçen yıl Nisan ayında Yönetim Kurulu Başkan Vekilliği görevi ile babasından sonraki en önemli pozisyona yükseldi. 
     Sosyal faaliyetleri arasında, TÜSİAD Başkan Yardımcılığı, İstanbul Golf Kulübü Yönetim Kurulu Başkanlığı, 1907 Fenerbahçe Derneği Kurucu Üyeliği de yer alıyor. Golf, binicilik, havacılık ve dalış, hobileri arasında bulunuyor. 
     Evli ve 2 kız çocuğu babası Mustafa Koç, çok iyi derecede İngilizce ve Almanca biliyor. 
     
     RAHMİ M. KOÇ 

     Rahmi M. Koç, 1930 yılında Ankara'da doğdu. 
     İlk öğrenimini Ankara'da, orta ve lise öğrenimini Robert Kolej, yüksek öğrenimini ise Johns Hopkins University A.B.D. B.A. Endüstriyel Sevk ve İdare Bölümü'nde yaptı. 
     Askerlik hizmetini tamamladıktan sonra 1958 yılında Ankara, Otokoç şirketinde görev almak suretiyle Koç Topluluğu'nda bilfiil çalışmaya başladı. 
     1960 yılında Koç Topluluğu'nu Ankara'da temsil eden Koç Ticaret A.Ş.'ye geçti. 1963 yılında kurulan Koç Holding'in Ankara'da bulunan şirket merkezinin 1964 yılında İstanbul'a nakli ile Koç Holding A.Ş. Genel Koordinatörü oldu ve İstanbul'a yerleşti. 
     Bundan sonra sırasıyla 1970 yılında yedi kişiden oluşan İcra Komitesi Başkanı, 1975 yılında İdare Meclisi Başkan Yardımcısı, 1980 yılında dört kişilik üst düzey idarecilerinden kurulu Koç Holding İdare Komitesi Başkanı oldu. 
     
     54 YAŞINDA BAŞKAN OLDU 

     1984 yılında Vehbi Koç'un İdare Meclisi Başkanlığı'nı oğluna devrederek Şeref Başkanı olması üzerine 30 Mart 1984 tarihinde Koç Holding Yönetim Kurulu Başkanlığı görevini üzerine aldı. Ocak 1998'den itibaren Koç Holding Yönetim Komitesi Başkanlığı'nı da üstlendi. 
     7 Kasım 1994 tarihinde yapılan Milletlerarası Ticaret Odası ICC toplantısında 1995-1996 yılları için ICC Başkanı olarak seçildi. 
     Rahmi Koç, birçok sosyal kuruluşta da üye ve başkan olarak görev yapıyor. 
     Bunlar şöyle Güneydoğu Avrupa İşbirliği Girişimi İş Danışma Kurulu Başkan Vekili, Vehbi Koç Vakfı Yönetim Kurulu Üyesi, Koç Üniversitesi Mütevelli Heyeti Başkanı, Rahmi M. Koç Müzecilik ve Kültür Vakfı Yönetim Kurulu Başkanı, Vehbi Koç Vakfı Amerikan Hastanesi İstanbul Yönetim Kurulu Başkanı, TURMEPA Deniz Temiz Derneği Onursal Başkanı ve Kurucu Üyesi Paris, Amerikan Hastanesi Vakfı'nın Onursal Yöneticisi, Türk Sanayici ve İşadamları Derneği TÜSİAD Yüksek İstişare Konseyi Onursal Başkanı, Türkiye İşveren Sendikaları Konfederasyonu Danışma Kurulu Üyesi, Dış İlişkiler Konseyi Uluslararası Danışma Kurulu Üyesi, JP Morgan Uluslararası Danışma Konseyi Üyesi, Allianz Aktiengesellschaft Uluslararası Danışma Kurulu Üyesi, Eisenhower Vakfı Mütevelli Heyeti Üyesi. 
     Rahmi M. Koç, 21 Mayıs 1998 tarihinde Johns Hopkins Üniversitesi'nden, 28 Eylül 1998 tarihinde Anadolu Üniversitesi'nden, 14 Mayıs 1999 tarihinde Ege Üniversitesi'nden, 14 Haziran 2000 tarihinde Bilkent Üniversitesi'nden, 23 Nisan 2001'de Köstence Ovidius Üniversitesi'nden Fahri Doktora unvanları aldı. 
     Alman Hükümeti tarafından Grosses Verdienst Kreuz ödülü alan Rahmi M. Koç, 18 Haziran 2001'de İtalya ile Türkiye arasındaki ticari ve ekonomik ilişkilerin geliştirilmesine olan katkılarından dolayı "İtalyan Cumhuriyeti Yüksek Liyakat Nişanı"na layık görüldü. 
     Rahmi M. Koç ayrıca ülkede eğitim, sağlık ve sosyal hizmet alanlarında yaptığı katkılar dolayısıyla 27 Ekim 1997 tarihinde dönemin Cumhurbaşkanı Süleyman Demirel tarafından ''Devlet Üstün Hizmet Madalyası'' ile ödüllendirildi. 
     Bir deniz tutkunu olan Rahmi M. Koç, İstanbul Açık Deniz Yat Kulübü ve New York Yat Kulübü üyesi. 
     Mustafa Vehbi Koç 1960 , Ömer Mehmet Koç 1962 ve Ali Yıldırım Koç 1967 adlı 3 evlat sahibi olan Rahmi M. Koç, İngilizce biliyor. 
     Koç, Amerikan finans çevrelerinin dergisi ''FORBES Magazine''nin 10 Mart'ta piyasaya çıkan son sayısında dünya milyarderler listesinde 43 ülkeden 476 milyarder arasında 2 milyar dolarlık serveti ile 199. sırada yer aldı. 
     





</TEXT>
</DOC>
