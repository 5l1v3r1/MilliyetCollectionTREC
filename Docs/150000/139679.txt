<DOC>
<DOCNO> 139679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko21.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı için başvuru süresi 31 Mart'a kadar uzatıldı 
</HEADLINE>
<TEXT>

     Gelirler Genel Müdürü Osman Arıoğlu, Vergi Barışı Yasası'ndan yararlanacakların başvuru süresini, 31 Mart 2003 tarihine kadar uzattıklarını bildirdi. 
     Arıoğlu, A.A muhabirine yaptığı açıklamada, Maliye Bakanlığı'nın mevcut yetkisini kullanarak süre uzatımına gittiğini ve bu konuda hazırlanan tebliğin, Şubat ayı toptan eşya endeksinin açıklanmasının ardından, Salı günü Resmi Gazete'de yayımlanacağını söyledi. 
     Arıoğlu, söz konusu tebliğde, mükelleflerin kanunla ilgili her türlü tereddütünü giderici açıklamalara yer verildiğini ifade etti Kanundan yararlanacak vatandaşlara yardımcı olmak amacıyla merkezde ve illerde bir dizi tedbirin uygulamaya konulduğunu belirten Arıoğlu, bunları şöyle sıraladı. 
     
     ACİL EYLEM MERKEZLERİ FAALİYETTE 
     ''-Bakanlık merkezinde bir Gelirler Genel Müdür Yardımcısı başkanlığında Acil Eylem Merkezi oluşturuldu. Daire başkan ve şube müdürlerine iller paylaştırıldı. İllerden gelen sorunlar, önce ilgili şube müdürü ve daire başkanları tarafından çözülecek. Eğer sorunlara burada çözüm bulunamazsa, Acil Eylem Merkezi'ne inktikal ettirilecek. Aynı şekilde illerde de, defterdarlık bünyesinde yerel acil eylem merkezleri faaliyet gösterecek. 
     -Sorunu olan vatandaşlar, 6 hatlı ''0800 314 80 64'' numaralı telefonu arayabilecek. Hafta sonu saat 18.00'e, hafta içi de saat 22.00'ye kadar hizmet verecek telefon hattında eğitilmiş vergi denetmenleri görev alacak. 
     -189 nolu Alo Maliye Hattı'nda her ilde yasayla ilgili bilgilendirilmiş danışmanlar vatandaşa hizmet verecek. 
     -Aralarında Ankara, İstanbul ve İzmir'in de bulunduğu 20 ile merkezden hesap uzmanı, maliye müfettişi, gelirler kontrolörleri gönderildi. Bunlar Mart ayı boyunca tüm meslek odalarıyla bilgilendirme toplantıları düzenleyecek. 
     -Bağımsız vergi dairelerinde yine Ankara'dan gönderilen vergi denetmenleri borçlu mükelleflere yardımcı olacak. 
     
     VERGİ DAİRELERİ AÇIK TUTULACAK 
     -Vergi daireleri bu ay içinde açık tutulacak Mart ayının vergi barışının yanısıra gelir vergisi mükellefleri için de beyanname ayı olması nedeniyle defterdarlıklara bu konuda yetki verildi. Defterdarlıkların yapacağı düzenlemeler çerçevesinde vergi daireleri vatandaşlara hafta sonunda hizmet vermeye devam edecek.'' Gelirler Genel Müdürü Osman Arıoğlu, Şubat ayı TEFE artışının Pazartesi günü belli olmasının ardından otomasyonlu vergi dailerindeki bütün borçlu mükelleflerin yeni borç rakamlarının dökümünün alınacağını belirtti. 
     Yasadan yararlanmak isteyen borçluların, vergi dairelerine giderek vergi barışı çerçevesinde ne kadar ödemede bulunacağını öğrenebileceğini kaydeden Arıoğlu, kendilerinin de mail adresi olan mükellefleri ayrıca bilgilendireceklerini söyledi. 
     Arıoğlu, vergi borcu olan bütün mükellefleri vergi barışı yasasından yararlanmaya da çağırdı. ''Bu son fırsat'' diyen Arıoğlu, bundan sonra vergi affı çıkarılamamasına ilişkin hazırladıkları yasal düzenlemeyi bu ay içinde hükümete sunacaklarını bildirdi. Gelirler Genel Müdürü Osman Arıoğlu, şöyle devam etti 
     ''Vergi Barışı Kanunu hem geçmişe yönelik hem de ihtilaflı alacaklılar için büyük avantajlar getiriyor. 18 taksitte ödenecek, faiz alınmayacak. Mevcut borçların üçte 1'i, dörtte 1'i ödenecek. Yine matrah artırımı geçmiş dönemle ilgili sorunu olan mükelleflere ciddi yarar sağlayacak. Biz gerekli yasal düzenlemeyi çıkardık, sıra borçlu vatandaşta. 
     Bütün illerde fiili envanter ve kayıt dışı mükellef tespitine giriştik. Mobilya, pamuk, zeytin ve diğerleri, hangi alanda üretimden tüketime nasıl vergi kaçırıldığını belirledik. Vergi borcunu ödememekte ısrar edenlerin yakasına mutlaka yapışılacak. Bütün borçlu mükellefleri Vergi Barışı Yasası'ndan, bu son fırsattan yararlanmaya çağırıyoruz.'' 
     
     FUTBOLCULARDAN DA DESTEK 
     Bu arada futbol kulüplerinin başkanları açıklamalarıyla, futbolcular da pankartla sahaya çıkarak, vatandaşı vergi barışından yararlanmaya çağıracak. 
     





</TEXT>
</DOC>
