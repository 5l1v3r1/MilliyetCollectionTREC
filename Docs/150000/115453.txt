<DOC>
<DOCNO> 115453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/soneko01.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak vergisi kargaşası... 
</HEADLINE>
<TEXT>

     Emlak vergisinde ikinci taksit ödeme dönemine bir hafta kalmasına karşılık ne belediyeler ne de vatandaş tam olarak ne yapacağını bilmiyor. 
     Edinilen bilgiye göre, Türkiye'nin en değerli mekanı haline gelen Ankara'nın Çankaya İlçesi başta olmak üzere birçok yerde emlak vergisine tabi metrekare birim değerlere itiraz oldu. Özellikle ticaret odaları, yeniden gözden geçirilen rayiç değerlerin düşürülmesi için mahkemelere başvurdu. Ancak bunların büyük bölümü şu ana kadar sonuçlanmadı. 
     Çankaya İlçesi için Ankara Ticaret Odası tarafından Vergi Mahkemesi'ne yapılan itirazın da bilirkişi aşamasında olduğu, Mahkeme'nin oluşturulan bilirkişi heyetinin raporunu beklediği öğrenildi. 
     Mahkemeler, söz konusu davalara ilişkin kararı açıklasa bile hukuki süreç bitmiyor. Belediye ya da karşı taraf, mahkemenin verdiği karar için 15 gün içinde Danıştay'a itirazda bulunabiliyor. Danıştay'ın da itiraz başvurusunun ardından 15 gün içinde karar alması gerekiyor. 
     Bu ise ikinci taksitin ödeneceği Kasım ayında ihtilafların çözülememesi ve belirsizliğin sürmesi durumunu beraberinde getiriyor. 
     Gerek emlağı olan vatandaşlar, gerekse belediyeler için kesin rakamların olmadığı bir ortamda emlak vergisi hesaplanması gerçeği ortaya çıkıyor. 
     
     VATANDAŞ NE YAPACAK 
     Sayıları 18 milyonu bulan emlak vergisi mükellefleri de, bu ortamda bir hafta sonra ödenmeye başlanacak emlak vergisinin ikinci taksiti konusunda ne yapacağını bilmiyor. Mahkemelik olan rakamlar karşısında vatandaş ya zamlı tarifeden vergisini ödeyecek ya da cezayı göze alıp, rayiç değerin kesinleşmesini bekleyecek. 
     Bu arada birçok yerde belediyelerin de yeni oranlar ve yeni değerler konusunda vatandaşı aydınlatmadığı belirtiliyor. 
     Ancak, kanun gereğince vatandaşın izleyeceği yol şöyle anlatılıyor 
     ''Belirlenen il ya da ilçe sınırları içinde arsa ya da binası bulunan vatandaş, belirlenen rayiç değerler için mahkemeye itirazda bulunulsa dahi, bu tutarlar üzerinden vergi verecek. Hesaplanan yıllık vergiden Mayıs ayında ödenen ilk taksit düşülecek. Kalan tutar, mükelleften Kasım ayı sonuna kadar tahsil edilecek. 
     Mahkeme, itirazı haklı bulup, ilan edilen rayiç değeri aşağı çekerse, bu defa vatandaş, belediyeye gidip, fazla ödediği vergiyi geri alacak. Ya da, bu tutar 2003 yılı vergisinden mahsup edilecek.'' Ancak her iki durumda da, belediyeler oturup tek tek yeni oranlar üzerinden hesap yapacak ve vatandaşa tek tek iade yapmak durumunda kalacak. Bu ise hem vatandaşı, hem de belediyeyi ayrıca uğraştıracak. 
     
     VERGİLERDE REKOR ARTIŞ 
     Öte yandan emlak vergisine tabi rayiç bedellerin açıklanmasıyla birlikte tepkilerin yoğunlaştığı Ankara'nın Çankaya İlçesi'nde vatandaşın ödeyeceği emlak vergisinde bir önceki yıla oranla 23 kata varan artışlar olduğu ortaya çıktı. 
     Yeni değerler sonrasında Ahmet Rasim Sokak'ta bulunan bir işyerinin geçen yıl 4 milyon 370 bin lira olan emlak vergisinin bu yıl 99 milyon 800 bin liraya yükseldiği görüldü. 
     Aynı şekilde Gazi Mustafa Kemal Bulvarı üzerinde olan meskeni için geçen yıl 5 milyon 245 bin lira vergi veren bir vatandaşın, bu yıl 36 milyon 800 bin lira ödemek zorunda kalacağı anlaşıldı. 
     





</TEXT>
</DOC>
