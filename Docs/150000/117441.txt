<DOC>
<DOCNO> 117441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sontur32.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP İl Başkanları, "Bahçeli ile devam edelim" çağrısı yaptı 
</HEADLINE>
<TEXT>

     MHP Genel Başkanı Devlet Bahçeli'nin görevi bırakma kararının ardından partinin bazı il başkanları ''Bahçeli ile yola devam edelim'' çağrısı yaptı. 
     MHP Trabzon İl Başkanı Süleyman Yunusoğlu, Rize, Gümüşhane, Bayburt il başkanlarıyla birlikte basın toplantısı düzenledi. 3 Kasım seçiminin Türk siyasetinde yeni bir dönemin başlangıcı olduğunu belirten Yunusoğlu, ''Halkımızın iradesine saygılı olmakla birlikte, hem parlamento içinde hem de dışında kalan siyasi partiler gereken dersleri çıkarmalıdır'' dedi. 
     Yunusoğlu, Bahçeli'nin aday olmama kararıyla diğer siyasilere ''örnek teşkil edecek'' bir anlayışı sergilediğini savunarak, şöyle konuştu 
     ''Ancak, Devlet Bahçeli gibi üstün karakterli, dürüst, devlet adamlığı özelliklerine sahip şahsiyetler kolay yetişmiyor. Bu sebeple hem MHP camiasının hem de Türk Milleti'nin Bahçeli'ye ihtiyacı olduğunu düşünüyoruz. MHP olarak Genel Başkanımıza sahip çıkacağız.'' MHP Balıkesir İl Başkanı Sıtkı Şermetli, düzenlediği basın toplantısında, geçmişte de hem seçim barajlarını hem de çeşitli mağduriyetler yaşadıklarını söyledi. Şermetli, ''Şartlar ne olursa olsun Türkiye'yi lider ülke yapmak için Devlet Bahçeli başkanlığında yola devam etmek istediklerini'' söyledi. 
     MHP Erzurum İl Başkanı Ertürk Çimen'in imzasıyla yapılan açıklamada ise Devlet Bahçeli'nin, ''başarısız sonucun sorumluluğunu tek başına üstlenmesinin kabul edilemez olduğu'' dile getirildi. Açıklamada, Bahçeli'nin ''milli bir lider'' portresi çizdiği ifade edilerek, ''Her ne kadar bütün sorumluluk bana aittir dese de asıl sorumluluk, onu, takip ettiği şahsiyetli politikayı milletimize tam manasıyla anlatamayan bizlere aittir'' denildi. 
     





</TEXT>
</DOC>
