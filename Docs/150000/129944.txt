<DOC>
<DOCNO> 129944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/10/yazar/altan.html </URL>
<DATE> 2003/01/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Kimbilir nerde, nasıl, kaç yaşında..." 
</HEADLINE>
<TEXT>

     Belki de çocukluğumdan arta kalmış bir sinema özlemiyle sürükleyiciliği, mantık ve gerçekçiliğe ağır basan, bu tür oyalayıcı polisiye filmler daha kolay unutturuyor bana, dakikaların nasıl geçtiğini... 
     
     Birden film kesildi aradaki yaş farkına rağmen, yüreklerimize çivilenmiş ortak anılarımızın bulunduğu, değerli ve sevgili dostum Ali Kırca çıktı ekrana. 
     Üzüntülü bir son dakika haberi vermek için, programın arasına girmek zorunda kalmıştı. 
     İstanbul’dan kalkan Diyarbakır uçağı, Diyarbakır Havaalanı’na inerken düşmüştü. 
     
     Çeşitli kanallarda ve CNN Türk’te, birbiriyle çelişip duran haberler akmaya başladı. 
     Birkaç saat sonra öğrendik ki, İstanbul’dan kalkan THY’nin RJ - 100 tipi uçağı, 20.15’te Diyarbakır’a inerken piste 5 kilometre kala yoğun sis yüzünden yere çakılmış. 
     Mürettebatla birlikte uçaktaki 80 kişiden, ancak 5 kişi yaralı olarak kurtulabilmiş. 
     
     Dünkü gazetelerde geniş ayrıntılar vardı her ne kadar yaralı olarak kurtulmuş yolcuların, "5 mi, 6 mı" olduğu henüz kesinleşmemiş görünse bile... 
     Bir iddiaya göre, uçakların siste inmesini sağlayan 1 milyon dolarlık ILS cihazı olmadığı için düşmüştü uçak... 
     Bir iddiaya göre, RJ - 100 tipi uçaklar, dünya piyasalarında pek benimsenmemiş sabıkalı uçaklardı. Daha önceleri de, Türkiye’de inişe geçtiklerinde iki kez sakıncalı durumlar yaşamışlardı. 
     
     Bizde pilotlar ne kadar üst düzey insanlarsa da genel anlamda teknik örgütlenmelerimizde dahi, görmezlikten gelinen birtakım umursamazlıkların bulunduğu malum... 
     Bu saptama karayollarımız için de geçerlidir demiryollarımız için de denizyollarımız için de... 
     THY’de de, teknik açılardan bazı aksaklıklar var mıdır, yok mudur bilmiyoruz. 
     Herhalde varsa bile, en alt düzeyde vardır. Ve bunların nedeni de, ola ki ekonomik çaresizliklerdir. 
     Ve ola ki, bizim yürekli pilotlar da, bunları göğüslemeye alışmışlardır. 
     
     Örneğin, ILS cihazından yoksun, belki yeterince de aydınlatılmamış bir alana, yoğun bir siste inmeyi göze almak gibi... 
     Bizimki bir varsayım. Belki gerçekler çok daha başka... Bizde saydamlık geleneği de bulunmadığı için birçok felaket, bela, cinayet ve sorumsuzluğun kökenlerinde yatan nedenleri, hiçbir zaman tam öğrenemeden, geçip gidiyoruz işte... 
     
     Düşen uçaktan fırlayarak kurtulan 5 yolcu... 
     Nasıl olmuş da, yere vurup yanmaya başlayan ve peş peşe üç patlamanın birbirini izlediği bir uçaktan, fırlayarak kurtulabilmişler hayal etmek bile zor. Herhalde uçak ikiye kırılmış olacak... 
     Ya öteki 74, yahut 75 yolcu .. 
     Kaptan pilot Alaattin Yunak, ikinci pilot Altuğ Ulusu, tanıdığım bir genç olan steward Deniz Karasu, steward Şenol Yavuz, kabin amiri güzelim Devlet Haliloğulları... 
     
     Çarşamba akşamından bu yana Cahit Sıtkı’nın o ünlü dizeleri dolanıp duruyor dilimde 
     Uyudun uyanamadın olacak, 
     Kimbilir nerde, nasıl, kaç yaşında... 
     
     







Genelkurmay’ı dinlerken 


"Kimbilir nerde, nasıl, kaç yaşında..." 


Gel de çıldırma 


Kırmızı hatlar 


Özkök Paşa’nın konuşması üzerine... 


Fay hattı 


Eğitimin en önemli sorunu 2 


Üniversite reformu 2 


Asker "siyasi karar" istiyor... 


Askeri konularda doğru bilgi ihtiyacı 


Halk dalkavukluğu... 


Özkök, ordu, Irak 


Özal’dan beri en büyük Davos çıkartması 


Dün kaç kişi öldün sen 


Cumhuriyet tarihimizin en büyük sorunları ile karşı karşıyayız 


</TEXT>
</DOC>
