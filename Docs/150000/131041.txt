<DOC>
<DOCNO> 131041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/15/son/sonspo15.html </URL>
<DATE> 2003/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Atlet Süreyya Ayhan, reklam yıldızı olma yolunda... 
</HEADLINE>
<TEXT>

     Dünya Kupası ve Avrupa Şampiyonu milli atlet Süreyya Ayhan, reklam yıldızı olma yolunda. 
     Vestel firması için çekilen reklam filminde rol alan Süreyya Ayhan, pistlerden sonra televizyonlarda da fırtına gibi esmeye hazırlanıyor. ''Dünya markası, şampiyon atlet'' sloganıyla çekilen reklam filminin çekimleri halen sürüyor. İlk yayının şubat ayı içinde olması planlanan reklam filminin, ağustos ayındaki Dünya Şampiyonası'na kadar da sürmesi düşünülüyor. 
     Konuyla ilgili olarak Süreyya Ayhan'ın antrenörü Yücel Kop, A.A muhabirine yaptığı açıklamada, ''Şu an için çekimler sürüyor. Anlaşmamız gereği bu konuda hiçbir açıklama yapamıyoruz'' dedi. 
     
     DÜNYA ŞAMPİYONASI HAZIRLIĞI ABD'DE 
     Süreyya Ayhan, 21-31 Ağustos tarihleri arasında Fransa'nın başkenti Paris'te gerçekleştirilecek Dünya Şampiyonası'na ABD'de yapacağı kampla hazırlanacak. 
     Ayhan'ın kampının 3 ay süreceği ve 21 Ocak Salı günü Türkiye'den ayrılacağı bildirildi. Kamp dönemindeki tüm giderler Gençlik ve Spor Genel Müdürlüğü GSGM ve Atletizm Federasyonu tarafından karşılanacak. 
     Antrenör Yücel Kop, ABD'deki kampla ilgili olarak, ''Yüksek rakım kampı yapacağız. Gideceğimiz bölge ayrıca sıcak bir iklime de sahip. Hedefimiz Dünya Şampiyonası'nda ilk sırada yer alabilmek. Herşey iyi gidiyor, aksayan herhangi bir olay yok'' diye konuştu. 
     





</TEXT>
</DOC>
