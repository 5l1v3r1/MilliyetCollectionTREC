<DOC>
<DOCNO> 100081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sondun09.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Türkiye-AB ilişkilerinin geleceği seçimlere bağlı" 
</HEADLINE>
<TEXT>

     Belçika basını, Türkiye'de gerçekleştirilen demokratik reformlara ilişkin haber ve yorumlara yer verirken, Türkiye-AB ilişkilerinin geleceğinin geniş ölçüde 3 Kasım seçimlerinin sonuçlarına bağlı olduğunu belirtiyor. 
     Yüksek tirajlı muhafazakar ''La Libre Belgique'' gazetesi, bugünkü baskılarında, ''Avrupa'ya doğru önemli bir adım'' başlıklı haberinde, ''İdam cezasının kaldırılması, Kürtlere kültürel haklarının verilmesi ve demokratik özgürlüklerin genişletilmesi, Türkiye'nin AB'ye tam üyeiliği yönünde büyük engelleri ortadan kaldırdı, ancak AB'nin kapıları açmasına daha zaman var'' dedi. 
     AB Komisyonu üyesi Günter Verheugen, Avrupa Parlamentosu Başkanı Pat Cox, AB Dönem Başkanı Danimarka'nın Dışişleri Bakanı Per Stig Möller ve AB Yüksek Temsilcisi Javier Solana gibi kişilerin, reformların gerçekleşmesine ilişkin olumlu tepkilerini yansıtan gazete, ''Ancak AB, 3 ay sonra yapılacak erken seçimler öncesinde temkinli kalmayı tercih ediyor. Çünkü her şey bu seçimlerin sonuçlarına bağlı'' ifadesine yer verdi. 
     La Libre Belgique gazetesi, diplomatik bir kaynağına dayandırdığı bir değerlendirmede, Kopenhag zirvesinde AB'nin, Türkiye ile tam üyelik müzakerelerini başlatmak için bir takvim önermesi olasılığı bulunmadığını, AB üyesi ülkelerin 4 ay içinde bu konuda uzlaşma sağlayamayacaklarını, bunun ''imkansız'' görüldüğünü yazdı. 
     Gazete, Türkiye'nin AB'ye üye olabilmesinin, Yunanistan ile arasındaki sorunlar ile Kıbrıs sorununun çözülmesine de bağlı olduğunu savunurken, Türkiye'de gerçekleştirilen reformların, terörist Abdullah Öcalan açısından bir ''imdat simiti'' işlevi gördüğünü yazdı. 
     Le Soir gazetesi de, ''Reformları gerçekleştiren Türkiye'de hükümet, Avrupa'dan bir jest bekliyor'' başlıklı haberinde, Başbakan Bülent Ecevit'in, ''Türkiye, AB'nin tüm siyasi kriterlerini artık karşılıyor'' sözlerine yer verdi. 
     Türkiye'nin, Kopenhag zirvesinde, tam üyelik müzakerelerinin başlamasına yeşil ışık beklediğini yazan gazete, bazı AB ülkelerinin Türkiye'de yapılan reformları olumlu karşıladıklarını, Belçika'nın ise temkinli kaldığını ve ''bu büyük adımı başka adımların da izlemesi gerektiğini'' düşündüğünü belirtti. 
     Belçika radyo ve televizyonları ile Flaman basını da, Türkiye'de demokratik reformların tahmin edilenden daha süratli gerçekleştiği, ancak AB ile ilişkilerin netlik kazanması için 3 Kasım seçimlerinin sonuçlarının ve reformların pratik uygulamasının beklenmesi gerektiği görüşlerini yansıtıyor. 
     





</TEXT>
</DOC>
