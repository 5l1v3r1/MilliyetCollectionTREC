<DOC>
<DOCNO> 124514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur27.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan değerlendirme "Siyasette kızanlar kaybeder" 
</HEADLINE>
<TEXT>

     AK Parti Genel Başkanı Tayyip Erdoğan, AB'nin Kopenhag Doruğu'nda Türkiye ile ilgili alınan karar hakkında, ''2003 sonu itibariyle bir müzakere tarihi almak istiyorduk, bu biraz gecikmeli oldu'' değerlendirmesinde bulundu. 
     Erdoğan, Başbakan Abdullah Gül ile birlikte Fransa Cumhurbaşkanı Jacques Chirac ve Almanya Başbakanı Gerhard Schröder ile yaptığı görüşmenin ardından gazetecilere yaptığı açıklamada, şunları söyledi 
     ''Biz 2003 sonu itibariyle bir müzakere tarihi almak istiyorduk. Beklediğimiz buydu. Bu biraz gecikmeli oldu. Temenni ederiz ki, bir aksilik olmazsa 2004 sonunda Türkiye ile müzakereler başlayacaktır. 
     Chirac ve Schröder 2005 yılını konuşuyorlardı ama biz bunu 2004'e çektik. 2004'te de bu işi bitiriz diyorlar. Kopenhag kriterleri mevcut zaten. Bunun dışında da bir koşul söz konusu olmaz.'' Erdoğan, görüşmede bir gerginlik yaşanmadığını, sitemde bulunmasını gerektirecek bir durumun da olmadığını dile getirdi. 
     Tayyip Erdoğan, bir başka soruyu yanıtlarken de, daha iyi bir çözüm beklediğini ama olmadığını belirterek, ''Üzerimize düşeni yapmaya devam edeceğiz. Siyasette kızgınlık olmaz. Kızanlar kaybeder. Biz 2004'te başlamak için elimizden geleni yapacağız'' dedi. 
     Türk halkının bu karara tepki gösterip göstermeyeceği sorusu üzerine Erdoğan, ''Bakalım, dönünce göreceğiz'' ifadesini kullandı. 
     
     AB SINIFTA KALDI 
     Erdoğan, ''76. madde meclisten geçti. Ne diyorsunuz '' sorusuna ise ''76. madde meclisten geçti ama Cumhurbaşkanımız'ın onayı da lazım. Bir de istifa gerekiyor. Bunlar gerçekleştikten sonra demokratik süreç işlemeye başlayacak. Cumhurbaşkanı'ndan herhangi bir tavır beklemiyorum'' dedi. 
     Erdoğan, bir gazetecinin, ''AB sınıfı geçti mi '' sorusuna ise ''Kaldı'' karşılığını verdi. 
     ''AB trenine bindik mi '' sorusunu da Erdoğan, ''Biz artık uçakla seyahat ediyoruz'' diye yanıtladı. 
     





</TEXT>
</DOC>
