<DOC>
<DOCNO> 119849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/ekonomi/eko07.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın yol haritası 
</HEADLINE>
<TEXT>

Bildiğinden şaşmayan ve parasını illa kendisi değerlendirmek isteyen yatırımcılar için, profesyonellerin fonlarda yönettikleri parayı nereye yatırdığını inceledik. Profesyoneller son bir yıllık dönemde parayı repodan tahvil ve bonoya kaydırdı 
     SONGÜL HATISARU 

     Bugün yatırım fonu piyasasında paranının izini sürerek, profesyonellerin hangi yatırım araçlarına para yatırdığını öğrendik. 2002 Eylül ayı verilerine göre ağırlıklı olarak hisse senedi piyasasına yatırım yapan A tipi yatırım fonlarının yöneticileri, toplam yatırımlarının yüzde 47’lik kısmını hisse senedi piyasasında değerlendirmişler. Yüzde 36’lık kısmı gecelik repoya, geriye kalan yüzde 17’lik dilimi ise Hazine bonosu ve devlet tahviline yatırmış. Ekim 2002’de başlayan yükseliş trendine paralel ilerleyen ayların datalarında A Tipi fonlar içerisindeki hisse senedi oranının yükselmeye başladığını görmemiz şaşırtıcı olmayacak. 
     
     Fonlar borsanın aynası 
     Eylül 2002 itibariyle B tipi yatırım fonlarının ise toplam portföy büyüklüğünün yüzde 50’lik kısmı gecelik repo yatırımına ayrılmış. Portföyün yüzde 50’lik bölümü ise Hazine bonosu ve devlet tahvili yatırımlarına yönlendirilmiş. 
     Eylül 2002 tarihi itibariyle A ve B tipi fonlar toplam portföylerinde borsaya sadece yüzde 2 oranında yer ayırmışlar. Toplam yatırım fonları piyasasında B tipi yatırım fonlarının yüzde 95’lere varan ağırlığına bağlı olarak yüzde 49 oranında gecelik repo yatırımı ve yüzde 49 oranında Hazine bonosu ve devlet tahvili yatırımı bulunuyor. 
     Borsada Eylül 2002 aslında uzun vadeli düşüş trendinin sonunu ifade ediyor. Borsada başlayan yükselişlere paralel toplam fon piyasasında A tipi fonların ağırlığı, A tipi fonlarda da hisse senetlerinin ağırlığı artıyor. Yani fon yöneticileri acele etmeden yükselişin ilk sinyallerini almayı bekliyor. 
     Yatırım fonları piyasasında, hisse senedi yatırımlarının tarihsel gelişimine baktığımızda, borsada 1999 yılı sonu 2000 yılı başında yaşanan yükseliş sırasında yatırımcıların A tipi yatırım fonlarına yönelik talebininin etkisiyle, hisse senedi yatırımlarının toplam içerisindeki payının yüzde 21’lere kadar yükseldiği görülüyor. 
     
     Fırsatlar kaçırılmamış 
     Ancak sonrasında yaşanan düşüş trendine paralel olarak eylül ayı itibariyle oran yüzde 2’lere kadar düşmüş durumda. 
     Önceki yıllarda yaklaşık yüzde 30 civarında seyreden toplam içerisindeki Hazine bonosu ve devlet tahvili yatırımlarının, Şubat 2001 kriziyle yüzde 6’lara kadar gerilediği fark ediliyor. Gecelik faizlerin yüzde 7.000’leri bulduğu bu dönemde fon yöneticilerinin, fonların yönetimiyle ilgili kurallar çerçevesinde orta ve uzun vadeli tahvil bono yatırımını minimum düzeyde tuttuğu ve o dönemde yüksek gecelik repo gelirinden sonuna kadar faydalandıkları görülüyor. 
     Ancak, krizler sonrasında güven ortamının yeniden kurulmasına paralel olarak, kademeli artışlarla toplam yatırım fonları içerisindeki Hazine bonosu ve devlet tahvili yatırımlarının payı eylül ayı itibariyle yüzde 49’lara kadar yükseldi. 
     
Fon yarışmasında birinci bulunamadı      Üç yıl önce sermaye piyasasının ve kurumsal yatırımcı bilincinin gelişmesi ve geniş kitlelere tanıtılması amacıyla kurulan Kurumsal Yatırımcı Yöneticileri Derneği KYD yatırım fonları endüstrisiyle ilgili olarak düzenlediği ilk bilimsel eser yarışması sonuçlandı. Değerlendirme komitesinde, sermaye piyasası ve akedemik dünyanın önde gelen isimlerinden Sermaye Piyasası Kurulu Başkanı Doğan Cansızlar, Türkiye Sermaye Piyasası Aracı Kuruluşlar Birliği Başkanı Yusuf Ziya Toprak, KYD Başkanı Dr. Gürman Tevfik, Prof. Dr. Bülent Pamukçu, Prof. Dr. Seha Tiniç, Doç Dr. Cevdet Akçay, Dr. A. Belma Öztürkkal’ın bulunduğu jürinin yaptığı değerlendirmede bilimsel eser yarışmasında birincilik ve ikinciliğe değer eser bulunamadı. 
     Jüri yaptığı değerlendirmede , Doç. Dr. Güler Aras - Yard. Doç. Dr. Alövsat Müslümov tarafından hazırlanan "Sermaye Piyasalarının Gelişmesinde Kurumsal Yatırımcıların Rolü OECD Ülkeleri ve Türkiye Örneği’ çalışma üçüncülüğe değer bulundu. 
     Yatırım fonları, yatırım ortaklıkları gibi kurumsal yatırımcıların yurtdışında da temsil eden derneğin Başkanı Gürman Tevfik, hızla büyüyen bu piyasada bilimsel eser yarışması yanısıra, önümüzdeki dönemde belirlenecek yeni alt başlıklar altındaki konularla düzenlenecek yarışmaların geleneksel hale getirmeyi planladıklarını söyledi. 
     



 EKONOMİ 





















</TEXT>
</DOC>
