<DOC>
<DOCNO> 125276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur28.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, Kopenhag Zirvesi ve Kıbrıs konusunda TBMM'ye bilgi verdi 
</HEADLINE>
<TEXT>

     Başbakan Abdullah Gül, Türkiye-AB ilişkilerinin Kopenhag Zirvesi sonrası geri dönülemez bir noktaya geldiğini bildirdi. 
     Başbakan Gül, Kopenhag Zirvesi ve Kıbrıs sorunu konusunda ortaya çıkan gelişmeler hakkında TBMM Genel Kurulu'na bilgi sundu. 
     Bu toplantı ile AB yolunda ''Yeni bir merhale alındığını'' kaydeden Gül, ''Türkiye'nin AB ile beraber olma serüveni bu toplantı ile belli bir aşamaya ulaşmış oldu'' dedi. Türkiye'nin 40 yıldır AB yolunda çeşitli aşamalardan geçmesine karşın belirsizliğin sürdüğünü ifade eden Başbakan Gül, ''Her ne kadar Helsinki'deki toplantı, Türkiye'nin adaylığının kabul edilmesi toplantısı olduysa da Türkiye'nin AB'ye adaylık süreci sanal alemde devam ediyordu'' diye konuştu. 
     Kopenhag'daki toplantı ile bunun daha da pekiştirilmesinin, gerçekçi hale getirilmesinin sağlandığını bildiren Gül, şunları söyledi 
     ''Artık AB ile ilişkiler geri dönülemez bir noktaya geldi. Müzakere ile ilgili kesin bir tarih ortaya kondu. Hükümetimizin gayretleri, AB yolunda atılan adımlar çok büyük takdirle karşılandı. Daha önceden Türkiye-AB ilişkileri sözkonusu olduğunda, özellikle mali ilişkiler sözkonusu olduğunda, adaylık statüsünde gösterilen Türkiye, bütçelerden alacağı paylar itibarıyla müzakereye başlayan ülkeler bölümüne alındı. Bunlar, önemli adımlardır.'' Başbakan Gül atılan adımlarda, Cumhurbaşkanı Ahmet Necdet Sezer, CHP Genel Başkanı Deniz Baykal ve AK Parti Genel Başkanı Recep Tayyip Erdoğan'ın büyük katkıları olduğunu belirtti. 
     Kopenhag kriterlerinin gerçekleştirilmesini sağlayacak yasal düzenlemelerin hükümet tarafından hızlı bir şekilde TBMM'ye gönderildiğini anımsatan Gül, bunların çıkartılması için iktidar ve muhalefetin büyük gayret içinde olduklarını söyledi. 
     
     ''GERÇEKÇİ OLMALIYIZ'' 
     Başbakan Gül, Kopenhag'daki toplantının çok önemli olduğuna dikkat çektiği konuşmasında, şunları söyledi 
     ''Birçok AB üyesi ülkenin kendi çıkarları, politikaları söz konusu... Realist ve gerçekçi olmak zorundayız. Sadece kendi atmosferimizden bakarsak doğru neticelere ulaşamayız. Biz bunları dikkate alarak müzakere tarihinin daha erken başlatılması için sonuna kadar gayretlerimizi sarfettik. Kopenhag'da birçok görüşmelerde bulunduk. Türkiye'nin müzakere tarihini alması gerektiğini, bu belirsizliğe artık son verilmesi gerektiğini, bizim üzerimize düşeni yaptığımızı, Özel şartlarımızı dikkate alarak, kurallarınızı görmezden gelerek bizimle müzakere tarihini başlatın niyetinde olmadığımızı, Türkiye'nin müzakere tarihini hakkettiğini söyledik.'' AB toplantılarında kararların ittifakla alındığına dikkat çeken Gül, çok sayıda farklı görüşler bulunduğunu, ancak taslak çıktıktan sonra Türkiye'nin olağanüstü gayretleri sonucunda 2004 yılı Aralık ayında gecikmeden müzakerelere başlanmasının eklendiğini ifade etti. 
     
     ''2004 YILI BAŞI...'' 
     Müzakerelerin 2004 yılının başında başlatılması arzusu içinde olduklarını da bildiren Başbakan Gül, ''Ortaya orta yol çıktı, 2004 sonları çıktı'' dedi. 
     Başbakan Gül, AB üyesi ülkelerin liderlerinin hiçbirinin Türk Hükümeti'nden bu olağanüstü gayretleri beklemediklerini ifade ettiklerini de kaydederek, '' 3 ay önce bu noktaya geleceğimizi düşünmüyorduk dediler. Gayretiniz bizi pres altına aldı dediler. Bunların takdiri kamuoyunun, bunları iç politika meselesi yapmayı düşünmedik. Biz gerçekçiyiz, böyle olmaya da devam edeceğiz'' diye konuştu. 
     2003 yılı raporunun iyi bir şekilde çıkmasını hedeflediklerini de bildiren Başbakan Gül, öngörülen değişikliklerin ''Türk insanı için yapılacağını'' söyledi. 
     





</TEXT>
</DOC>
