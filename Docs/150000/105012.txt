<DOC>
<DOCNO> 105012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sontur14.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi ''Erbakan'ın seçime girmesi Ak Parti'yi etkiler'' 
</HEADLINE>
<TEXT>

     SP Genel Başkan Yardımcısı Teoman Rıza Güneri, ''HADEP ya da başka bir partiyle ittifak yapmalarının söz konusu olmadığını'' söyledi. Güneri, kapatılan RP'nin son Genel Başkanı Necmettin Erbakan'ın seçime girmesi durumunda, AK Parti'nin oylarının fazlasıyla etkileneceğini öne sürdü. 
     Teoman Rıza Güneri, SP Genel Merkezi'nde düzenlediği basın toplantısında 3 Kasım'da yapılacak olan genel seçimlerin ''IMF karşıtları ile IMF yandaşları arasında geçeceğini '' söyledi. 
     Teoman Rıza Güneri, bir gazetecinin ''Erbakan'ın Konya'dan bağımsız aday olması SP'nin oy kaybına neden olur mu '' sorusuna, ''SP ile Erbakan arasındaki muhabbet bilinmektedir. Aday olursa Erbakan'a verilecek oylarla SP'ye verilecek oylar arasında bir düzenleme yapılır'' yanıtını verdi. 
     Güneri, ''Erbakan'ın adaylığı AK Parti'nin oylarını etkiler mi'' sorusu üzerine de ''Fazlasıyla etkiler'' dedi DYP Genel Başkanı Tansu Çiller'in son günlerde Refahyol dönemindeki bazı rakamları örnek gösterdiğini anımsatan Güneri sözlerini şöyle sürdürdü 
     ''Sayın Çiller'in kendi karnesi var, Refahyol dönemine sahip çıkmaya kalkmasın. Şu anda 110 dolar olan asgari ücret, Çiller'in işbaşında olduğu 1993-1996 döneminde 140 dolardı. Refahyol döneminde ise 210 dolar düzeyindeydi. Bütün bu gerçekler rakamlarla, filmlerle ortaya konulduğunda, SP iktidarının önüne hiç kimse geçemeyecektir.'' 
     
     ''BAHÇELİ, ÜLKEYİ IMF'YE TESLİM ETTİ'' 

     Başbakan Yardımcısı Devlet Bahçeli'nin eski Devlet Bakanı Kemal Derviş'e yönelik suçlamalarda bulunduğunu belirten Güneri, ''Bahçeli, suçu Derviş'e atarak işin içinden sıyrılmaya çalışıyor. Derviş politikalarının kayıtsız şartsız uygulanması için bakanlarını feda eden, sadece bakanlarını değil ülke insanını feda eden Bahçeli'dir'' dedi. Bahçeli'nin ''kurulu düzenin nasıl işlediğini bilmediğini, koltukta kalmak uğruna ülkeyi IMF'ye teslim ettiğini'' öne süren Güneri, ''Sizin bu ülkeyi yönetmeye hakkınız yok. İktidara geldiniz ve verdiğiniz sözlerin hiçbirini tutmadınız'' diye konuştu. 
     
     ''HADEP İLE İTTİFAK YOK'' 

     Teoman Rıza Güneri, bir soru üzerine partisinin seçimlere tek başına gireceğini belirterek, ''HADEP ya da başka bir parti ile ittifakın kesinlikle söz konusu olmadığını'' söyledi. 
     Güneri, ''SP seçime kendi amblemi ile girecektir. Ancak SP listelerinden seçime girmek isteyenler olursa onlar da değerlendirilerek, uygun görülenler listeye konulacaktır. Ama HADEP'li olduğu için herhangi bir kişinin listede yer alması söz konusu değil'' dedi. 
     





</TEXT>
</DOC>
