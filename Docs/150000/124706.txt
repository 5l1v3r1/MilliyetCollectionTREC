<DOC>
<DOCNO> 124706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/15/siyaset/siy02.html </URL>
<DATE> 2002/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Elhamdülillah memnunuz 
</HEADLINE>
<TEXT>

AKP lideri Erdoğan, Kopenhag Zirvesi’nden çıkan 2004 Aralık tarihini bu sözlerle değerlendirdi 
     ABDULLAH KARAKUŞ Ankara 

     AKP Genel Başkanı Recep Tayyip Erdoğan, Kopenhag Zirvesi’nden çıkan Aralık 2004 tarihini "Elhamdülillah memnunuz" diye değerlendirdi. Erdoğan, Kopenhag’dan Ankara’ya dönerken uçakta AB zirvesiyle ilgili açıklamalarda bulundu. AB turunun ardından şimdi de ekonomik tur için Aralık ayının son haftasında Rusya, Türk Cumhuriyetleri ve Çin’e gideceğini kaydeden Erdoğan, "Bu gezilerde ticaret hacminin artırılmasını amaçlayacağız. İşadamları gelecek, ekonomi kurmayları gelecek. Bavulumuzu boşaltmak yok. Dünya turlarımıza devam edeceğiz" dedi. 
     
     Adam adama markaj olmamış 
     Erdoğan, "AB konusunda önceki hükümetlerin eksikleri var mıydı " sorusuna "Vardı demek haksızlık olur ama adam adama markaj yapılmamış. Salon toplantılarıyla bu iş olmuyormuş" yanıtını verdi. 
     "Kopenhag’da alınan kararla ABD ile AB arasındaki muhalif çizgi derinleşti mi " sorusunu ise Erdoğan, "Muhalif demek yanlış olur, rekabet demek lazım" diye yanıtladı. 
     
     KKTC’ye müdahalemiz olmaz 
     Erdoğan, Kıbrıs sorununun çözümünde KKTC yönetimine bir müdahalenin olup olmayacağı sorusunu yanıtlarken de "Görüşmeler 28 Şubat’a kadar sürecek. Kıbrıs bağımsız bir devlet. Bu bağımsız devlet kendi kararlarını verecektir. Bizim müdahalemiz olmaz" diye konuştu. 
     Erdoğan, Ankara’daki basın toplantısında ise, "Çıtanın en yüksek noktasından bir alt basamakta bir karar çıkmıştır ortaya. Zirveden Türkiye için çıkan karar Türkiye - AB ilişkilerini yepyeni bir boyuta taşımıştır. Yol haritası Türkiye lehine ortaya çıkmıştır" şeklinde konuştu. 
     
Erdoğan şeref salonunda...      FOTOĞRAF ÜMİT BEKTAŞ 

     AKP Genel Başkanı Erdoğan, Danimarka gezisinden dönüşte Esenboğa Havaalanı’nda büyük şeref salonunu kullandı. Bugüne kadar sadece başbakanlar ve devlet başkanlarının kullandığı şeref salonunda, 10 bakan ve çok sayıda partili tarafından karşılanan Erdoğan, basın açıklamasını cumhurbaşkanları ve başbakanların kullandığı salonda yaptı. Erdoğan, "Bu salonu kullanmanız başbakan olacağınızın göstergesi mi " diye soran gazetecilere, iki elini yana açıp gülerek, "Onun takdirini size bırakıyorum" dedi. 
     



 SİYASET 













</TEXT>
</DOC>
