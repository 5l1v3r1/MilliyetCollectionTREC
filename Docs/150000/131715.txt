<DOC>
<DOCNO> 131715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/son/sontur17.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Konuşmaları teybe alan polisler dışarı çıkartıldı... 
</HEADLINE>
<TEXT>

     TBMM İnsan Haklarını İnceleme Komisyonu üyeleri, Muş, Bingöl ve Tunceli'de çeşitli incelemelerde bulundular. Tunceli'de milletvekilleri Hüseyin Bayındır ve Gökhan Sarıçam'ın vatandaşların sorunları dinlemek üzere belediyesi konferans salonunda yaptıkları toplantıda gergin anlar yaşandı. 
     Toplantı başında not alan ve ses kaydı yapan 4 polis memurunun milletvekili Sarıçam tarafından dışarıya çıkarılmasının ardından, salona girip görüntü almak isteyen bir polis memurunun da dışarıya çıkarılması vatandaşlar tarafından alkışlandı. Toplantıda, bir vatandaşın polislerin kendisine işkence yaptığını ileri sürmesi ve daha sonra salona gelen Vali Mustafa Erkal'a hakaret etmesi gerginlik yarattı. 
     Tunceli Baro Başkanı Hüseyin Aygün, toplantıda 15 yıl süren terör olaylarından vatandaşın büyük zararlar gördüğünü, birçok kişinin faili meçhul cinayetlerle öldürüldüğünü söyledi. Toplantıda konuşan bir vatandaş da Vali Erkal'ı suçladı. 
     Toplantı sonrası bir açıklama yapan komisyon üyesi Sarıçam, Tunceli'de OHAL öncesi ve sonrası bir dizi değişim olduğunu belirterek, ''Bu toplantıda konuşulanları önemsiyoruz. Bize iletilen konuları inceleyip bir rapor halinde komisyona sunacağız. Halk, şimdi daha bir rahatlık içinde'' diye konuştu. 
     Bayındır ise Tunceli halkının insan hakları konusunda çok cesur ve sorunlarını açıkça dile getirdiğini ifade ederek, ''Vali ile ilgili suçlamaları da raporuma yazacağım'' diye konuştu. 
     Komisyon üyeleri daha sonra Cumhuriyet Savcısı'nı ziyaret ederek, kapalı cezaevinde inceleme yaptılar. 
     
     BİNGÖL 
     Bingöl'de inceleme yapan komisyon üyesi milletvekilleri Şükrü Ünal, Hakan Taşçı ve M. Faruk Bayrak, yetiştirme yurdunda yaptıkları incelemenin ardından, Jandarma İl Komutanlığı, Emniyet Müdürlüğü ve parti teşkilatlarını ziyaret ettiler. 
     Bingöl Valisi Tamer Ersoy'un da eşlik ettiği heyet, Kaleönü Mahallesi'nde yapılan yol denetimlerini de takip ettiler. Kimlik kontrolü yapılan vatandaşlarla sohbet eden heyet üyeleri, vatandaşlara kimlik kontrollerinden şikayetçi olup olmadıklarını sordular. 
     Bingöl Özel Tip Cezaevi'nde hükümlü ve tutuklularla yaklaşık 1 saat görüşen heyet üyeleri, yarın Bingöl'den ayrılacaklar. 
     
     MUŞ 
     İnsan Haklarını İnceleme Komisyonu üyesi milletvekilleri A. Faruk Ünsal, Ahmet Yılmazkaya, Mücahit Daloğlu, Şerif Ertuğrul ise Hürriyet Polis Karakolu'nda inceleme yaptılar. 
     İfade odasında kamera olmadığını gören komisyon üyelerinden Ünsal, ''En sıkıntı yer ifade odasıdır. Kameranın olması lazım'' dedi. Nezarethanede de inceleme yapan komisyon üyeleri, 18 yaşından küçük birinin sabaha kadar alıkonarak, karakolda çalıştırıldığı şeklinde bir şikayetin bulunduğunu söylediler. 
     Avukat Sait Sever'in bürosunda avukatlarla görüşen komisyon üyeleri, daha sonra cezaevinde inceleme yaptılar. Cezaevi incelemelerinin ardından Ünsal, daha sonra açıklama yapacağını belirterek, ''Cezaevinin çok sıkıntılı'' olduğunu söylemekle yetindi. 
     Erkek yetiştirme yurdunda da incelemeler yapan komisyon üyeleri, kaybolan Sıddık Kaya hakkında bilgi almak üzere Varto İlçesi'ne gittiler. 
     





</TEXT>
</DOC>
