<DOC>
<DOCNO> 129801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/son/sonspo05.html </URL>
<DATE> 2003/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor'da, uçak kazası şok etkisi yarattı... 
</HEADLINE>
<TEXT>

     İkinci yarı hazırlıkları için Belek'te bulunan Diyarbakırspor'da, dün meydana gelen uçak kazasının şoku yaşanıyor. 
     Yönetim sıkıntısı nedeniyle zor günler yaşayan Güneydoğu ekibinde, dün Diyarbakır'da meydana gelen uçak kazası haberiyle kafilede moraller ''sıfıra'' indi. 
     Teknik direktör Ümit Kayıhan, hüzünle büyük bir sevinci birarada yaşadıklarını ifade ederek, ''Hayatını kaybedenler için büyük üzüntü yaşıyoruz. Ancak dün biz de o uçakta olacaktık. Şenol, hayatının kurtarışını yaptı'' dedi. 
     Diyarbakır Valisi Cemil Serhadlı ile kulüpte yaşanan yönetim sıkıntısını görüşmek üzere kulüp genel menajeri Mustafa Akülke, kaleci Şenol ve takım kaptanı Deniz ile birlikte dün Diyarbakır'a gideceklerini hatırlatan Kayıhan, şöyle devam etti 
     ''Şenol gecikince, Diyarbakır'a gitmekten vazgeçtik. Bu da bugün bizlerin hayatta kalmasına neden oldu. Hayat devam ediyor. Her türlü sıkıntıya karşı futbolcularım büyük özveriyle çalışıyor. Yönetimde sıkıntılarımız var, ancak ekonomik şartlar önemli değil. Deplasman giderlerimiz karşılansın, futbolcularım Diyarbakır halkı için sezon sonuna kadar mücadele etmeye hazır'' diye konuştu. 
     Diyarbakırspor Takımı Kaptanı Deniz, ölümle yaşam arasında ince bir çizginin bulunduğunu vurgulayarak, ''Biz bu tarafta kaldık. Bizim için çok önemli bir şanstı. Sıkıntılarımız var, ancak bu takımın en iyi yerlerde olması için herşeyi yapacağız'' dedi. 
     Kaleci Şenol ise vali Serhatlı ile görüşmek üzere Diyarbakır'a gideceklerini, ancak uçağa binememesi nedeniyle geç kaldığını ifade ederek, ''Diyarbakırspor'un sorunlarını halletmek üzere vali beyle görüşme yapacaktık. O uçakta olsaydık, bunun sorumlusu kim olacaktı, merak ediyorum'' diye konuştu. 
     Kulüp genel menajeri Mustafa Akülke ise takım olarak büyük bir moral bozukluğu içinde olduklarına dikkati çekerek, ''Kentimiz ve halkımız adına büyük üzüntü yaşıyoruz. Yönetim boşluğu yaşıyoruz ve bu takım Antalya yerine Diyarbakır'da toplanabilirdi'' dedi. 
     Akülke, yönetim arayışlarının sürdüğünü belirterek, ''İnanıyoruz ki 18 Ocak'ta bu kriz aşılacak. Ligde iyi bir çıkış yakaladık. Futbolcularımızın büyük özverisiyle yaşadığımız tüm sıkıntıları aşacağız'' diye konuştu. 
     





</TEXT>
</DOC>
