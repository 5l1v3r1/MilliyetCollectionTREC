<DOC>
<DOCNO> 108381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/19/guncel/gun08.html </URL>
<DATE> 2002/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Radarı uyarana ceza verilmeli mi 
</HEADLINE>
<TEXT>

ÇAPRAZ ATEŞ 
     İSTANBUL Milliyet 

     Aydınlı işadamı Hasan Salman, otomobiliyle Çine’den Aydın’a giderken kontrol yapan trafik ekibi tarafından, selektör yaparak karşıdan gelen araçlara yolda radar var’ uyarısında bulunduğu gerekçesiyle durduruldu ve ceza kesildi. Olayda kasıt olup olmadığını inceleyeceğini söyleyen Aydın Emniyet Müdürü, cezanın Karayolları Trafik Kanunu’na göre kesildiğini belirtti. "Radar uyarısı yapan sürücüye ceza verilir mi " Yorumlar şöyle 
     
     Alaaddin Tuncer Aydın Şoförler ve Oto. Odası Bşk. 
Ceza kesmek yanlış      Şoförler olarak zaman zaman yol kontrollerinde birbirimize böyle uyarılarda bulunuyoruz. Selektör yakmak, "Eksiğin gediğin varsa tamamla. İleride trafik kontrolü var" anlamına gelir. Hasan Bey, iyi niyetle bir uyarı yapmış olabilir. Aslında, trafiğin içinde bu uyarıyı yapmak, diğer sürücüleri telaşlandırabilir. Ancak uyarıyı yapana, "karşıdan gelene bilgi verdiniz" diye ceza kesip 10 puanını düşürmek yanlıştır. Sözlü ihtarda bulunmak yeterdi. Ayrıca polisin kontrol yaptığı bölge, tehlikeli değil. Arkadaşımıza, 2918 sayılı Trafik Kanunu’nun 47 1 maddesinin d bendine göre ceza yazılmış. Bu maddeye çok geniş kapsamlı ifadeler yükleyebilirsiniz. Yapılan mantıklı değil. Radar kontrolü yapılan yerlerde, daha önceden levhalarla bilgi verilmesi lazım. Acaba orada bu önlem alınmış mı 
     
     İbrahim Tan İstanbul Trafik Vakfı Bşk. Yrd. 
Sözlü uyarı yeter      Eski bir emniyet mensubu olarak, ilk kez böyle bir ceza uygulandığını duyuyorum. Hayret ettim. Sanırım Hasan Salman, vatandaş olarak karşıdan gelen sürücüleri uyarmak, "Kendinize gelin, kuralları ihlal ediyorsunuz, ileride polis var" demek istemiş olabilir. Selektör yaparak uyarı vermesini bir caydırıcılık olarak düşünebiliriz. Buradaki durum, uyarmak amacıyla ikazdır. Polisin görevi kazaları engellemektir. Salman’a ceza kesmek yerine onu sözlü şekilde uyarabilirdi. 
     
     Mehmet Özcan Sürücülük Teknikleri Eğitmeni 
Cezalandırılmalı      Karşıdan gelen sürücüye selektör yaparak, sürücünün beceri ve bilgisinin ne kadar olduğunu bilmeden uyarıyorsunuz. O illegal bir hızda gidiyor ve radar noktasını geçtikten sonra tekrar hızını artırabilir. Belki de ölümcül kazaya karışacak olan bir insana selektör yapıyorsunuz. 90 km. hızla giderken, 70 metrede önünüze bir şey çıktığında frene bastığınız an araç, ancak 66 metrede durabiliyor. Bugün dünyadaki legal çarpışma testi hızlarının 64 kilometre olduğunu düşünürsek, bunun üzerinde hızla giden araçların sizi koruyabilme şansı yok. Sürücüler, 110 kilometre hızla rahatça durabileceklerini zannediyorlar. Mutlaka ceza yazılması gerekiyor. 
     
     Hitay Güner Trafik Kazalarını Önleme Der. Bşk. 
Müdahale etmeli      Kanunda böyle bir uyarıdan dolayı ceza verilir’ diye bir madde yok. Yorumla, bu cezayı kesmiş olabilirler. Karşıdan gelen araçlara radar uyarısında bulunmak suretiyle selektör yakmak yanlıştır. Kanunda yeri olmasa dahi, polis böyle bir davranışı görürse, bu davranışa müdahale etmelidir. Vatandaşımız böyle yapmakla doğru hareket etmiyor. Sürücüye hız konusunda yardım olmaz. Sürücüye, "Hızlı gidiyorsunuz, ileride kontrol var, yavaşla" denmesi, "ceza ödeme" anlamına gelir. Bu, trafik polisinin işine müdahale etmektir. Sürücüler, böyle uyarılarla hızlarını kesecekse vay halimize İnsanlarımız polis olmadan, tabelada yazana uyarak hız yapmalıdır. 
     



 GÜNCEL 


















</TEXT>
</DOC>
