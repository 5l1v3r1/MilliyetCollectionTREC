<DOC>
<DOCNO> 104432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/28/son/sonspo06.html </URL>
<DATE> 2002/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Dev Adam'ın maratonu yarın başlıyor... 
</HEADLINE>
<TEXT>

     Türkiye'nin de mücadele edeceği 14. Dünya Erkekler Basketbol Şampiyonası finalleri, ABD'de yarın başlayacak. 
     Indianapolis kentinde gerçekleştirilecek ve 11 gün sürecek şampiyonada maçlar, RCA Dome ve Conseco Fieldhouse salonlarında yapılacak. 
     Türkiye'nin Avrupa ikincisi olarak ilk kez katılacağı şampiyonada, Amerika'dan 6, Avrupa'dan 5, Afrika ve Asya'dan 2'şer ve Okyanusya'dan da 1 takım mücadele edecek. 
     Takımların kıtalara göre dağılımı şöyle 
AFRİKA Angola, Cezayir 
AMERİKA Arjantin, Brezilya, Kanada, Porto Riko, Venezuella, ABD 
ASYA Çin Halk Cumhuriyeti, Lübnan 
AVRUPA Yugoslavya, TÜRKİYE, İspanya, Almanya, Rusya 
OKYANUSYA Yeni Zelanda 
     
     TÜRKİYE, B GRUBU'NDA 

     Dünya Basketbol Şampiyonası'nda Türkiye, B Grubu'nda Porto Riko, Brezilya ve Lübnan ile mücadele edecek. 
     Şampiyonada A Grubu'nda Yugoslavya, İspanya, Kanada ve Angola, C Grubu'nda ABD, Almanya, Çin ve Cezayir, D Grubu'nda ise Arjantin, Rusya, Yeni Zelanda ve Venezuella yer alıyor. 
     Yarın başlayacak şampiyonanın ilk gün programı şöyle 
RCA DOME 
19.00 Brezilya-Lübnan 
21.30 Porto Riko-TÜRKİYE 
01.30 Çin H.C.-Almanya 
04.00 ABD-Cezayir 
CONSECO FIELDHOUSE 
19.00 Yugoslavya-Angola 
21.30 Kanada-İspanya 
01.30 Yeni Zelanda-Rusya 
04.00 Arjantin-Venezuella 
Not Saatler TSİ'ye göredir 
     
     ŞAMPİYONA STATÜSÜ 

     14. Dünya Erkekler Basketbol Şampiyonası'nda, tek devreli lig usulü yapılacak karşılaşmalar sonunda gruplarında ilk 3'e giren takımlar 2. tura yükselecek, son sırayı alanlar ise şampiyonaya veda edecek. 
     2. turda, 6'şarlı 2 grupta 12 takım mücadele verecek. Her grubun ilk 3'ü diğer gruplardaki 3 takımla eşleşirken, takımların ilk turda almış oldukları puanlar, bu turda da geçerli olacak. Türkiye'nin yer aldığı B Grubu'nun ilk 3'ü, A Grubu'ndan gelecek 3 takımla yeni bir grup oluşturarak, 2. turda mücadele edecek. C ve D gruplarında ilk 3 sırayı alan takımlar da yeni oluşacak grupta çeyrek final mücadelesi yapacak. 
     Yeni oluşan gruplarda ilk 4'e giren takımlar, çapraz olarak eşleşip çeyrek final turunu oynayacak. Çeyrek finalde galip gelen takımlar, yarı finale çıkacak. 
     Dünya Şampiyonası, 8 Eylül'de Conseco Fieldhouse'da yapılacak final ve üçüncülük maçlarıyla sona erecek. 

     
</TEXT>
</DOC>
