<DOC>
<DOCNO> 132703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sonspo17.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
MHK Başkanı "Avrupa'dan hakem gelirse yolunu şaşırır" 
</HEADLINE>
<TEXT>

     Futbol Federasyonu Merkez Hakem Kurulu MHK Başkanı Bülent Yavuz, zaman zaman Avrupa'dan hakem getirilmesi konusunun gündeme getirildiğini belirterek, "Gelsin de görelim, Galatasaray-Fenerbahçe maçında yolunu şaşırır" dedi. 
     Aydın'ın Kuşadası ilçesindeki Birinci Süper Lig hakem ve yardımcı hakem ara seminerinin açılışında konuşan Yavuz, hakemlerin ligin ilk yarısında başarılı olduklarını söyledi. 
     Türk futbolunun geldiği çizgiden Türk hakemliğini soyutlamanın "vicdansızlık, hainlik" olduğunu belirten Yavuz, Avrupalı hakemlerden daha iyi durumda olduklarını savundu. 
     Yavuz, şöyle konuştu 
     "Avrupa'dan hakem gelecekmiş. Gelsin de görelim. Galatasaray-Fenerbahçe maçında yolunu şaşırır yolunu. Avrupa'nın en keyif verici ve en tehlikeli ligi bizde oynanıyor. Bir maçı izlerken hakem hata yapmadan bitsin diye Tanrı'ya dua ediyoruz. Teknik direktörlerin 1 hafta önce kendi takımı lehine olan hataları unutup yaptıkları açıklamaları karabasanlarla dinliyoruz. Bitmiyor, gece infazlarını bekliyoruz. Ama inadına gelişip serpiliyoruz, büyüyoruz. Dürüstlük ilkesinden ödün vermiyoruz." 
     





</TEXT>
</DOC>
