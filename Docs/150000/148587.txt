<DOC>
<DOCNO> 148587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/soneko09.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası havayolu şirketlerini Sars ve savaş sarsıyor... 
</HEADLINE>
<TEXT>

     Irak savaşı ve akut solunum yetersizliği SARS virüsünün sebebiyet verdiği ''gizemli zatürre'' denilen hastalık uluslararası havayolları şirketlerini de sarsıyor. 
     Savaş ve SARS nedeniyle yolcu trafiği azalan Avustralya sermayeli Qantas şirketi Haziran ayı sonundan önce 1,000 elemanının işine son verecek. Ayrıca, emekli edilerek ya da başka suretle şirketten ayrılanların 400 kişinin yerine yenileri alınmayacak, 300 kişilik kadro da tam günden yarım gün çalışmaya geçecek. 
     Qantas baş yöneticisi Geoff Dixon, menkul kıymetler borsasına açıklamasında, personel sayısını azaltmanın şirkete 60 milyon Avustralya Doları'na 36 milyon dolar malolacağını bildirdi. 
     Personel tensikatından ötürü üzgün olduklarını, fakat çok zor bir zamanda ve rekabetin yoğun olduğu sektörde konumunu korumak için süratle hareket etmenin hayati önem taşıdığını belirtti. Dixon, geride kalan 34 bin personeli korumak zorunda olunduğunu kaydetti. 
     Bu arada, diğer bir şirket yetkilisi, Quantas'ın Yeni Zelanda Havayolları ile birleşmesinin daha fazla aciliyet kazandığını duyurdu. 
     
     JAPON HAVAYOLLARI DIŞ HAT SEFERLERİNİ KISIYOR 

     Japonya'nın en büyük havayolu şirketi Japan Airlines System JAL şirketi, Irak savaşı ve SARS virüsünün yayılması nedeniyle dış hat seferlerinde bir ayda üçüncü kez kısıntıya gidiyor. 
     JAL Sözcüsü Kennichi Ando'nun açıklamasına göre, Çin, Hong Kong, Endonezya ve İsviçre'ye yönelik beş dış hat seferi 14 Nisan'dan itibaren geçici olarak askıya alınacak. 
     Haftada yedi kez yapılan Fukuoka-Hong Kong ile Osaka-Guangzhou seferleri Nisan ayı sonuna, haftada iki kez yapılan Taipei-Hong Kong seferleri de Mayıs ayı sonuna kadar askıda kalacak. Osaka-Taipei ayağı ise haftada altı kez işlemeye devam edecek. 
     JAL Mayıs ayında da Endonezya ve İsviçre'ye seferleri kısıtlayacak. Osaka-Denpasar-Jakarta arası haftada yedi kez olan uçak seferleri ile Tokyo-Zürih arası haftada üç kez uçak seferleri durdurulacak. 
     Tokyo-Los Angeles ve Tokyo-Hong Kong dahil, bazı dış hat seferleri de yaza kadar azaltılacak. JAL, Irak savaşından kaynaklanan durgunluk nedeniyle, Fransa, Endonezya, İngiltere, Hawaii ve Guam'a uçak seferlerini de Mart ayında iki kez kısıtlamıştı. 
     
     ABD'DE DE BİLET FİYATLARI UCUZLADI 

     ABD havayolları sektörünün devlerinden Delta'nın ardından , United, Northwest, Continental ve US Airways havayolları şirketleri de yolcu çekip rekabet edebilmek için bilet fiyatlarını aşağı çekti. En büyük Amerikan havayolu şirketi American Airlines daha önceden biletleri ucuzlatmıştı. 
     Sadece gidiş hattında 44 dolara yaklaşık 73 milyon lira kadar düşen uçak biletlerinin tatil dönemi boyunca bir hafta önceden satın alınması gerekiyor. Ucuz biletler 14 Nisan-1 Ekim arasında Pazartesi'den Perşembe'ye ve Cumartesi günleri için geçerli. 
     Bu arada, United Airlines Hawaii Adaları ile ABD anakarası arasındaki uçak seferlerinde bilet fiyatlarını düşürdü. Biletlerin 18 Nisan'dan itibaren satın alınıp seyahatlerin 11 Haziran'da tamamlanması şartıyla, Los Angeles-Honolulu gidiş dönüş bileti 440, Seattle-Kona gidiş-dönüş bileti 500, Boston-Kauai gidiş-dönüş bileti 738, Şikago-Honolulu gidiş dönüş bileti de 698 dolar. 
     





</TEXT>
</DOC>
