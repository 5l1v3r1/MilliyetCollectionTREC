<DOC>
<DOCNO> 104875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/30/son/sontur11.html </URL>
<DATE> 2002/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
30 Ağustos'ta çay bahçesinde protokol.. 
</HEADLINE>
<TEXT>

     Zonguldak'ta da 30 Ağustos Zafer Bayrramı ve Türk Silahlı Kuvvetler Günü dolayısıyla, Gazipaşa Caddesi'nde tören düzenlendi. Ancak bazı Vali Yardımcılarının törenleri yakındaki bir çay bahçesinden izlemeleri dikkat çekti. Zonguldak Valisi, "Devletin protokolüne, usulüne göre bayrama gelen adam katılır ve gelmeyenden de bunun hesabı sorulur" dedi. 
     Valilik binası önündeki Atatürk Anıtı'na çelenk konulmasıyla başlanan törende saygı duruşunda bulunuldu, İstiklal Marşı okundu ve bayrak göndere çekildi. Daha sonra 3. Jandarma Er Eğitim Tugay Komutanı Tuğgeneral Taci Sunar, protokolün kendisini ziyaretinde tebrikleri kabul etti. Komutanlığın bahçesine oluştulan silahlar ve bazı askeri malzemelerin yer aldığı standın gezilmesinin ardından kent merkezindeki tören alanına gelindi. 
     Zonguldak Valisi İsmet Metin, Tuğgeneral Taci Sunar ve Belediye Başkanı İsmail Eşref'in merasim aracıyla halkın bayramını kutlamasından sonra Jandarma Yarbay Selçuk Argat günün anlam ve önemini belirten konuşma yaptı, iki öğrenci şiir okudu, ayrıca Zafer Bayramı dolayısıyla yapılan çeşitli spor müsabakalarında dereceye girenlere madalya ve kupaları verildi. 
     Bu arada bazı vali yardımcılarının, töreni Belediye Kültür Merkezi'nin balkonundaki çay bahçesinde oturarak izlemeleri dikkat çekti. Konuya ilişkin gazetecilerin sorularını yanıtlayan Vali Metin, şöyle dedi 
     ''Milli bir bayramı kutluyoruz. Milli birlik ve beraberliğe ihtiyacımız var. Devletin protokolüne, usulüne göre bayrama gelen adam katılır ve gelmeyenden de bunun hesabı sorulur. Bu, bu kadar basit. Devletin nizamı var. Usulüne uygun olarak katılanlara teşekkür edilir, katılmayanlara da gereği yapılır.'' 
     





</TEXT>
</DOC>
