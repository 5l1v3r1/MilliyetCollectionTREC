<DOC>
<DOCNO> 137640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/19/spor/spo02.html </URL>
<DATE> 2003/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım takip 
</HEADLINE>
<TEXT>

Fenerbahçe Başkanı, Ortega işinin peşini bırakmayacaklarını söyledi, "Ona yaptığımız harcamanın tümünü geri almak istiyoruz" diye konuştu 
     YALÇIN TÜRK 

     Harekete geçtiler 
     RİVER Plate Başkanı Aguiler’in, "Ortega için bir dolar bile veremeyiz" açıklaması, Fenerbahçe’yi harekete geçirdi. Sarı - Lacivertliler’in Başkanı Aziz Yıldırım, Ortega’ya yapılan harcamaların tümünü geri almak için çalışmalara başladıklarını ifade ederek, "Düşündüğümüz, şartlarda bir yaklaşım olmazsa, olay FIFA’lık olacak. Umarım ne Fenerbahçe, ne de Ortega bu olaydan etkilenir" ifadesini kullandı. 
     
     "Temiz Fenerbahçe için" 
     SON günlerde ortaya çıkan tartışmaların temiz ve güzel bir Fenerbahçe’nin oluşması için başladığını belirten Fenerbahçe Başkanı, "Bu nedenle her platformda mücadele etme kararı aldık" yorumunu yaptı. Yıldırım şöyle devam etti "Bugüne dek kavga olsun istemedik. Fenerbahçe’nin kamuoyu önünde tartışılmasından yana hiçbir zaman olmadık. Ama sustukça üzerimize gelindi. Fenerbahçe sahipsiz değildir." 
     
Ve Çetin tribünde      CEMAL ERSEN 

     ANKARAGÜCÜ deplasmanında talimatlara aykırı olarak sahaya takım elbise ile çıkan Fenerbahçe Antrenörü Oğuz Çetin’e, Profesyonel Futbol Disiplin Kurulu tarafından 1 ay hak mahrumiyeti cezası verildi. Beşiktaş maçına da elbise ile çıkan, ancak gözlemcilerin uyarısının ardından ikinci yarıda eşofmanlarını giyen Çetin, başkentteki maçta aynı tavrını sürdürünce, Sadık Deda ve Halit Gerçeker tarafından federasyona rapor edilmişti. 
     PFDK, futbol müsabaka talimatının 17. ve disiplin talimatının "talimatlara aykırı hareket" başlıklı 23. maddesine göre işlem yaptı. PFDK, iki aydan iki yıla kadar ceza hükmü içeren bu maddeye göre alt sınır olan 2 ayı dikkate aldı. Çetin’e sabıkası olmadığı için yüzde 50 indirim uygulandı. Oğuz Çetin Malatya, Galatasaray ve Elazığspor karşılaşmalarında tribüne çıkacak. Fenerbahçe’nin, Tahkim Kurulu’na gideceği bildirildi. 
     
İlk imza Özat’tan      Saran anlaşmıştı 
     İÇ transfer çalışmaları için kolları sıvayan Fenerbahçe Yönetimi, prensip anlaşmasına vardığı Ümit Özat’a ilk imzayı attıracak. Antalya kampı sırasında Futbol Şube Sorumlusu Sadettin Saran ile anlaşan futbolcunun ya bu hafta içinde mukaveleye imzayı atacağı belirtildi. 
     
     Hedef Rüştü 
     YÖNETİMİN ikinci hedefi de Rüştü olacak. Sarı - Lacivertliler, Avrupa’nın birçok kulübünün listesinde bulunan oyuncuya da imza attırıp rahatlamak istiyor. Bunun ardından da Ali Akdeniz, Ceyhun Eriş, Dündar Denizhan, Mustafa Doğan, Ogün Temizkanoğlu, Semih Şentürk, Yusuf Şimşek, Zoran Mirkoviç ve diğer gençler ile de masaya oturulacak. 
     
FENER KOVULDUUEFA’nın organize ettiği ve Avrupa’nın 102 takımı tarafından kurulan Avrupa Kulüpler Forumu’nun üç toplantısına da katılmayan Sarı - Lacivertliler’e kırmızı kart gösterildi 
     HALİL ÖZER 

     Nyon’da toplandılar 
     FENERBAHÇE, UEFA tarafından kurulan ve 102 Avrupa takımının oluşturduğu Avrupa Kulüpler Forumu’nun toplantılarına üst üste 3. kez katılmadığı için bu kuruluştan kovuldu. Galatasaray’ın, yönetim kurulu üyeliği de yaptığı forumun son toplantısı geçtiğimiz hafta, UEFA’nın İsviçre’nin Nyon kentindeki merkezinde gerçekleştirildi. Galatasaray’ın bu toplantıda, Fenerbahçe’nin çıkarılmaması için büyük çaba harcadığı, UEFA Asbaşkanı Şenes Erzik’in de kararın durdurulması için kulis yaptığı bildirildi. 
     
     Kulüpler ayaklandı 
     UEFA tarafından alınan kararlarda, kulüplere de söz hakkı tanımak için kurulan Avrupa Kulüpler Forumu’nun son yönetim kurulu zirvesinde, Fenerbahçe’nin üçüncü kez toplantıya katılmaması gündeme alındı. Şenes Erzik ve Galatasaraylı üye Ahmet Demet’in olayı büyütmeden kapatmaya çalıştıkları, ancak ertesi gün yapılan ve tüm üyelerin katıldığı toplantıda, diğer kulüplerin bu duruma tepki gösterdikleri belirtildi. Bunun üzerine, Fenerbahçe Kulübü’nün bir daha toplantılara çağırılmamasının karara bağlandığı ifade edildi. 
     
     G.Saray’dan tepki 
     KULÜPLER Forumu’nun kararına ilk tepkinin Galatasaray’dan geldiği bildirildi. Galatasaray Futbol A.Ş Genel Müdürü Ahmet Demet’in araya girerek Fenerbahçe’nin durumunun bir kez daha gözden geçirilmesini istediği, ancak olumsuz yanıt aldığı öğrenildi. Fenerbahçe’nin şu ana kadar birlikten çıkarılan tek kulüp olduğu, daha önce bir Azerbaycan takımının, liglerindeki sorun yüzünden uzaklaştırıldığı vurgulandı. UEFA’nın, Fenerbahçe’nin yerine, puanına göre Trabzon ya da Denizli’yi alacağı belirtildi. 
     
Kulüpler Forumu nedir      AVRUPA Kulüpler Forumu geçtiğimiz yıl, 52 federasyonu temsilen 102 takımının katılımı ve kulüplere de söz hakkı tanınması amacıyla, UEFA tarafından kuruldu. Forum, geçtiğimiz ağustos, kasım ve bayramda üç kez toplandı. Kulüpler, bu forumda üç guruba ayrılırken, Türk takımları ikinci grupta yer aldı. 
     TÜRKİYE, UEFA puan sistemine göre 7. olduğu için, birlikte üç takımla Galatasaray, Beşiktaş, Fenerbahçe temsil ediliyor. Galatasaray 12 büyük kulübün bulunduğu yönetim kurulunda yer alıyor. UEFA, kuruluşu Avrupa’da giderek örgütlenen G14’lere karşı kurdu. Daha sonra G14’ler de bu foruma katıldı. 
     
Fener eksik çalıştı      Gaziantep galibiyetinin ardından Denizli maçının hazırlıklarına başlayan Fenerbahçe çalışmalarına eksik devam etti. Sakatlıkları bulunan Abdullah, Rüştü ve Serhat ile Almanya’da tedavi olan Steviç dünkü antrenmana katılmadı. Hasta olan Hakan ve Semih ile İsmail Güldüren ise düz koşu yaptı. 
     
Ortega için Suudi iddiası      SUUDİ Arabistan basını, Fenerbahçe’den ayrılan Arjantinli yıldız Ariel Ortega’nın, birinci lig takımlarından El İttihad ile anlaştığını yazdı. Fransız Haber Ajansı’nın AFP haberine göre, Suudi kulübünden bir yetkili ülke basınına verdiği demeçte, Ortega ile 3 aylık sözleşme imzaladıklarını söyledi. Haberde, El İttihad’ın Arjantinli yıldıza 3 ay için 750 bin dolar ödeyeceği iddia edildi. 
     
Kızıltan ve Ballı görevde      FENERBAHÇE altyapı antrenörlerinden Özcan Kızıltan, Oğuz Çetin’in yardımcısı olarak dün göreve başladı. Bu arada idari işlerle ilgilenen İsmet Badak’ın yerine de Volkan Ballı getirildi. Öte yandan, Fenerbahçe Asbaşkanı ve Basın Sözcüsü Atilla Kıyat’ın halası Muazzez Termiyeci vefat etti. Termiyeci’nin cenazesi Fenerbahçe Camii’nde dün kılınan ikindi namazının ardından Karacaahmet Mezarlığı’na defnedildi. 
     



 SPOR 






















</TEXT>
</DOC>
