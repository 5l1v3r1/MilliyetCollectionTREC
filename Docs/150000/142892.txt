<DOC>
<DOCNO> 142892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sontur08.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Adliyelerin durumunu görünce bakan olarak yüzüm kızarıyor" 
</HEADLINE>
<TEXT>

     Adalet Bakanı Cemil Çiçek, adliyelerin durumunun yetersiz olduğunu belirterek, ''Adliyelerin durumunu görünce Adalet Bakanı olarak yüzüm kızarıyor. Kim nereden keserse kessin, Adalet Bakanlığı bütçesinden zırnık kesilmemelidir'' dedi. 
     Adalet Bakanlığı bütçesinin görüşmeleri TBMM Plan ve Bütçe Komisyonu'nda başladı. Bakanlık bütçesi hakkında Komisyon üyelerine bilgi veren Çiçek, adalet hizmetlerinin layığı ile yapılabilmesi için yargı hizmetlerine ayrılacak payın dış ve iç güvenliğin sağlanması için ayrılan paylardan daha az olmaması gerektiğini kaydetti. 
     Bakanlık bünyesinde yürütülen çalışmalar ve yeni projeler hakkında bilgi veren Çiçek, AB Mevzuatı uyum kapsamındaki çalışmaların sürdüğünü de ifade etti. 
     Adaletin zamanında ve hızlı şekilde tesisi, mahkemelerin görevlerini gerektiği gibi yapabilmesinin, öncelikle yargının esaslı unsuru olan hakim ve Cumhuriyet savcısı ile adliye personelinin yeterli sayıda olmasına bağlı olduğunu anlatan Çiçek, adli ve idari yargı hizmetlerinin yürütüldüğü mahkemeler hakkında bilgi verdi. 
     Çiçek, ''Davaların hızlı, etkili ve isabetli bir şekilde sonuçlandırılması için kurulması gerekli mahkemelerin yanı sıra hakim, Cumhuriyet savcısı ve diğer yargı personeli sayısının standart kadro rakamlarına çıkarılması zorunludur'' diye konuştu. 
     
     SUÇLULARIN İADESİ 
     Suçluların iadesi talepleri çerçevesinde, 2 Ocak 2002-31 Ocak 2003 tarihleri arasında 4866 dosya açıldığını, bu dosyaların 245'inin neticelendirildiğini, diğer dosyaların işlemlerinin sürdüğünü anlatan Çiçek, söz konusu dönemde 29 hükümlü ve gıyabi tutuklunun Türkiye'ye iadesinin sağlandığını, 19 kişinin ülkelerine iade edildiğini söyledi. 
     Avrupa İnsan Hakları Mahkemesi'nde AİHM görülen davalar hakkında da bilgiler veren Çiçek, AİHM'in bugüne kadar Türkiye aleyhine 286, lehine 12 karar verdiğini, aleyhte yapılan 1166 başvurunun inceleme aşamasında olduğunu söyledi. 
     Çiçek, ''AİHM'in kararları çerçevesinde dostane çözüm dahil Türkiye'nin ödemiş olduğu tazminat miktarı 2 trilyon 917 milyar 550 milyon 374 bin 498 Türk lirası, 768 bin 658 İngiliz Sterlini, 420 bin 516 Amerikan Doları ve 4 milyon 424 bin 252 Fransız Frangı'dır'' diye konuştu. 
     
     HÜKÜMLÜ SAYISI HER YIL 5000 KİŞİ ARTIYOR 
     Çiçek, 525 ceza infaz kurumunda 31 Ocak 2003 itibarıyla 62 bin 39 hükümlü ve tutuklu barındırıldığını, bunların bin 447'sinin adli suçlardan, 7634'ünün terör suçlarından, 958'inin çıkar amaçlı suçlardan ceza infaz kurumlarında bulunduğunu söyledi. 
     Çiçek, ''Hükümlü ve tutuklu sayısı her yıl ortalama 5000 dolayında artmaktadır'' dedi. 
     F tipi cezaevlerinin hizmete açılması ile mevcut cezaevlerinin yasadışı örgütlerin egemenlik kurmasına elverişli yapısının değiştiğini, cezaevlerinde yasadışı eylemlerde önemli düşüş gözlendiğini ifade eden Çiçek, cezaevleri sorununun büyük oranda çözümlendiğini belirtti. 
     Adliye binalarına ilişkin bilgiler veren ve buraların yetersiz olduğunu anlatan Çiçek, ''Adliyelerin durumunu görünce Adalet Bakanı olarak yüzüm kızarıyor. Kim nereden keserse kessin, Adalet Bakanlığı bütçesinden zırnık kesilmemelidir. Aksi takdirde Anayasa'da yer alan 'hukuk devleti' kavramı fantezi maddesi olmaktan öteye geçmez'' diye konuştu. 
     Adalet Bakanlığı'na Genel Bütçe içerisinde ayrılan payın son 7 yıldan beri yüzde 1'in altında tutulmasını ''utanç verici'' olarak niteleyen Çiçek, şunları kaydetti 
     ''2003 Mali Yılı Bütçe Kanunu Tasarısı'nda Adalet Bakanlığı'nın toplam ödeneği, 1 katrilyon 114 trilyon 931 milyar lira olarak öngörülmüştür. Bu, geçen yıl 808 trilyon 141 milyar lira olan toplam ödeneğe göre yüzde 37 oranında bir artışı ifade etmektedir. Ancak, Bakanlığımız bütçesinin Genel Bütçe içerisindeki payı daha önceki yıllarda olduğu gibi yine yüzde 1'in altında binde 7.5 olarak gerçekleşmiştir. 2002 Mali Yılı Bütçesi'ndeki binde 8.3'lük orana göre binde 0.8 oranında bir gerileme söz konusudur. 2003 Mali Yılı Bütçe ödenekleri ile Bakanlığımızca hazırlanan projelerin uygulanarak, adalet hizmetlerinin gereği gibi yerine getirilmesine imkan bulunmamaktadır.'' 
     





</TEXT>
</DOC>
