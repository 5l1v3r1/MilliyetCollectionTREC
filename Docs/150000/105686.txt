<DOC>
<DOCNO> 105686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun23.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da sağnak yağış yaşamı felç etti, yüzlerce evi su bastı. 
</HEADLINE>
<TEXT>

     Yunanistan'ı etkisi altına alan yağışlı hava, başkent Atina ve çevresinde yaşamı felce uğratırken, yüzlerce ev ve işyerini su bastı. 
     Yunan basını, son 2 ay içinde 3'üncü kez etkili olan sağanak yağışın can kaybına yol açmadığını, ancak ciddi maddi zarara neden olduğunu duyurdu. 
     Televizyonlar, mazgalların tıkalı olması nedeniyle çoğu yerde yüksekliği bir metreye ulaşan yağmur suyunun sürüklediği araçlarla, evleri ve dükkanlarını sulardan arındırmaya çalışan Yunan halkının görüntülerini ekranlarına taşıdılar. 
     Başkent Atina'yı bir uçtan bir uca kateden Kifisos deresinin yatağından taşma noktasına geldiği ve üzerindeki köprülerin trafiğe kapatıldığı açıklandı. 
     Su baskınlarıyla mücadele için 160 asker, 70 gönüllü, itfaiye ve belediye çalışanının yanı sıra Yunanistan Savunma Bakanlığı'nın acil yardım çalışmaları için tahsis ettiği 170 kişilik bir birliğin sabahın erken saatlerine kadar çalıştığı belirtildi. 
     Bu arada, Yunanistan Sivil Savunma Genel Müdürü Dimitris Papanikolau'nun, dün gece zararın bilançosunun tespitine başlandığı saatlerde, İçişleri Bakanı Kostas Skandalidis'in isteği üzerine istifasını sunduğu bildirildi. 
     Skandalidis, basına yaptığı açıklamada, Papanikolau'nun yerine eski Yunanistan Emniyet Genel Müdürü Yannis Yorgakopulos'un atandığını kaydetti. 
     Öte yandan, Yunanistan Hükümet Sözcüsü Hristos Protopapas, hükümetin şiddetli yağış nedeniyle meydana gelen zararlara ilişkin sorumluğu üstlendiğini söyledi. 
     Protopapas, yaptığı basın toplantısında, ''Devlet mekanizması dün şiddetli yağışa karşı yetersiz kaldı ve hatalar yapıldı. Zarar gören vatandaşlara özür borçluyuz'' dedi. 
     





</TEXT>
</DOC>
