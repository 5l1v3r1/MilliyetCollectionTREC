<DOC>
<DOCNO> 149513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/13/son/sondun04.html </URL>
<DATE> 2003/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
1969'da Ay'da kullanılan not defteri rekor fiyata satıldı... 
</HEADLINE>
<TEXT>

     Ay'a ilk ayak basılması sırasında kullanılan, astronot Buzz Aldrin'e ait imzalı bir uçuş veri defteri, New York'taki açık artırmada 222 bin 500 dolara yaklaşık 370 milyar TL alıcı buldu. 
     ''Swann Galleries'' adlı müzayede evinde yapılan açık artırmada, aydan toz lekelerini de üzerinde barındıran, uçuşla ilgili verilerin işlendiği ''Data Card Book'' Veri Kayıt Kitabı adlı not defteri, kimliği açıklanmayan Pennsylvania'lı bir tüccar tarafından 222 bin 500 dolara satın alındı. 
     Müzayede evinin sözcüsü Caroline Birenbaum, Ay'a ilk ayak basan insan olan astronot Neil Armstrong ile Apollo 11 adlı uzay aracının personeli Aldrin'in, 20-27 santimetre boyutlarındaki 16 sayfalık not defterinde, aracın manevra yapmasına imkan sağlamak için kritik veri değerlerinin kayıtlarını tuttuklarını söyledi. 
     Satürn-5 roketiyle uzaya gönderilen Apollo 11 aracı, üç günlük yolculuktan sonra, 20 Temmuz 1969'da, Ay Modülü Kartal'ı Ay'a indirmişti. Araç personelinden Michael Collins, Ay yörüngesinde kalırken, Armstrong ve Aldrin Ay'a ayak basan ilk insanlar olmuşlardı. 
     





</TEXT>
</DOC>
