<DOC>
<DOCNO> 115498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/27/son/sontur25.html </URL>
<DATE> 2002/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan IMF politikalarını kökünden değiştirmeliyiz... 
</HEADLINE>
<TEXT>

     SP Genel Başkanı Recai Kutan, ''IMF politikalarını mutlaka kökünden değiştirmemiz lazım'' dedi. 
     Kutan, partisinin İzmir Bornova'daki Cumhuriyet Meydanı'nda düzenlediği mitinginde yaptığı konuşmada, 3 Kasım seçimlerinin önceki seçimlere oranla çok büyük öneme sahip olduğunu belirtti. 
     ''Çünkü Türkiye bundan önce bu kadar büyük sıkıntılar içine girmedi'' diyen Kutan, köylünün, işçi, memur ve esnafın perişan durumda olduğunu ve işsiz sayısının 15 milyona ulaştığını söyledi. 
     IMF'ye yönelik eleştirilerini de sürdüren Recai Kutan, ''IMF emrediyor, memura, işçiye, emekliye ve çiftçiye vermeyeceksin diyor. IMF politikalarını mutlaka kökünden değiştirmemiz lazım'' diye konuştu. 
     
     ''BAYKAL VE ERDOĞAN, IMF'Cİ'' 
     Recai Kutan, CHP Genel Başkanı Deniz Baykal ve AK Parti Genel Başkanı Tayyip Erdoğan'ın biraraya geldiği TV programına da değinerek, ''İki genel başkan televizyona çıktı. Birisi sosyal demokratım, öbürü ortanın sağıyım diyor. Aslında bu ikisinin ekonomi politikaları taban tabana zıt olması lazım. Bir baktınız ki, ikisi de IMF'ci... IMF anlaşmalarını yırtıp atacağım diyen hangi parti var SP dışında '' dedi. 
     Kapatılan RP'nin Genel Başkanı Necmettin Erbakan da 3 Kasım'da tarihi bir seçimin yaşanacağını belirterek işçi, memur, emekli ve esnafın sıkıntı içinde olduğunu söyledi. 
     Olası Irak operasyonuna değinen Erbakan, ''Irak harbi kapımızın ucuna dayanmıştır. Biz Irak'la kardeşiz, akrabayız. Irak'la değil harbetmek, aksine kucaklaşmak ve işbirliğine yönelmek önemlidir'' dedi. 
     SP dışındaki partilerin birbirinin aynı olduğunu savunan Necmettin Erbakan, ''Türkiye'de nereye gittiysek, millet inadına Milli Görüş, inadına SP diyor. Bütün millet, Milli Görüş ve SP etrafında toplanmıştır'' diye konuştu. 
     Mitinge katılanlar sık sık ''Mücahit Erbakan'' ve ''Başbakan Kutan'' şeklinde slogan attılar. 
     





</TEXT>
</DOC>
