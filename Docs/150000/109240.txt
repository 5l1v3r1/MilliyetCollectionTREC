<DOC>
<DOCNO> 109240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/siyaset/siyz1.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçime doğru 
</HEADLINE>
<TEXT>

     İlkokulu bitiremedi 
Diplomasız adaylar da var      İlkokul mezunu olmadığı için Yüksek Seçim Kurulu’nca YSK Belediye Başkanlığı görevinden alınan Kamil Atağ, milletvekilliği için yaptığı başvuru dosyasına diploma yerine, Çıraklık ve Eğitim Genel Müdürlüğü’nden aldığı belgeyi koydu. Belgenin ilkokul diploması yerine geçip geçmeyeceğine YSK karar verecek. 
     
     Seçime giriyorlar 
4 DEHAP’lının adaylığı onandı      YSK, daha önce reddettiği, DEHAP’lı Mustafa Yalçıner, Ayla Yıldırım, Bahattin Günel ve Abdullah Varlı’nın adaylığını kabul etti. İtirazı yerinde gören YSK, 312’den hüküm giyen Varlı, TCK’nın 168. maddesinden hüküm giyen Yalçıner, TMY’nin 8 1. maddesinden hüküm giyen Günel ve 2911 Yasa’ya muhalefet ettiği gerekçesiyle mahk m olan Yıldırım’ın milletvekili seçilme yeterliliğinin bulunduğuna karar verdi. 
     
     Çalışmalara başladı 
Sözen Sivas İstanbul olacak      CHP Sivas milletvekili adayı ve eski İstanbul Belediye Başkanı Nurettin Sözen, "Sivas’ı İstanbul yapacağım" dedi. Seçim çalışmalarını başlatmak için kalabalık bir konvoyla Sivas’a gelen Sözen, şehir turunun ardından parti binasına geldi. Burada konuşma yapan Sözen "Sivas’taki oyların yüzde 80’i geçmişte radikal sağa gitti. Bu Cumhuriyet şehrine yakışmadı. Sivas’ı özüne döndüreceğiz" dedi. 
     
     Bozlak’ın yerine de eşi 
Erdoğan’ın yerine Unakıtan      AKP lideri Recep Tayyip Erdoğan, kendi yerine İstanbul 1. bölge 1. sıraya, SEKA eski genel müdürlerinden Kemal Unakıtan’ı aday gösterdi. Unakıtan’ın Nakşibendi tarikatına yakın olduğu ve faizsiz bankacılık yapan İslami finans kuruluşu Albaraka Türk’ün yönetim kurulu üyesi olduğu öğrenildi. DEHAP da, Murat Bozlak’ın yerine Diyarbakır 1. sıraya eşi Zeycan Bozlak’ı aday gösterdi. 
     
     ANAP Radyo yayında 
DYP sitesinde Yılmaz sürprizi      ANAP Türkiye’de radyo kuran ilk parti oldu. "ANAP Radyo" adı verilen radyo, partinin "www.anap.org.tr" adresindeki internet sitesine bağlanınca otomatik olarak devreye giriyor. ANAP, internet üzerindeki "www.dyp.org" adresini de satın alarak kendi sitesini yerleştirdi. "www.dyp.org" adresine "tıklayan" internet gezginleri, "AB’nin Yeni Yıldızı" sloganı ve Mesut Yılmaz’ın gülen portresiyle karşılaşıyor. 
     
     Ailelerle görüştü 
YTP lideri Cem, ev ev dolaşıyor...      YTP lideri İsmail Cem, dün akşam partisinin Keçiören İlçe Teşkilatı’nca düzenlenen ev toplantısına katıldı. Keçiören Bademlik Mahallesi’nde Mustafa - Fatma Kuzukuran ailesinin evine konuk olan Cem, YTP’nin siyaset ve ekonomi anlayışına ilişkin görüşlerini aktardı. Seçimlerin ardından davet edildiği takdirde aynı eve tekrar geleceğini söyleyen Cem, emeklinin sorunlarını 3 yılda çözeceklerini belirtti. 
     



 SİYASET 
















</TEXT>
</DOC>
