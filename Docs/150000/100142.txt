<DOC>
<DOCNO> 100142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/05/son/sonspo15.html </URL>
<DATE> 2002/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Beşiktaş'a kızdığım için geldim" 
</HEADLINE>
<TEXT>

     Beşiktaş Teknik Direktörü Mircea Lucescu, siyah-beyazlı kulübün tarihi ve halk takımı olmasının kendisini büyülediğini söyledi. 
     Mircea Lucescu, Beşiktaş Kulübü'nün dergisine verdiği demeçte, bir teknik direktörün Galatasaray'ı çalıştırdıktan sonra kolay kolay Beşiktaş'a gelemeyeceğini ifade ederek, ''Fakat ben Beşiktaş'a gelmeden çok önce tarihini okudum. Neden yalnızca Beşiktaş'ın ambleminde Türk bayrağının olduğunu, Beşiktaş'ın tarihini çok iyi biliyorum. Beşiktaş'ın tarihi ve Beşiktaş'ın halk takımı olması beni büyüledi'' diye konuştu. 
     
     BEŞİKTAŞ GEÇEN SENE İNANMADI 
     Beşiktaş'ın sevdiği birçok tarafları bulunduğunu kaydeden Lucescu, şunları söyledi 
     ''Ancak takıma geliş nedenim, Beşiktaş'a kızdığım içindir. Çünkü Beşiktaş, iyi bir takım olmasına karşın fırsatları değerlendiremedi, başaracağına inanmadı. Geçen yıl çok iyi bir çıkış yakalamalarına karşın bir ışık gibi söndüler. Şampiyon olabileceklerine inanmadılar. Buna kızdım. İnansalardı, bu takım çok daha başarılı olurdu.'' 
     
     ''BEŞİKTAŞLILAR İNANSIN'' 
     Rumen teknik adam, tüm Beşiktaşlıların Beşiktaş'ın büyük olduğuna inanmaları gerektiğini vurgulayarak, ''Beşiktaş, hiçbir zaman Galatasaray ve Fenerbahçe'den aşağıda olmamıştır, hiçbir zaman da olmayacaktır'' dedi. 
     Beşiktaş'ın bu iki kulüpten daha üstün tarafları olduğunu da vurgulayan Lucescu, ''Beşiktaş, Türkiye'nin ilk spor kulübü. Çalıştığımız tesislere, başka hangi kulüp sahip Beşiktaş inanmalı, Beşiktaşlı pasif kalmamalı. Eğer bütün Beşiktaşlılar omuz omuza verirse, destek devamlı olarak gelirse, önümüzde kimse duramaz'' diye konuştu. 
     Lucescu, Beşiktaş'ın geçen sezonu 3. sırada bitirdiğini hatırlatarak, şimdi bir atlet gibi, önce ikinciyi, ardından da birinciyi geride bırakmaları gerektiğini, bunun için de ilk önce taraftar desteğine ihtiyaç duyduklarını bildirdi. 
     
     ''VİLLA BENİ MUTLU ETMEZ'' 
     Yönetimin villa önermesine karşın apartman dairesinde oturmayı tercih eden Lucescu, bu konu için de, ''Bir teknik direktör 1 yıl boyunca Kempinski'de oturdu. Benim böyle isteklerim, havuzlu villa taleplerim yok. Çünkü beni mutlu eden olaylar farklı. Beni mutlu eden, bana verilenlere karşılık verdiklerimdir. Benim görevim, herkesi mutlu etmek için çalışmak. Benimle çalışan insanlar memnun olursa, ben daha memnun olurum'' dedi. 
     





</TEXT>
</DOC>
