<DOC>
<DOCNO> 149820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/ekonomi/eko01.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövize ve TL'ye eşit vergi 
</HEADLINE>
<TEXT>

Bakanlar Kurulu'nun, yatırım araçları üzerindeki vergi yükünün eşitlenmesi için stopaj oranlarında değişiklik yapması bekleniyor 
     Yatırım araçları üzerindeki vergilerin eşitlenmesi konusunda Bakanlar Kurulu'nun yetkisini kullanması bekleniyor. Ekonomi yetkilileri, IMF'ye taahhüt edildiği şekliyle finansal yatırım araçları üzerindeki vergi yükünün eşitlenmesi için stopaj oranlarında değişiklik planlandığını belirttiler. Repo, TL ve Döviz Tevdiat Hesabı'nda DTH uygulanan stopaja ilişkin değişikliklerin yapılabileceğini belirten üst düzey bir ekonomi yetkilisi, "Benzer gelirler üzerindeki yatırım araçlarında bir eşitleme olabilir. Bu, IMF'ye verilen taahhütler arasında yer alıyordu" dedi. 
     
     Dövizin avantajı 
     Verginin eşitlenmesi için yatırım araçlarındaki stopajın tek bir oranda eşitlenmesi gerekmediğini kaydeden aynı yetkili, "Hatta birden fazla oran tespit etmek gerekiyor. Günün koşullarına göre bu oranlar değişebilir" dedi. Bu üç yatırım aracında vadeye göre vergilendirme uygulamasının kaldırılması ya da vade farkının azaltılması yönteminin de seçilebileceğini söyleyen yetkili, "DTH'de sadece faiz üzerinden stopaj yapılıyor, kur farkı üzerinden yapılmıyor. Bu durum vergilendirme açısından DTH'yi, TL'ye göre daha avantajlı konuma getiriyor." dedi. 
     Yetkili, vergiyi reel anlamda eşitlemek için dövizdeki stopaj oranını, TL oranına göre çok daha yüksek belirlemek gerektiğini söyledi. 
     
Vade kaldırılabilir      Stopajda vadeyi kaldırmanın da bir seçenek olabileceğini belirten aynı yetkili, hükümetin vergiyi eşitlemekten biraz ödün vermesi gibi bir politika uygulamayı seçmesi durumunda, iki vade uygulanabileceğini belirtti. Yetkili şunları söyledi "Yatırım araçları için vergiyi yüzde 100 eşitlemek gerekmiyor. Vadede 3 ay veya 6 aydan biri seçilebilir. Bunlardan birinin altı ve üstüne farklı stopaj uygulanır. Eğer vadeyi uzatmak istiyorsanız 3 ay veya daha üstü bir süre seçilir ki bir anlamı olsun." 
     


SİYASET 





















</TEXT>
</DOC>
