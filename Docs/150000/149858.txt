<DOC>
<DOCNO> 149858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/spor/aspo.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖNÜLLÜ İPOTEK 
</HEADLINE>
<TEXT>

Beşiktaş Yönetimi, Sergen'in futbolu bıraktıktan sonra maddi sıkıntı çekmemesi için özel bir formül geliştirdi 
     BİLAL MEŞE 

     Yıldız futbolcunun yeni sezondan itibaren maç başına alacağı ücretten 10 bin dolar kesilecek. Bu para özel bir hesaba yatacak, iki yıl boyunca kullanılamayacak ve 600 bin dolara kadar ulaşacak 
     
     Güreli sorumlu 
     BEŞİKTAŞ Kulübü İkinci Başkanı Hüsnü Güreli, Siyah - Beyazlı ekibin yıldız oyuncusu Sergen Yalçın'ın geleceğini garanti altına alacak. Güreli, iki yıl daha Beşiktaş forması altında top koşturacak olan Sergen Yalçın'ın bu süre içinde kazanacağı paranın büyük bir bölümünü özel bir hesaba aktaracak. Birikecek olan parayı yıldız futbolcu iki yıl süreyle kullanamayacak. 
     
     Zorunlu kesinti 
     KARTAL'DA parasal konulardaki çalışmalarıyla öne çıkan İkinci Başkan Hüsnü Güreli, bu ilginç uygulamayı yeni sezonda başlatacak. Güreli, Siyah - Beyazlı ekipte maç başına 30 bin dolar alan Sergen Yalçın'ın bu kazancından en az 10 bin doları yıldız oyuncunun hesabında toplayacak. İki yıl süreyle hesapta toplanacak paranın yaklaşık 600 bin dolar olacağı belirtildi. 
     
     'O bizim evladımız' 
     SERGEN Yalçın'ın parasal konulardaki sorumluluğunu da üstlenecek olan Güreli, yıldız oyuncunun bu konuya onay verdiğini söyledi. Güreli, "Böylesi yıldızlar zor yetişiyor. Kaldı ki o bizim evladımız. Ve onun geleceğini de düşünmek zorundayız. Yeni sezondan itibaren her ay hesabına para yatıracağız. İki yıl süreyle hesabında para birikecek, en azından gelecek korkusu yaşamayacak" dedi. 
     
     'Gurur duydum' 
     SİYAH - Beyazlı ekibi oynadığı futbol ve attığı gollerle adeta sırtlayan Sergen Yalçın ise "Hüsnü ağabey bizim herşeyimiz, o bizim babamız. Yöneticinin bir oyuncusunun geleceğini düşünmesi herkes için büyük bir onurdur. Konuyu bana açtığında bir kez daha gurur duydum. Bizi bizden daha fazla düşünüyorlar. Bu konuda tüm yetkiyi kendisine verdim" diye konuştu. 
     


SPOR 



























</TEXT>
</DOC>
