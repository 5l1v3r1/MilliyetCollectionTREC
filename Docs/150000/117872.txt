<DOC>
<DOCNO> 117872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/09/dunya/dun02.html </URL>
<DATE> 2002/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’a son fırsat 
</HEADLINE>
<TEXT>

BM Güvenlik Konseyi, Irak’a savaştan kurtulma şansı veren bir karar tasarısını kabul etti 
     SEMA EMİROĞLU New York 

     BM Güvenlik Konseyi, kitle imha silahlarından arınması ve savaştan korunması için Irak’a son şans veren bir karar tasarısını oybirliğiyle kabul etti. ABD’nin, uzun pazarlıklar sonrasında 3. kez kaleme aldığı karar, Irak’a askeri saldırı düzenlenmeden önce Güvenlik Konseyi’ne sınırlı bir rol veren çeşitli tavizler içeriyor ancak Bağdat’ın BM silah denetçileri ile işbirliği yapmaması halinde ABD’yi Irak’a saldırmakta adeta serbest bırakıyor. 
     Karar, Irak’ın BM silah denetçileriyle işbirliği yapmaması halinde Güvenlik Konseyi’nin müzakerelerde bulunmak üzere acilen toplanmasını öngörüyor. Ancak karar, Irak’a saldırı için bu müzakerelerin sonucunda ikinci bir karar tasarısını zorunlu kılan herhangi bir hüküm içermiyor ve bu da ABD’ye tek başına hareket etme hakkını sağlıyor. 
     Amerikalı diplomatlar da, harek t için ikinci bir karara ihtiyaç duymayacaklarını, çünkü Kongre’nin Bush yönetimine, "gerekirse Irak’a karşı tek başına hareket etmesi" için yetki verdiğini vurguluyor. 
     Kararı kabul etmesi için Irak’ın 15 Kasım’a kadar süresi var. Karar, Irak’a tüm silah programını açıklaması için 30 günlük süre tanıyor ayrıca denetçilere, Irak lideri Saddam Hüseyin’in sarayları da dahil, tüm tesislere sınırsız giriş hakkı veriyor. Karara göre, denetçilerin Irak’ta çalışmalarına başlamak için 45 gün, Konsey’e rapor sunmak için de 60 günleri olacak. Bu arada denetçiler, Irak’ın yapacağı herhangi bir ihlali, derhal BM Güvenlik Konseyi’ne bildirecekler. 



 DÜNYA 











</TEXT>
</DOC>
