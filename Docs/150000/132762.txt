<DOC>
<DOCNO> 132762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur37.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Can Dündar'dan ABD Büyükelçisi'ne yanıt var.. 
</HEADLINE>
<TEXT>

     ABD Büyükelçisi Robert Pearson, bugün NTV'de Milliyet'in ABD ile PKK'nın görüştüğünü belgeleyen haberiyle ilgili açıklama yaptı. Öfkeli bir üslup kullanan Pearson, haberin "Türkiye - ABD ilişkilerini bozmayı hedeflediğini" öne sürerek şunları söyledi 
     "Bir PKK ajanı tarafından çıkarılan, iğrenç, hiçbir doğruluğu olmayan büyük bir yalan. PKK ile hiçbir görüşme olmamıştır. 11 Eylül'de terörden etkilenen bir ülke olarak, ABD'nin terörist bir örgütle ilişki kurması imkansızdır. Fotoğraftaki herkesin ismi var, ABD'li olanın yok. Bağdaş kurması farklı ve başında şapka olduğu için ABD'li yazılmış. Böylesi bir haberin Türk gazetesinde yazılması utanç kaynağıdır." ABD istihbarat ve askeri birimlerinin de, dün büyükelçilikte Pearson'la görüştüğü ve böyle bir görüşme olmadığı yönünde görüş ilettiği belirlendi. 
     
     Genelkurmay'ın raporu var 

     Görüşmeyi ortaya çıkaran Milliyet yazarı Can Dündar ise Pearson'un suçlamalarına şu yanıtları verdi 
     "Türkiye'yi Kuzey Irak'ta savaş içine çekmeye çalışsam ve orada Türkiye'nin savaş nedeni saydığı şeyi örgütleyen ülke müttefik durumuna düşsem, herhalde ben de büyükelçi gibi öfkelenirdim. Kaynağımın PKK'lı olduğunu söylüyor. Doğrudur. Zatan görüşme PKK ile ABD arasında yapılmış. Dolayısıyla bir taraf PKK olunca, bilgi sahibinin ve haber kaynağının PKK'lı olmasında tuhaf bir durum yok. Ortada bir yıl önce yapılmış bir anlaşma metni, bir belge ve bir fotoğraf var. Görüşmeyi ayarlayan ve görüşmede yer alan tanığın ifadeleri var. Üstel ik Genelkurmay Başkanlığı ve Türk istihbarat servislerinin, bunları doğrulayan raporları var. Bunları üst üste koyunca, Pearson'ın bunu haber saymamasına katılmak mümkün değil. Bu ilişkinin ortaya çıkarılmasının zamanlaması rahatsızlık yaratıyor olabilir." 
     
     Gerisi gelecek 

     Pearson'un, fotoğraftaki kişinin kimliğinin belirsiz oluşunalişkin iddiaları üzerine de Dündar şöyle konuştu 
     "Habere konu olan insanların ifadeleri ve başka kaynaklarca da doğrulanan bir belge bu. Dolaysıyla sadece bir fotoğrafa dayanarak yapılmış bir haber değil. Bütün unsurlarla desteklenerek elde edilmiş. Eğer büyükelçinin kafasında hala endişeler varsa, biraz sabredebilirse, belki daha ayrıntılı bilgilere ulaşmak da mümkün olacaktır. Çünkü bu belgenin değişik ellerde olduğunu biliyoruz." 
     





</TEXT>
</DOC>
