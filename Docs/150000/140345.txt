<DOC>
<DOCNO> 140345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sonspo01.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, "Herkes gol atmak istiyor, bunu çözmem gerekiyor" 
</HEADLINE>
<TEXT>

     Beşiktaş Teknik Direktörü Mircea Lucescu, Göztepe karşısında hak ettikleri bir sonuç alarak, sahadan 3 puanla ayrıldıklarını söyledi. 
     Lucescu, maçtan sonra düzenlediği basın toplantısında ''İlk yarı biraz delilik gibiydi'' derken, takımın 100. yıl kutlamaları havasına girdiğini ve maça çok iyi başladığını ifade ederek, ''Rakibi presle sahasına hapsettik ve goller bulduk. Ancak bir ara herkes hücuma çıkıp gol atmak istedi. Bunu çözmem gerekiyor. Defans oyundan koptu. Rakip de bundan yararlanarak goller buldu'' dedi. 
     Devre arasında aldıkları önlemler sonucunda ikinci yarıda durumun değiştiğini kaydeden Rumen teknik adam, ''Sahaya farklı bir ekip olarak çıktık ve golleri bularak rahat bir galibiyet aldık. Bu maçta bazı oyuncularımı dinlendirdim. Çünkü önümüzde zorlu karşılaşmalar var. Bugün oynayan tüm oyuncularımdan da memnunum'' diye konuştu. 
     Ronaldo'yu ilk 45 dakikada oynatacağına maçtan önce karar verdiğini ve bu nedenle O'nu oyundan çıkardığını anlatan Lucescu, ''Ronaldo çok maç oynadı. Dinlenmeye ihtiyacı vardı. Aslında Cordoba için de aynısını yapabilirdim. Cordoba'ya hak veriyorum. Bazı problemleri var ve giderilmesi gerekiyor. Özellikle Boca Juniors ile olan bonservis konusu O'nu düşündürüyor. Sanırım gelecek hafta bu durum değişecektir'' şeklinde konuştu. 
     Lucescu, basın mensuplarının 100. yıl kutlamalarıyla ilgili sorularına ise ''Bugün çok etkilendim. Taraftarların ilgisi çok iyiydi. Eski oyuncuların maçını izledim ve geçmişe döndüm. 100. yıl gerçekten önemli. Ben de 100. yılımızı kutluyorum. Bugün 100. yıl bayramıydı ve güzel bir sonuç aldık'' diye yanıt verdi. 
     Bu arada, siyah-beyazlılar, yarın sabah yapacakları idmanla Gençlerbirliği ile yapacakları Türkiye Kupası maçı hazırlıklarına başlayacak. 
     
     FEDAİ ''BEKLEMİYORDUK'' 
     Göztepe Teknik Direktörü Mustafa Fedai ise Beşiktaş karşısında hiç beklemedikleri farklı bir mağlubiyet aldıklarını söyledi. 
     İstanbul deplasmanından puan almayı düşündüklerini kaydeden Fedai, ''İlk ve ikinci yarıda hesapta olmayan erken goller yedik. Bu da oyun düzenimizi bozdu. Üzgünüm'' dedi. 
     Skor 3-2 iken Şenol'un ceza alanı içinde düşürüldüğünü ve bunun penaltı olması gerektiğini ifade eden Fedai, Beşiktaş'ın 4. golünden önce de Nouma ve Sinan'ın tartıştıklarını, hakemin gözünün önünde olan bu olayı es geçmesi üzerine golü yediklerini kaydetti. Mustafa Fedai, 7 gol yedikten sonra hakem hakkında fazla konuşmanın doğru olmadığını ancak yapılan iki hatanın da çok önemli olduğunu sözlerine ekledi. 
     





</TEXT>
</DOC>
