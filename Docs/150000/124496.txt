<DOC>
<DOCNO> 124496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sontur09.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yılda trafik cezaları artıyor... İşte cezalar... 
</HEADLINE>
<TEXT>

     Trafik cezaları, 1 Ocak 2003'ten itibaren yasa gereğince yüzde 59 oranında artırılacak. 
     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan'ın verdiği bilgiye göre, Vergi Usül Kanunu Genel Tebliği'nin Resmi Gazete'de yayımlandığı şekliyle, 1 Ocak 2003'ten itibaren trafik cezaları da yüzde 59 oranında artırıldı. 
     Arslan, araç sürücülerine uyarıda bulunarak, ''Bizim için kıymetli olan canlarınız, sizin için daha da kıymetlidir. Lütfen bunu gözönüne alın ve trafik kurallarına uyun'' dedi. 
     Yeniden değerleme oranında artırılan cezalara göre, takoğraf ya da taksimetre cihazlarını bozuk imal edenler veya bozanlar 2 milyar 1 milyon 100 bin lira ceza ödeyecek. 
     Araç muayene süresini geçirenler, araç üzerinde teknik değişiklik yapanlar 30 gün içinde bunu emniyete bildirmemeleri durumunda 32 milyon 100 bin lira sürücü belgesi olmadan araç kullananlar 131 milyon 900 bin lira yanlış şerit kullananlar, trafik zabıtasının işaretine ve ışıklara uymayanlar 64 milyon 700 bin lira ceza ödeyecekler. 
     
     ALKOLLÜ ARAÇ KULLANANA 131 MİLYON CEZA 
     Yeni uygulama ile alkollü araç kullananlar 131 milyon 900 bin lira para cezasına çarptırılırken, 3 defa alkollü araç kullanan sürücüler de üçüncü cezalarının ardından 1-2 ay hafif hapis cezasına çarptırılabilecekler. 
     Uyuşturucu ve keyif verici maddeleri alanlar 2 milyon 600 bin lira, hız sınırlarını tespit eden cihazları ikaz eden cihaz kullananlar 332 milyon 600 bin lira, yük nakli yapan araçlar azami ağırlığın üzerinde yükleme yaparlarsa 1 milyar 332 milyon 800 bin lira para cezası ödeyecekler. 
     





</TEXT>
</DOC>
