<DOC>
<DOCNO> 108726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/20/son/sontur10.html </URL>
<DATE> 2002/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan direniyor, son dakikada yeni ataklar deniyor... 
</HEADLINE>
<TEXT>

     Kapatılan RP'nin Genel Başkanı Necmettin Erbakan'ın avukatı Yaşar Gürkan, Yargıtay 8. Ceza Dairesi'nin Diyarbakır 1 No'lu DGM'nin Erbakan'ın adli sicil kaydını silmesine ilişkin kararını bozmasının, müvekkilinin bağımsız adaylığına engel olmadığını ileri sürdü. 
     Gürkan, Yüksek Seçim Kurulu Başkanlığı'na, dün Yargıtay 8. Ceza Dairesi'nin verdiği bozma kararına yönelik açıklayıcı hukuki bilgiler içeren bir dilekçe verdi. 
     YSK'dan ayrılırken açıklama yapan Gürkan, Yargıtay 8. Ceza Dairesi'nin kararının usul ve esas yönünden hatalı olduğunu ileri sürdü ve Diyarbakır 1 Nolu DGM'nin kararının kesin olduğunu söyledi. Yargıtay 8. Ceza Dairesi'nin kararındaki 3 yıllık sürenin dolmadığı şeklindeki gerekçenin de doğru olmadığını ifade eden avukat Gürkan, Ceza Muhakemeleri Usulü Kanunu'nun 343. maddesinin 4. fıkrasına göre yazılı emir yoluyla bozulan kararların sanığın aleyhine işleyemeyeceğine işaret etti. 
     Avukat Gürkan, bu gerekçelerle Yargıtay 8. Ceza Dairesi'nin kararının hukuka aykırı olduğunu savundu. Gürkan, ''Yargıtay'ın vermiş olduğu bozma kararı, Erbakan'ın bağımsız milletvekili adayı olmasına engel değil'' dedi. 
     Yaşar Gürkan, bir soru üzerine Avrupa İnsan Hakları Mahkemesi'ne başvuru yapıp yapmayacaklarını daha sonra değerlendireceklerini söyledi. 
     





</TEXT>
</DOC>
