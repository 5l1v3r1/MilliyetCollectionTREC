<DOC>
<DOCNO> 114023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/spor/yaltayli.html </URL>
<DATE> 2002/10/20/ </DATE>
<TIME>  </TIME>
<AUTHOR> FATİH ALTAYLI  </AUTHOR>
<HEADLINE>
Kaç gün kurtulur 
</HEADLINE>
<TEXT>

     Maçın özeti aslında tek bir fotoğrafta saklı. Diyarbakır kalecisi Şenol’un boy fotoğrafını gazeteye bassaydık, ne yoruma, ne de maç anlatmaya gerek kalırdı. Şenol sahaya beyaz formayla çıktı. Maç bittiğinde Şenol’un forması h l bembeyazdı. 90 dakika boyunca Şenol’un bir Galatasaray gollük şutunu çıkardığına, bir Galatasaray akınını kestiğine tanık olmadık. Pırıl pırıl başladığı maçı pırıl pırıl bitirdi. Koskoca Galatasaray, Avrupa’nın kralı Aslan, Diyarbakırspor karşısında Diyarbakır’ın kalesine attığı bir şans golüyle kazandı. 
     Galatasaray’ın kalesine, Diyarbakırspor’un etkili geliş sayısı, Galatasaray’ın rakip kaleye yaptığı ataktan fazlaydı. Peki bu Galatasaray düzelir mi Düzelmesine düzelir de, düzeltmeye niyet olursa düzelir. Galatasaray’ı izleyen taraftarlar artık mutlu olmuyorlar. Takım ne keyif, ne de heyecan veriyor. Yaşanan heyecan varsa, o rakibin elinden kurtulma heyecanı oluyor. 
     Galatasaray’ın bu yılki temel sorunu, henüz sahaya iki kere bile aynı kadroyla çıkamamış olması. Bir takım, birlikte oynaya oynaya oyun kurgusu tutturur, sezon içerisinde rötuşlarla mükemmele ulaşır. Galatasaray’ın bu sezon çekirdek kadrosunun, asıl on birinin hangisi olduğunu söyleyebilecek takımın teknik direktörü dahil hiç kimse yok. Hal böyle olunca da takım bir türlü düzene girip, oyun tutturamıyor. 
     Galatasaray oyuna Suat’la başladı. Suat da dahil herkes biliyor ki, bu takımın yürüme, ilerleme, oturma ihtimali varsa Suat, bu takımın ilk on birinde yer almayacak. O zaman Galatasaray günü mü kurtarıyor, yarına mı hazırlanıyor Bu sorunun cevabını benim vermeme zannederim gerek yok. Galatasaray dün yine günü kurtardı. Daha doğrusu Diyarbakırspor, Galatasaray’a günü kurtarttı. Ama Galatasaray’ın önünde kurtarılacak gün sayısı hayli fazla. Ve bu rakiplerin hiçbirisi Diyarbakır değil. 
     Bir kelam da hakeme etmeden geçmemek gerek. Mustafa Çulcu, Türkiye’nin FIFA kokartlı hakemi ise herhangi bir uluslararası turnuvada Türk hakemi yok diye ağlamamak lazım. Türk hakemi Mustafa Çulcu ise o hakemlik batmıştır, bitmiştir. Çünkü Çulcu’nun, çulcuya değil, çapulcuya benzer bir hali vardı. 
     



 SPOR 
































</TEXT>
</DOC>
