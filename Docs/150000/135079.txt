<DOC>
<DOCNO> 135079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/sontur02.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'de batan geminin mürettebatını arama çalışmaları sürüyor 
</HEADLINE>
<TEXT>

     Zonguldak'ın Ereğli İlçesi açıklarında batan Rus bandıralı kuru yük gemisinin, olumsuz hava koşulları ve havanın kararması nedeniyle ara verilen 4 mürettebatını arama çalışmalarına, 1 firkateyn ve uçak ile yeniden başlandı. 
     Alınan bilgiye göre, ambar çatlaması sonucu su alarak dün saat 04.30 sıralarında batan 132 metre uzunluğunda 3390 gros tonluk Rus bandıralı ''Strelets'' adlı boş kuru yük gemisinin 14 mürettebatını kurtarma çalışmalarına katılan ticari gemiler, sağ olan 2 kişiyle 8 kişinin cesedini alarak bölgeden ayrıldı. 
     Kurtarma çalışmasına katılan gemilerden ''Vesletz'' 1 sağ, ''Dvina'' 1 sağ ve 2 ölü, ''Bradskib'' 4 ölü, ''Borynia'' 1 ölü mürettebatı İstanbul'a, ''Marmara-3'' adlı gemi de cesetlerden 1'ini Ukrayna'ya götürüyor. 
     Kurtarma çalışmalarına katılan Genelkurmay Başkanlığı'na ait uçak, yakıtı biteceği için öğle saatlerinde üssüne dönecek, yerine başka bir uçak bölgeye gidecek. Karadeniz Sahil Güvenlik Komutanlığı'nın Gökova adlı firkateyni de arama çalışmalarını yürütüyor. 
     Kherson Limanı'na gitmek üzere 1 Şubat'ta İstanbul Boğazı'ndan Karadeniz'e çıkan boş kuru yük gemisi, olumsuz hava koşulları nedeniyle ambar çatlaması sonucu su alarak Ereğli'nin yaklaşık 60-70 mil açığında batmış, geminin 14 mürettebatını arama çalışmalarına 7 gemi ve 1 fırkateyn ile başlanmış, olumsuz hava koşulları nedeniyle de Genelkurmay Başkanlığı'na ait 1 helikopter ve uçak bölgeye ulaşamadan üslerine dönmüştü. 
     





</TEXT>
</DOC>
