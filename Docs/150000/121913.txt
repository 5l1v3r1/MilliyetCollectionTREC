<DOC>
<DOCNO> 121913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/siyaset/asiy.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk siyasi hayatının en kısa nezaket ziyareti 
</HEADLINE>
<TEXT>
Komutanlar 2.5 dakika kaldı ama Çok şey anlattılar 
TBMM Başkanı Bülent Arınç’ın makamındaki "kısa görüşme" Genelkurmay’ın "türban konusundaki tavrı"nı ortaya koydu. Askeri çevreler jet ziyareti "mevlit ziyareti"ne benzetti 
     SERPİL ÇEVİKCAN Ankara 

     Genelkurmay’ın, TBMM Başkanı Bülent Arınç’ın türbanlı eşini Cumhurbaşkanı Ahmet Necdet Sezer’i uğurlama törenine götürmesinden duyduğu rahatsızlık, dün Türk siyasi tarihinin en kısa nezaket ziyaretinin gerçekleşmesine neden oldu. 
     Sezer’in türban konusundaki tavrı ve açıklamalarına karşın, düne kadar bu konuda açıktan hiçbir tepki vermeyen askeri kanadın Arınç’ı ziyaretleri sadece 2.5 dakika ile sınırlaması ve görüşmenin basının yetişemeyeceği bir hızda gerçekleşmesi, Genelkurmay’ın "türban tavrını" ortaya koymuş oldu. 
     Alınan bilgilere göre, Genelkurmay Başkanı Orgeneral Hilmi Özkök ile Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral Cumhur Asparuk, Deniz Kuvvetleri Komutanı Oramiral Bülent Alpkaya ve Jandarma Genel Komutanı Orgeneral Şener Eruygur’un Arınç’ı ziyareti şöyle gerçekleşti Komutanlar Başbakan Abdullah Gül’ü ziyaretlerinin ardından TBMM’ye geçtiler. Gül’ün komutanlarla yapacağı görüşmenin saati basına yazılı olarak duyurulurken, Meclis Başkanı’nı ziyaretin ne zaman gerçekleşeceğinin duyurulmaması dikkat çekti. Komutanlar 11.00 civarında Arınç’ın makam odasına giderlerken, ziyaret TBMM Basın Bürosu’nda anons edilerek duyuruldu. Komutanları kapıda Arınç’ın Özel Kalem Müdürü Fatih Ören ile TBMM Basın ve Halkla İlişkiler Daire Başkanı Şahap Alp karşıladı. Ancak basın mensupları Arınç’ın makamının bulunduğu binaya gidene kadar ziyaret sona erdi. Ziyareti sadece TBMM fotoğrafçısının görüntülemesine izin verildi. 
     Arınç makam odasının kapısında karşıladığı komutanlarla tek tek el sıkıştı. Genelkurmay Başkanı Özkök, Arınç’a, TBMM Başkanlığı’na seçilmesinden dolayı "hayırlı olsun" dileğinde bulundu. 
     Tokalaşmanın ardından oturan komutanlara kolonya ikram edildi. Komutanlar ikramı kabul ederken Arınç ve Özkök birbirlerine hatır sordular. Özkök’ün "Nasılsınız " sorusuna Arınç, "Sağ olun, iyiyim siz nasılsınız " karşılığını verdi. Daha sonra, kendisi oruçlu olduğu belirtilen Arınç, konuklarına çikolata ikram etmek istedi. Ancak komutanlar bu ikramı kabul etmediler ve izin isteyip kalktılar. Arınç, komutanları makam odasının kapısına kadar uğurladı. 
     
     Mevlit ziyareti gibi 
     Jet ziyaret, askeri çevrelerde "mevlit ziyareti" biçiminde yorumlanırken, kulislere yansıyan bir başka bilgi de, komutanların görüşmenin bu çerçevede gerçekleşmesine birkaç gün önce karar verdikleri yolundaydı. 
     Komutanların Başbakan gibi, Meclis Başkanı’na da bir nezaket ziyaretinde bulunmanın doğru olduğu kararına vardıkları, ancak ziyareti çok kısa tutarak tavırlarını ortaya koymaya karar verdikleri kaydedildi. 
     
MGK’da beklenen türban uyarısı geldi      Öğlen toplanan MGK’da askeri kanat, tartışılmakta olan "protokolde türban" konusunda beklenen çıkışı yaptı. Konuşma yapan Kara Kuvvetleri Komutanı Org. Aytaç Yalman, protokolde türbanlı görüntünün yarattığı rahatsızlığı dile getirirken, Anayasa Mahkemesi’nin bu konudaki kararını anımsattı. Kıyafet konusundaki kurallara herkesin riayet etmesi gerektiğine işaret eden Yalman’ın laikliğe vurgu yaptığı öğrenildi. Türban konusunda tartışma ortamı doğmasının Türkiye’nin menfaatine olmadığını belirten askeri kanadın, "Geçmişte türbanın hangi amaçla kullanıldığı kamuoyunca bilinmektedir. Bu konuda yüksek yargının kararı bağlayıcıdır" mesajı verdiği öğrenildi. 
     



 SİYASET 












</TEXT>
</DOC>
