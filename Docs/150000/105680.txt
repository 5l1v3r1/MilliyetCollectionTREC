<DOC>
<DOCNO> 105680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sondun17.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB "ABD, Saddam'la tek başına uğraşmamalı" 
</HEADLINE>
<TEXT>

     Avrupa Birliği AB , Irak lideri Saddam Hüseyin'in ''tehlikeli olduğu'' konusunda şüphe bulunmadığını, ancak Washington yönetiminin Irak lideriyle tek başına uğraşmaması gerektiğini bildirdi. 
     AB Dönem Başkanı Danimarka'nın Başbakanı Anders Fogh Rasmussen, BM Sürdürülebilir Kalkınma Zirvesi'nde, ABD Dışişleri Bakanı Colin Powell ile yaptığı görüşmenin ardından, Irak konusunda ''BM'nin yolunu izlemenin hayati önemi bulunduğunu'' söyledi. 
     Rasmussen, yaptığı açıklamada, ''AB ve ABD olarak, uluslararası silah denetçilerinin Irak'a serbest girişlerini garantileme yönündeki çabalarımıza konsantre olmaya karar verdik'' dedi. 
     Fogh Rasmussen, Saddam Hüseyin'in BM Güvenlik Konseyi'nin taleplerini reddetmeye devam etmesi durumunda ne olacağı konusunda bir şey söylemek için erken olduğunu kaydetti. 
     Colin Powell'ın, Irak davasında uluslararası kamuoyunun katılımına ABD'nin büyük önem verdiği yönünde kendisini yüreklendirdiğini ifade eden Rasmussen, ''Saddam Hüseyin'in sorun yarattığına hiç şüphe yok. Toplu imha silahları üretme kapasitesine sahip olduğuna da şüphe yok ve deneyimlerimize dayanarak bu silahları kullanmaya can attığını biliyoruz'' dedi. 
     Rasmussen, uluslararası kamuoyuna, Irak'a silah denetçilerini kabul etmesi için baskı yapması çağrısında da bulundu. 
     





</TEXT>
</DOC>
