<DOC>
<DOCNO> 124133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sondun12.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Başbakanı "Türkiye ile ilgili makul karar alınır" 
</HEADLINE>
<TEXT>

     Almanya Başbakanı Gerhard Schröder, AB'nin Türkiye ile ilgili makul bir karar alacağından emin olduğunu söyledi. 
     Alman Haber Ajansı'na DPA yaptığı açıklamada, Almanya ve Fransa'nın ortak önerileri doğrultusunda Kopenhag zirvesinde Türkiye ile ilgili makul bir karar alınacağından emin olduğunu belirten Schröder, Fransa Cumhurbaşkanı Jacques Chirac ile zirvede ortak bir görüşü temsil edeceklerini kaydetti. 
     Başbakan Schröder, Türkiye'de insan ve azınlık haklarıyla demokrasi konusunda hala ''belirgin eksikliklerin olduğunu'' da savunarak, ''Türkiye, AB üyeliği için köklü toplumsal bir değişim gerçekleştirmek zorundadır'' dedi. 
     Türkiye'nin AB üyeliğiyle ilgili tartışmada, konunun Türkiye'ye üyelik için değil, üyelik müzakerelerine başlanması için tarih verilmesi olduğuna dikkati çeken Schröder, Türkiye konusunda Alman ve Avrupa politikasının güvenilirliğinin sürdürülmesi ve Almanya'daki seçim taktiklerinden etkilenmemesi gerektiğini kaydetti. 
     Almanya Başbakanı Gerhard Schröder, ''AB'nin başarılı bir şekilde işlemesi için Alman-Fransız işbirliği çok büyük öneme sahip. Bu her zaman böyleydi, böyle de kalacak'' ifadesini kullandı. 
     





</TEXT>
</DOC>
