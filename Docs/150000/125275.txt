<DOC>
<DOCNO> 125275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur27.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, milletvekillerini "iş takibi yapmamaları" için uyardı 
</HEADLINE>
<TEXT>

     AK Parti Genel Başkanı Recep Tayyip Erdoğan, milletvekillerini, ''iş takibi yapmamaları'' konusunda uyardı. 
     AK Parti'nin TBMM Grup Toplantısı, Erdoğan'ın açış konuşmasının ardından yaklaşık 2 saat basına kapalı olarak sürdü. 
     Alınan bilgiye göre, Erdoğan, AK Parti milletvekillerini iş takibi yapmamaları konusunda uyarırken, bakanlardan isteklerini parti ve grup aracılığıyla yapmalarını yineledi. Erdoğan, milletvekillerini, bakanların çalışmalarını kolaylaştırmaları konusunda dikkatli davranmaya çağırdı. 
     Adalet Bakanı Cemil Çiçek, grupta yaptığı konuşmada AB uyum sürecinde yapılması gereken yasal değişiklikler konusunda bilgi verdi. Bundan sonra yapılması gereken yasal değişikliklerin paket halinde değil yasalarda değişiklik olarak yapılacağını anlatan Çiçek, ilk olarak Çek Yasası'nda yapılacak değişikliği Meclis'e göndereceklerini kaydetti. Çiçek, çek konusunda bir yasa taslağı hazırladıklarını, bunu görüşü alınmak üzere ilgili kurum ve kuruluşlara gönderdiklerini söylerken, çok sayıda yasada değişiklik yapılacağını da bildirdi. 
     Grup toplantısında, bazı milletvekilleri bölgesel sorunlara değindi. Bitlis Milletvekili Vahit Kiler, Sosyal Yardımlaşma ve Dayanışmayı Teşvik Fonu'ndan Bitlis'e daha fazla yardım yapılmasını isteyerek, kentte insanların zor durumda olduğunu bildirdi. 
     Aydın Milletvekili Ahmet Ertürk, pamuk tarımının desteklenmesi gerektiğini belirtti. Adana Milletvekili Abdullah Torun ise nitelikli sanayi bölgeleri kurulması önündeki engellerin kaldırılmasını istedi. 
     Öte yandan grupta, CHP Malatya Milletvekili Mevlüt Aslanoğlu tarafından TBMM'ye getirilen kayısı ve AK Parti Bingöl milletvekilleri tarafından getirilen bal dağıtıldı. Ak Parti Genel Başkanı Recep Tayyip Erdoğan'a da Kıyısı Birliği tarafından bir tepsi kayısı hediye edildi. 
     





</TEXT>
</DOC>
