<DOC>
<DOCNO> 141508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur02.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp öğrencileri ''AIDS''i sahnede anlatacaklar 
</HEADLINE>
<TEXT>

     Akdeniz Üniversitesi A.Ü Tıp Fakültesi'nde okuyan öğrencilerin oluşturduğu tiyatro topluluğu, ''Ayrılık Işıklarından Daha Soğuk'' adlı oyunda, her yönüyle AIDS'i anlatacak. 
     Yoğun ders temposundan artan zamanlarını sanatsal bir faaliyetle değerlendirmek isteyen bir grup tıp fakültesi öğrencisi, gelecekteki meslekleriyle tiyatro sanatını sahnede buluşturdu. 
     Tiyatro oyuncusu ve topluluğa tiyatro eğitimi veren Ümit Atalay Ekmekçi'nin yazdığı ''Ayrılık Işıklarından Daha Soğuk'' adlı oyunu sahnelemeye hazırlanan topluluk, ''Yüzyılın vebası'' diye nitelendirilen AIDS'i anlatacak. 
     Oyunda hastalığın dia gösterileri ve uzman görüşleriyle derinlemesine anlatılacağını belirten Ümit Atalay Ekmekçi, yaptığı açıklamada, ''Bu oyun belki de Türkiye'nin ilk didaktik tiyatro oyunu olacak'' dedi. 
     Oyunun 26 Mart'tan itibaren Akdeniz Üniversitesi Olbia Kültür Salonu'nda ücretsiz sahneleneceğini belirten Ekmekçi, ''Belediyeyle görüşmelerimiz sürüyor. Uygun olursa oyunumuzu Büyükşehir Belediyesi'nin kültür çadırlarında ücretsiz sahnelemek istiyoruz'' dedi. 
     7 kişilik kadronun görev yaptığı oyunda, oyuncularından biri AIDS'e yakalanan bir tiyatro topluluğunda yaşanan olaylar anlatılıyor. 
     Tıp Fakültesi Tiyatro Topluluğu, 21 Mart'a kadar Akdeniz Üniversitesi Olbia Kültür Merkezi'nde, 26 Mart'ta da Büyükşehir Belediyesi Kültür Salonu'nda Aziz Nesin'in ''Yaşasın Kavuniçi'' adlı oyununu ücretsiz sahneleyecek. 
     





</TEXT>
</DOC>
