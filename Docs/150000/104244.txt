<DOC>
<DOCNO> 104244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/27/son/sonspo12.html </URL>
<DATE> 2002/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Açık Tenis'te favoriler şaşırtmadı... 
</HEADLINE>
<TEXT>

     Sezonun son ''Grand Slam'' mücadelesi olan 122. ABD Açık Tenis Turnuvası, New York kentinde başladı. 
     USTA Ulusal Tenis Merkezi Arthur Ashe Kortları'nda 14 gün sürecek 16.17 milyon dolar yaklaşık 26.7 trilyon lira toplam ödüllü turnuvanın ilk gününde, favori raketler genellikle rakiplerine üstünlük sağladı. 
     Tek erkekler ve tek bayanlarda 128'er tenisçinin mücadele ettiği turnuvanın ilk gününde, tek erkeklerde favorilerden 4 numaralı seribaşı Rus Yevgeny Kafelnikov, İtalyan rakibi Davide Sanguinetti'yi 6-2, 7-5, 3-6 ve 6-4'lük setlerle 3-1 yenerek, bir üst tura yükseldi. 
     1994 ve 1999 yıllarının şampiyonu 6 numaralı seribaşı ABD'li Andre Agassi, yurttaşı Robby Ginepri'yi 6-3, 6-3 ve 6-3'lük setlerle 3-0, bu yılın Fransa Roland Garros Turnuvası Şampiyonu 8 numaralı seribaşı İspanyol Alberto Costa da İsveçli Magnus Norman'ı 6-2, 6-4, 3-6 ve 6-3'lük setlerle 3-1 yenerek, 2. tura yükseldi. 
     Tek bayanlarda ise bu yılın Fransa Roland Garros Turnuvası Şampiyonu, dünya klasmanında ilk sırada yer alan ABD'li Serena Williams, hastalığından sonra yeniden kortlara dönen yurttaşı Corina Morariu önünde 6-2 ve 6-3'lük setlerle 2-0 galip gelerek tur atladı. 
     Tek bayanlarda ayrıca 1998 yılının şampiyonu ABD'li Lindsay Davenport, Danimarkalı Eva Dyrberg'e 6-2 ve 6-1, 5 numaralı seribaşı Yugoslav Jelena Dokiç, Alman Greta Arn'a. 6-2 ve 6-2, 8 numaralı seribaşı Belçikalı Justine Henin, ev sahibi ülkeden Samantha Reeves'e 6-1 ve 6-2, 11 numaralı seribaşı Slovak Daniale Hantuchova, Avustralyalı Nicole Pratt'a 6-2 ve 6-1, 12 numaralı seribaşı Rus Elena Dementieva da Japon Saori Obata'ya 6-2 ve 6-4'lük setlerle 2-0 üstünlük sağlayarak 2. tura çıktılar. 
     Turnuvanın 2. gün mücadelesinde, tek erkekler ve tek bayanlarda ilk tur maçları tamamlanacak. 
     





</TEXT>
</DOC>
