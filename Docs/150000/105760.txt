<DOC>
<DOCNO> 105760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/sontur07.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hac başvurularında büyük düşüş... 
</HEADLINE>
<TEXT>

     Diyanet İşleri Başkanlığı'nın hac organizasyonuyla hacca gitmek isteyenlerin sayısında bu yıl büyük düşüş yaşandı. Geçen yıl hac için 116 bin kişi başvururken, bu yıl sadece 73 bin kişi ön kayıt yaptırdı. 
     Geçen yıl ön kayıt yaptıran 116 bin kişinin tamamı hacca gitmişti. Diyanet'in hac organizasyonu için bu yıl ön kayıt yaptıran 73 bin hacı adayı, 20 Eylül-11 Ekim tarihlerinde il ve ilçe müftülüklerinde kesin kayıt yaptırabilecekler. 
     Ön kayıt yaptıran hacı adaylarının, tamamının hacca gidebileceği belirtildi. Geçen yıl Suudi Arabistan'ın kotayı artırması üzerine kayıt yaptıran bütün hacı adayları kutsal topraklara gitmişti. 
     Geçen yıl serbest bırakılan ve daha sonra güvenlik gerekçesi ve olası bir Irak operasyonu dolayısıyla iptal edilen karoyoluyla hacca bu yıl da izin verilmeyecek. Hacı adayları, her yıl olduğu gibi yine hava yoluyla Suudi Arabistan'a gidecekler. 
     Öte yandan Diyanet İşleri Başkanlığı bu yıl da 4 çeşit hac organizasyonu düzenledi. Buna göre, ücretler 1750 dolar ile 5 bin 600 dolar arasında değişiyor. 
     Bu arada Diyanet, hacı adayları için Suudi Arabistan'da kiraladığı ev sahiplerine, dairelerinde karyola bulundurmaları zorunluluğu getirdi. 
     Ev sahipleri ile yapılan anlaşma gereği kiralanan yerlerde tek kişilik karyolalar olacak ve hacı adayları artık yer yatağında yatırılmayacak. 
     





</TEXT>
</DOC>
