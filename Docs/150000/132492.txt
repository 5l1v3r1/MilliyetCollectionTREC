<DOC>
<DOCNO> 132492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/22/son/sontur28.html </URL>
<DATE> 2003/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya yağmurdan boğuluyor... 
</HEADLINE>
<TEXT>

     Antalya'da 4 gündür devam eden şiddetli yağmur, hayatı felç etti. İl merkezine 6 saatte, metrekareye 169 kilogram yağış düşerken, şu ana kadar 55'in üzerinde ev ve işyerini su bastığı açıklandı. 
     Antalya Valisi Ertuğrul Dokuzoğlu, bugün saat 08.00-14.00 arasında Antalya kent merkezinde metrekareye 169 kilogram yağış düştüğünü belirterek, bunun, ölçüm yapılabilen tüm yıllarda, Ocak ayı içinde ve aynı zaman diliminde metrekareye düşen en yüksek yağış miktarı olduğunu bildirdi. 
     Şiddetli yağışa rağmen Antalya'da can ve mal kaybı olmadığını da ifade eden Vali Dokuzoğlu, ''Bazı kavşaklarda su birikintileri nedeniyle ulaşımda zaman zaman aksama yaşanıyor. Ancak bunun dışında büyük bir sorunumuz yok'' diye konuştu. 
     Antalya'daki tüm belediyelerin yağış dolayısıyla yaşanabilecek herhangi bir felakete karşı koordineli olarak çalıştıklarını ve güçlerini birleştirdiklerini dile getiren Dokuzoğlu, Köy Hizmetleri ve Devlet Su İşleri'ne ait araçların da hazır durumda bekletildiğini kaydetti. 
     Antalya'da 19 Ocak Pazar günü başlayan yağmurun, son 24 saatte şiddetini artırmasıyla birlikte çok sayıda ev ve işyeri sular altında kaldı. 
     İtfaiye Daire Başkanlığı Kurtarma Amiri Şaban Kibar, A.A muhabirine yaptığı açıklamada 55'in üzerinde su baskını ihbarı aldıklarını kaydederek, ihbarların her saat daha da arttığını söyledi. 
     Antalya genelinde gezici 15 ekibin, zor durumda kalanlara yardımcı olmaya çalıştığını, ancak yeterli olamadığını ifade eden Kibar, 50'nin üzerinde aracın da hareket edemez halde olduğunu bildirdi. Su baskınlarının Mevlana, Eski Sanayi'nin alt bölgesi, Yıldız Mahallesi'nde yoğunlaştığı kaydedildi. 
     
     KEMER VE KUMLUCA ETKİLENDİ 

     Kemer Kaymakamı Nazmi Günlü, yağışlar dolayısıyla Kuzdere Köyü ile ulaşımın kesildiğini bildirdi. Günlü, ''Durumumuz berbat. Şu ana kadar can kaybımız yok ama böyle devam ederse riskli hale geliyor. Köprülerimiz zarar görmedi ama suyun köprü seviyesini aşması nedeniyle Göynük Beldesi ile Kuzdere Köyü'nde sıkıntı yaşanıyor'' dedi. 
     İlçe merkezindeki Merkez İlköğretim Okulu'nun giriş katını su bastığını kaydeden Kaymakam Günlü, ''Okul kullanılmaz halde değil, ama çocuklar hastalanmasın diye sadece bir okulda tatil kararı aldık. Yağışların durumuna göre, ilçe genelindeki okulların tatil edilmesi düşünülebilir'' diye konuştu. 
     Kaymakam Günlü, Kemer'de 10 ekibin çalışmalarını aralıksız sürdürdüğünü bildirdi. 
     Kızılay'ın yardım gönderdiği Kumluca İlçesi'nde ise yağışların şiddetini azalttığı bildirildi. Kumluca Kaymakamı Ahmet Kurt, Pazar ve Pazartesi günleri yaşanan yağışın ardından 10 bin dekar ekili arazinin sular altında kaldığını kaydederek, ''Kızılay tarafından gönderilen 420 battaniye ve 500 kişilik gıda paketinin dağıtımı sürüyor. Devletin imkanlarını ulaştırmaya çalışıyoruz'' diye konuştu. 
     
     KEMER YOLU TRAFİĞE KAPALI 

     Karayolları 13. Bölge Müdürlüğü Bakım Başmühendisi Gençağa Karakaş ise şiddetli yağış yüzünden yağmur sularıyla dolan Kemer 1 ve Kemer 2 kavşaklarında trafiğin tek şeritten verildiğini kaydetti. Sorumluluk alanında kapalı yol bulunmadığını bildiren Karakaş, yağışlardan Elmalı, Kemer ve Finike ilçelerinin daha çok etkilendiğini bildirdi. 
     Antalya genelinde Karayolları'na ait 5 ekibin çalıştığını açıklayan Gençağa Karakaş, ''Ancak yağışlar çok şiddetli. Ekiplerimiz su kanallarını açık tutmaya çalışıyorlar, ancak suyun büyük miktarlarda gelmesi ekiplerin çalışmasını yetersiz kılıyor'' dedi. 
     
     YAĞIŞLAR SÜRECEK 

     Antalya Meteoroloji Bölge Müdürlüğü yetkilileri ise il merkezine son 6 saatte metrekareye 169 kilogram yağış düştüğünü bildirdiler. 19 Ocak'ta başlayan yağışların aralıksız sürdüğünü kaydeden yetkililer, son 4 gün içinde ise il merkezine 296.3 kilogram yağış alındığını açıkladılar. 
     Meteoroloji yetkilileri, yağmurun, zaman zaman şiddetini artırarak, 27 Ocak'a kadar süreceğini bildirdiler. 
     Yetkililer, iç kesimlerde ise kar yağışının rüzgarla birlikte tipiye dönüşebileceği uyarısında bulunurlarken, sıcaklıkların ise 7-11 derece arasında seyredeceğini kaydettiler. 
     
</TEXT>
</DOC>
