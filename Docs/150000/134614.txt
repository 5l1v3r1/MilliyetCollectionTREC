<DOC>
<DOCNO> 134614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/son/soneko05.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçiye rağbet arttı... 
</HEADLINE>
<TEXT>

     Kurban Bayramı öncesi koyun ve dana fiyatlarının yüksek olması nedeniyle keçi ve oğlakların rağbet gördüğü bildirildi. 
     Karaburun İlçe Tarım Müdürü Mutlu Ergün, A.A muhabirine yaptığı açıklamada, Yarımada'da 25 bin keçi ve oğlak bulunduğunu belirtti. Ergün, ''Fiyatının uygun olması ve beslenme özellikleri nedeniyle Karaburun keçilerine büyük ilgi var. İlçeden her gün Marmara ve Ege Bölgesi'nin değişik yerlerine hayvan sevkiyatı yapılıyor'' dedi. 
     Koyun fiyatlarının 250-300 milyon lira olmasına rağmen orta büyüklükteki keçilerin 100 milyon liradan satışa sunulduğunu kaydeden Ergün, bu durumun tüketiciyi memnun ettiğini belirtti. 
     Muğla, İzmir, Balıkesir ve Bursa'ya bayrama bir hafta kala sevk edilen keçi miktarının 2 bine ulaştığını anlatan Ergün, hafta başından itibaren sevkıyatın daha da artmasını beklediklerini söyledi. 
     Keçi ve oğlak eti ile ilgili yanlış inanışların bulunduğunu kaydeden Mutlu Ergün, ''Keçi eti son derece sağlıklı ve lezzetli bir et türüdür. Bu etin protein değeri çok yüksektir. Halk arasında keçi etinin ishal yaptığı, mideyi bozduğu gibi yanlış inanışlar vardır'' dedi. 
     Karaburun'da yetişen keçilerin dağlık alanda, kekik ve adaçayı gibi otlarla beslendiğini, bu nedenle kalite ve lezzetinin daha da yükseldiği anlatan Ergün, ''Keçi eti kolesterol açısından da düşük değerlere sahiptir. Koyun ile kıyaslandığında birçok artısı vardır'' diye konuştu. 
     





</TEXT>
</DOC>
