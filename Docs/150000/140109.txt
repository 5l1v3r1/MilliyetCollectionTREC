<DOC>
<DOCNO> 140109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/02/son/sonspo02.html </URL>
<DATE> 2003/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Pistons'da Mehmet Okur 6 ribaunt aldı, 5 sayı attı... 
</HEADLINE>
<TEXT>

     ABD Profesyonel Basketbol Ligi'nde bugün yapılan maçlarda Detroit Pistons'da Mehmet Okur, 6 ribaunt aldı, 5 sayı attı, Sacramento Kings'de Hidayet Türkoğlu 1 sayı kaydetti. 
     Batı Konferansı Pasifik Grubu beşincisi Golden State Warriors'a deplasmanda 92-90 yenilen Doğu Konferansı Merkez Grubu takımlarından Detroit Pistons, bu sonuçla yine 2. sırada kaldı. 
     Oakland'daki maçta oyuna sonradan giren ve toplam 20 dakika oynayan Mehmet Okur, 1'i hücumdan 6 ribaunt aldı, 5 sayı attı, 1 blok yaptı. Okur, 2 sayılık atışlarda 4'te 2, faul atışlarında 2'de 1 isabet sağlarken, 1 kez denediği 3 sayılık atışta başarı sağlayamadı. 
     Üstüste 6. yenilgisine uğrayan Pistons'da Chauncey Billups, 33 sayıyla bu sezon en skorer maçını çıkarırken, 31 sayı Richard Hamilton'dan geldi. Ben Wallace ise 18 ribaunt aldı. 
     1994-95 sezonunda ilk 5 maçını kazandıktan sonra ilk kez üstüste 5. galibiyetine ulaşan Warriors'da ise Gilbert Arenas 26 sayı üretirken, skora Antawn Jamison 22, Troy Murphy ve Erick Dampier de 12'şer sayı ekledi. 
     Batı Konferansı Pasifik Grubu lideri Sacramento Kings ise Ortabatı Grubu ikincisi San Antonio Spurs ile deplasmanda karşı karşıya geldi. 
     San Antonio'daki maça yedekler arasında çıkan ve toplam 10 dakika forma giyen Hidayet Türkoğlu, bu süre içinde yalnızca 2 kez 2 sayılık atış denemesinde bulundu ve bunlarda topu çemberden geçiremedi. 3 sayılık atış kullanmayan Hidayet, 2 serbest atıştan 1'inde başarılı oldu. 
     5 maç sonra ilk kez yenilen Kings'de Chris Webber, 26 şuttan 17'sini değerlendirerek, 36 sayı kaydetti. Yugoslav forvet Predrag Stojakoviç 20, Bobby Jackson ise 19 sayı gerçekleştirdi. 
     Son 13 maçında 12. galibiyetini elde eden Spurs'da Tony Parker, 32 sayıyla takımının sayı liderliğini elde ederken, kariyerindeki en yüksek skorlu maçını çıkardı. Parker, bu sayıların 19'unu ilk çeyrekte gerçekleştirdi. Takımda Tim Duncan, 18 sayı ve 15 ribauntla maçı tamamlarken, Malik Rose 10, ''amiral'' lakaplı David Robinson da 12 ribaunt aldı. 
     Sonuçlar şöyle 
San Antonio Spurs-Sacramento Kings 108-100 
Washington Wizards-Chicago Bulls 101-93 
Dallas Mavericks-Memphis Grizzlies 114-87 
Phoenix Suns-New Orleans Hornets 92-97 
Los Angeles Lakers-Seattle Supersonics 101-109 

     





</TEXT>
</DOC>
