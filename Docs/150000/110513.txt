<DOC>
<DOCNO> 110513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/yasam/yas06.html </URL>
<DATE> 2002/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil biraz geç bulundu 
</HEADLINE>
<TEXT>

Artık yakalamak imkansız da olsa, 3 bin 300 yıllık bir sır perdesi aralandı. FBI, Firavun Tutankamun’un katilini buldu 
     DIŞ HABERLER SERVİSİ 

     18 yaşında ölen Firavun Tutankamun’un mumyasının röntgen filmlerini inceleyen FBI uzmanı Greg Cooper ve dedektif Mike King, Firavun’un bir cinayete kurban gittiğini tespit etti. 
     Uzmanlar, 3 bin 300 yıl önce işlenen cinayeti, kafatasındaki bir darbe izi sayesinde aydınlattı. 1968’de çekilen röntgen filmlerinde Tutankamun’un kafasına aldığı bir darbe sonucu öldüğü belli oluyordu. Geriye Tutankamun’u kimin öldürmüş olabileceği sorusunun yanıtını bulmak kalıyordu. 
     Ortada dört şüpheli vardı Tutankamun’un kardeşi ve eşi Ankesenamun, baş maliyecisi Maya, Başkomutanı Horemheb ve Başbakanı Ay. 
     Önce zanlılardan Tutankamun’un eşi ve kardeşi Ankesenamun elendi. Çünkü aralarında derin bir sevgi vardı. Maya da, sadık olduğundan listeden çıkarıldı. 
     
     Sırrı bir fresk çözdü 
     Komutan Horemheb de baş şüphelilerden biriydi ama dedektifler katilin Başbakan Ay olduğuna karar verdi. Çünkü Firavun’un mezarında bulunan bir duvar işlemesinde, Ay bir ayin yaparken Tutankamun’un ruhu bedenini terk ederken tasvir edilmişti. Eski Mısır tarihi uzmanları, bu türdeki seremonilerin tahta geçecek insanlar tarafından düzenlendiğine dikkat çekerek, Ay’ın katil olduğu kanısına vardı. 
     
     



 YAŞAM 




















</TEXT>
</DOC>
