<DOC>
<DOCNO> 149409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/12/son/sontur13.html </URL>
<DATE> 2003/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçiliği önünde eylem... 
</HEADLINE>
<TEXT>

     Kamu-Sen Genel Eğitim Sekreteri Şuayip Özcan, hükümetin Kuzey Irak politikasını eleştirerek, ''Hükümet, Kuzey Irak'taki gelişmeler karşısında ortaya koyduğu dış politika anlayışı ile ülkemizi uluslararası kamuoyunda aciz bir duruma düşürmüştür'' dedi. 
     Aralarında Irak Türkmen Cephesi yetkililerinin de bulunduğu bir gurup Kamu-Sen üyesi, ABD Büyükelçiliği önünde protesto eylemi düzenleyerek basın açıklaması yaptı. 
     Büyükelçilik karşısında toplanan eylemciler, ''Kerkük Türk'tür Türk kalacak'', ''Bir gece ansızın gelebiliriz'', ''Peşmerge şaşırma, sabrımızı taşırma'', ''Kerkük'ü satanı biz de satarız'', ''Hükümet uyuma Türkmenler'e sahip çık'', ''Ordu Kerkük'e'' şeklinde sloganlar attı. 
     Burada bir açıklama yapan Özcan, Bağdat'ın ele geçirilmesinden kısa bir süre sonra Kürt grupların Kerkük'e girmesinin ''organize bir hareket'' olduğuna dikkati çekti ve Kerkük'te bulunan peşmergelerin 40'ın üzerinde Türkmen'i öldürdüğünü ileri sürdü. 
     Hükümeti verdiği sözleri yerine getirmeye çağıran Özcan, Türkmenler'e sahip çıkılmasının ''zaruri'' olduğunu ifade etti. 
     Basın açıklamasından sonra büyükelçilik önüne gitmesine izin verilen Özcan ve beraberindeki ekip tarafından elçilik kapısı önüne siyah çelenk bırakıldı. Elçilik önüne geçişlerine izin verilmeyen eylemciler ise düdük ve ıslık çalarak eylemlerini sürdürdüler. 
     Çelenk bırakılmasının ardından, eylemciler olaysız dağıldı. 
     
     EMEP'Lİ KADINLARIN EYLEMİ 
     Kamu-Sen'in eyleminin ardından, EMEP Ankara Kadınlar İl Örgütü de aynı yerde bir protesto eylemi düzenledi. 
     Eylemciler, üzerinde ''Iraklı kadınlar yalnız değildir'', ''Çocukların kanı, anaların öfkesi ABD'yi boğacak'', ''ABD Irak'a ölüm getirdi'' yazıları bulunan pankartlar taşıdı. 
     ABD ve hükümet aleyhine slogan atarak büyükelçilik önüne gelen grup, giriş kapısının önünde basın açıklaması yapmak istedi. Ancak polis tarafından grubun elçilik önüne kadar gitmesine izin verilmedi. 
     Elçilik karşısında basın açıklaması yapan grup, daha sonra, çocukların yaptığı Irak'taki savaşı anlatan resimleri yola sererek ''yol sergisi'' açtı. 
     Eylem, olaysız sona erdi. 
     





</TEXT>
</DOC>
