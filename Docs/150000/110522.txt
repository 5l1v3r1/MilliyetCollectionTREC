<DOC>
<DOCNO> 110522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/01/yazar/cemal.html </URL>
<DATE> 2002/10/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kendi alnına kara çalmak 
</HEADLINE>
<TEXT>

     Sözü uzatmak yersiz. 3 Kasım’da millet sandık başı yapmalıdır. Artık ok yaydan fırladı. 
     Seçimlerin iptali birçok bakımdan sakıncalı. Çünkü mevcut belirsizliklerin devamına, yeni belirsizliklerin doğumuna yol açar. 
     Umurunuzda değil mi bu 
     Ekonomi seçimi bekliyor. 
     İç ve dış piyasalar frene basmış durumdalar. 3 Kasım’da sandıktan nasıl bir hükümet çıkacak Bunu görmeden hiç kimsenin kıpırdamaya niyeti yok. Bu bekleyişin ekonomiye bir maliyeti var. 
     Herkes ödüyor bu maliyeti. 
     Eğer seçimler ertelenirse maliyet daha beter büyüyecek. Çünkü ekonominin gerektirdiği adımlar, reformlar gecikecek. Fatura kabaracak. Ekonomiyi yeniden kriz havasına sokacak siyasal belirsizlikler gelip gündemin baş köşesine oturacak. 
     Aş ve iş sorunu ağırlaşacak. 
     Umurunuzda değil mi 
     Avrupa Birliği seçimi bekliyor. 
     Türkiye, AB ile ilişkilerinde dönüm noktasına gelmiş durumda. Üyelik müzakereleri için bir tarih alınması, bu ülkenin geleceğini çok yakından ilgilendiriyor. 
     Unutmayın 
     Bu topraklarda yaşayan insanların en az yüzde 70’i Türkiye’yi Avrupa’da görmekten yana. AB kapısını çocukları için daha iyi bir gelecek, daha iyi bir yaşam olarak görüyor. 
     AB de tıpkı iç ve dış piyasalar gibi 3 Kasım’a endekslenmiş durumda. Bugünkü hükümetle parlamentonun temsil niteliğini kaybettiğini görüyor. Bu yüzden sandıktan çıkacak yeni iktidarı bekliyor. Çünkü mevcut iktidarla artık yol alınamayacağı AB için de malum. 
     Seçimler iptal edilir, siyasal belirsizlikler uzarsa, AB ile ilişkiler de gölgelenir. Bu da iç ve dış piyasaları, dolayısıyla ekonomiyi olumsuz etkiler. 
     Umurunuzda değil mi 
     ABD de seçimi bekliyor. 
     Irak ve Kıbrıs da öyle. 
     Evet öyle. 
     AB gibi ABD de seçim sandığından neyin çıkacağını bekliyor. Mevcut hükümetle parlamentonun tükendiğini, önemli kararların kolay çıkmayacağını, Türkiye’nin artık seçimsiz bir yere gidemeyeceğini görüyor. 
     Irak ve Kıbrıs gibi duyarlı konularda ise ancak milletten yetki almış taze bir iktidarla yürünebileceği bir başka gerçek... 
     Seçimler iptal edilir, siyasal belirsizlik ortamı derinleşirse, Türkiye’nin bu son derece kritik kavşakta saçmalaması ihtimali artar mı, azalır mı 
     Umurunuzda değil mi 
     Siyaset de seçimi bekliyor 
     Çünkü yenilenmek istiyor. 
     Siyaset kurumu eskidi. 
     Siyaset kurumu güvenilirliğini yitirdi. Halkın gözündeki saygınlığından yedi. 
     Vatandaşın gözü özellikle iktidar partilerini görmek istemiyor. Türkiye’nin yaşadığı son büyük ekonomik kriz, vatandaşın beline öylesine büyük bir darbe indirdi ki, seçimlerin bir an önce yapılması belirsizliklerin şöyle ya da böyle sona ermesi artık istikrar ve demokrasinin bir gereği haline geldi. 
     Bu da umurunuzda değil mi 
     Ne yazık 
     Lütfen seçim ertelenmesin. 
     İptaline giden yol açılmasın. 
     İptal için atacağınız her oyla yalnız siyaset kurumuna değil, kendi alnınıza da kara çalmış olursunuz. 
     Sözünüzü yemeyin, seçimden kaçmayın 
     
     







Seçimler olacak mı 


Irak’a doğru... 


Ecevit Ertelenirse düşünürüm 


Kendi alnına kara çalmak 


Derviş Dışişleri’ne 


Aldatma mevzusunu bir de ondan dinleyin 


Yaşlı deyip geçmeyin. Bir gün siz de... 


İki kabadayı gibi... 


Genç Parti olayı 


IMF’den iflas sopası’ 


</TEXT>
</DOC>
