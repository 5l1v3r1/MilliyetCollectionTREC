<DOC>
<DOCNO> 132238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/21/son/sontur03.html </URL>
<DATE> 2003/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi, Erdoğan'ın başkanlığına tedbiri görüşecek 
</HEADLINE>
<TEXT>

     Anayasa Mahkemesi, AK Parti Genel Başkanı Recep Tayyip Erdoğan'ın genel başkanlık görev ve yetkilerinin tedbiren önlenmesi istemini yarın görüşecek. 
     Anayasa Mahkemesi, yarınki toplantının gündemine Yargıtay Cumhuriyet Başsavcısı Sabih Kanadoğlu'nun söz konusu istemini de aldı. 
     Başsavcı Kanaoğlu, AK Parti'nin kapatılması istemiyle açtığı davada, Erdoğan'ın genel başkanlık görev ve yetkilerinin tedbiren önlenmesini de istemişti. Kanadoğlu, Erdoğan'ın kurucu üyelikten istifa etmesine karşın genel başkanlık görevini sürdürmesinin Siyasi Partiler Yasası'na SPY aykırı olduğunu öne sürmüştü. 
     4778 sayılı Çeşitli Kanunlarda Değişiklik Yapılmasına Dair Kanun'un yürürlüğe girmesi nedeniyle, Anayasa Mahkemesi, yeni duruma göre tedbir istemi hakkında bir karar verecek. 
     SPY'nin 8. maddesinde yapılan değişiklikle, kurucu üyelik için ''milletvekili seçilme yeterliliği'' değil, ''partiye üye olma'' koşullarını taşımak yeterli olacak. SPY'nin siyasi partilere üye olma koşullarını düzenleyen 11. maddesindeki TCK'nın 312. maddesinden mahkum olanların üye olamayacağına ilişkin hüküm de kaldırılarak, yerine ''terör eylemlerinden mahkum olanlar'' koşulu getirildi. 
     Milletvekili Seçimi Kanunu'nun milletvekili seçilme yeterliliğini düzenleyen 11. maddesinde de, TCK'nın 312. maddesinden hüküm giyenlerin seçilemeyeceklerine ilişkin kısıtlama kaldırıldı. Bunun yerine, ''terör eylemlerinden mahkum olanlar'' hükmü getirildi. Yapılan değişikliklerle, bu istemin yasal dayanağı kalmadı. Çünkü, siyasi parti kurucusu olmak için milletvekili seçilme yeterliliğine sahip olma şartı kaldırıldı. Siyasi partiler, partiye üye olma yeterliliğine sahip olanlar tarafından kurulabilecek. 
     
     ANAP VE CHP'YE İHTAR İSTEMİ 
     Anayasa Mahkemesi, yarın, Başsavcı Kanadoğlu'nun, ANAP'ın Merkez Karar ve Yönetim Kurulu MKYK , CHP'nin ise Parti Meclisi'nde PM genel başkana kontenjan tanıyan tüzük değişikliğini yerine getirmemeleri nedeniyle ihtar verilmesi istemini de görüşecek. 
     Yüksek mahkeme, 1999 yılı parti kesin hesabını SPY gereğince Anayasa Mahkemesi'ne ve bilgi için de Yargıtay Cumhuriyet Başsavcılığı'na vermeyen Büyük Adalet Partisi'ne ihtar verilmesi istemini de karara bağlayacak. 
     





</TEXT>
</DOC>
