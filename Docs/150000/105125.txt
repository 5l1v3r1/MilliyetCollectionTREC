<DOC>
<DOCNO> 105125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/01/son/sondun10.html </URL>
<DATE> 2002/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Ana Muhalefeti, Irak Operasyonu'na destek verdi 
</HEADLINE>
<TEXT>

     İngiltere'de anamuhalefet partisi Muhafazakar Parti'nin lideri Iain Duncan Smith, İngiltere'nin Irak Devlet Başkanı Saddam Hüseyin'in hedef listesinde bulunduğunu öne sürerek, ABD'nin Irak'a askeri harekat planını desteklediğini söyledi. 
     Duncan Smith, The Sunday Times gazetesindeki yazısında, Başbakan Tony Blair'i, Irak'ın füze programının, neden İngiltere için açık ve büyüyen bir tehdit olduğunu İngiliz halkına anlatamamakla da suçladı. 
     Şu anki karışıklığın sadece Saddam'a yaradığını belirten muhalefet lideri, ''Sorun Saddam'a müdahale edip etmemek değil, ne zaman ve nasıl edileceğidir'' dedi. 
     Öte yandan, İngiltere Savunma Bakanlığı, Bakan Geoff Hoon'un, Amerikalı muadili Donald Rumsfeld'le gelecek hafta Washington'da biraraya geleceğini açıkladı. 
     Hoon'un 6 gün sürecek ziyaretinde, görüşmelerin ana maddesini Irak konusunun oluşturması bekleniyor, ancak bakanlık, iki ülke bakanlarının, karşılıklı menfaatlerle ilgili konuları ele alacaklarını belirtti. 
     





</TEXT>
</DOC>
