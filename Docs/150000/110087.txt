<DOC>
<DOCNO> 110087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/ekonomi/eko05.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev şirketlerin hisseleri kelepir fiyatına düştü... 
</HEADLINE>
<TEXT>

İstanbul Borsası’nı yönlendiren büyükleri kapsayan İMKB 30 hisseleri son bir yıllık zirvelerinin ortalama yüzde 43 altında iskontolu işlem görüyor 
     Songül HATISARU 

     Son yaşanan ekonomik kriz ve tırmanan siyasi belirsizlikle tarihi diplerinden birini gören İMKB 100 Endeksi, büyük hisselerle geriledi. 
     Son bir yıllık zirve seviyelerine göre hisse senetlerine baktığımızda İMKB 30 içerisinde yer alan ve piyasanın yaklaşık yüzde 70’ini temsil eden hisse senetlerindeki kayıpların çok büyük olduğunu görüyoruz. Son bir yıllık zirve olan 19.167 seviyesine göre yüzde 43 iskontolu işlem gören İMKB 30 Endeksi geçen hafta cuma kapanışı itibariyle 10.965 seviyesine geriledi. Bu kayıpların bir kısmının bile geri alınması borsada ciddi bir çıkışın başlangıcını sağlayabilir. 
     
İMKB 30 hisseleri diplerde      2000 yılı başında yaklaşık 114 milyar dolar olan piyasa değerinin 29 milyar dolara gerilemesi ile şirketler yüzde 74.5 oranında küçüldü. Yaşanan küçülmede büyük rolü İMKB 30 hisseleri oynadı. Yapı Kredi Bankası, Tofaş Oto Fabrika, İş Bankası, Netaş gibi hisseler son bir yıllık dip seviyelerine yaklaşırken, 30 hissenin zirvelerinden uzaklıkları yüzde 11’le yüzde 85 arasında değişti. Bu senetlerin 2000 yılından başlayan düşüşlerinin aralıksız sürmesi borsadaki toparlanma sürecini zamana yayıyor. 
     
Her atak satışla karşılaşıyor      Son duruma bakıldığında hisse senetleri piyasasında oldukça kötümser bir havanın hakim olduğu görülüyor. Düşük işlem hacmi yanında, sürekli gerileyen tepeler, bir türlü geçilemeyen dirençler, her yukarı denemede karşılaşılan satışlar... Yüzde 70- 75 aralığındaki bileşik faiz oranlarıyla yüzde 28’lik reel faiz vadeden Hazine bonosu ve devlet tahvilleri hisse senedi piyasasına fon akışının önünde önemli bir engel olarak duruyor. 
     
Büyüme rakamları olumlu      Aslında açıklanan ekonomik büyümeye ilişkin veriler iyimser sinyaller üretmiyor değil. İstikrar programındaki yüzde 3’lük büyüme oranı hedefine dahi kuşkuyla bakan piyasa oyuncuları açıklanan olumlu ikinci çeyrek rakamlarının ardından 2002 yılı sonu için yüzde 4,5- 5 aralığında tahminleri telaffuz etmeye başladılar. Diğer taraftan, iç talep düşük olsa dahi ihracat imkanlarının kullanılmasına bağlı olarak, açıklanan şirket bilançolarında olumlu gelişmelerin ilk sinyalleri alınıyor. 
     Ancak tüm bunlara rağmen tarihi en düşük seviyelerine yakın 0,53 cent seviyesindeki İMKB’de yükseliş için sinyaller bir türlü alınamıyor. Geçtiğimiz hafta sonuna doğru uzun vadeli daralan üçgen formasyonunun altında kapanış yapan borsada artık yeni destekler aranacak gibi görünüyor. Uzmanlar, trendin aşağı doğru kırıldığının teyit edilmesi için birkaç güne daha ihtiyaç duyulduğunu belirtiyorlar. Borsacılar, "trend aşağı kırıldı" tespitinde bulunamadıkları gibi "borsa da yükseliş yakında" diyemiyorlar. 
     
Borsacının seçim ertelenir mi’ k busu      Borsanın ana gündemi, 1 Ekim’de açılacak Meclis’te yaşanacak olası gelişmeler. Seçimin ertelenmesine CHP, DSP ve AKP hariç tüm parti liderlerinin üstü kapalı destekleri seçim tarihini beklenmedik şekilde ileri atabilir. Ankara’da yaşanan bu gelişmeler, IMF İcra Direktörleri toplantısının da 3 Kasım sonrasına sarkmasına sebep olacak gibi görünüyor. 1.6 milyar dolarlık yardım diliminin MB kasasına girmesi de tabi ki gecikebilecek. Bu koşullarda oyuncuların pozisyon açması şimdilik zor görünüyor. 
     



 EKONOMİ 















</TEXT>
</DOC>
