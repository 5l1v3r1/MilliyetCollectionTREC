<DOC>
<DOCNO> 139231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/26/son/sonspo30.html </URL>
<DATE> 2003/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de, Malatyaspor maçı hazırlıkları... 
</HEADLINE>
<TEXT>

     Fenerbahçe, ligin 22. haftasında 28 Şubat Cuma günü kendi sahasında Malatyaspor ile yapacağı lig maçının hazırlıklarını, bugün tek antrenmanla sürdürdü. 
     Teknik sorumlu Oğuz Çetin yönetiminde Dereağzı Tesisleri'nde gerçekleştirilen ve yaklaşık 1.5 saat süren antrenmanda sarı-lacivertli futbolcular, dayanıklılık çalışmalarının ardından uzun bir süre şut çalışması yaptı. Antrenman, taktik ağırlıklı çift kale maçla sona erdi. 
     Futbolcuların bir hayli neşeli ve istekli göründükleri antrenmanda, taktik çalışması sırasında futbolcular gol atmak için adeta birbirleriyle yarıştı. 
     Rebrov, Tuncay, Erhan ve Beschastnykh, attıkları şık gollerle dikkat çekerken, çalışmanın son bölümünde aralarında gol yarışı yapan Ümit ve Fatih 2-2 berabere kaldı. 
     
     GOLLER REBROV VE BESHASTNYKH'TEN 
     Taktik ağırlıklı çift kale maçta Rüştü, Fatih, Mirkoviç, Ümit, Erhan, Johnson, Ogün, Tuncay, Rebrov ve Beschastnykh'den oluşan takım, yedek oyunculardan kurulu kadroyu 2-0 yendi. 
     As takımın gollerini Rebrov ve penaltıdan Beschastnykh kaydetti. Dünkü taktik maçında attığı gollerle dikkat çeten Beshastnykh, bugünkü çalışmada da yaptığı asistlerle göz doldurdu. 
     Rebrov'un attığı golün pasını veren Rus futbolcu, penaltının oluştuğu pozisyonda da Erhan'a güzel bir arapası çıkardı. Rus forvet, Erman'ın ceza alanı içinde gole giderken Erhan'ı düşürmesiyle kazanılan penaltıyı gole çevirdi. 
     Antrenmana, sakatlığı nedeniyle tedavisi süren Serhat katılmazken, Kemal ve İsmail takımdan ayrı koşu yaparak çalışmalarını sürdürdü. A 2 Milli Takımı kampından dönen ancak izinli olan Hakan, antrenmana katılmadı. Milli takımdan dönen diğer oyuncular Ceyhun ve Ali Güneş de takımdan ayrı koşu yaptı. 
     Fenerbahçe, Malatyaspor maçının hazırlıklarını yarın basına kapalı olarak gerçekleştireceği çalışmayla tamamlayıp Samandıra Tesisleri'nde kampa girecek. Teknik sorumlu Oğuz Çetin, öğle saatlerinde takımın hazırlık çalışmalarını değerlendireceği bir basın toplantısı yapacak. 
     
     ALTYAPININ GURURU 
     Sarı-lacivertli kulübün altyapısından 9 futbolcunun genç milli takımlara çağırıldığı bildirildi. 
     Mithat Yaşar, Engin Ekler, Yusuf Diner, Mustafa Cevahir, Muhammet Türkmen, Volkan Çeri ve Bekir Ertaç'ın 18 yaş ve altı, Güven Dünerci ve Melih Özçelik'in de 17 yaş ve altı milli takımlara çağırıldıkları kaydedildi. 
     





</TEXT>
</DOC>
