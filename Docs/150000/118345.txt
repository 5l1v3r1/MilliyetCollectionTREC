<DOC>
<DOCNO> 118345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/12/guncel/gun99.html </URL>
<DATE> 2002/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Topraktan çıkan oylar sayılmış      TURAÇ TOP İzmir DHA 

     İzmir Gaziemir’de araziye gömülü halde bulunan oy pusulalarının sayıldığı ortaya çıktı. Gaziemir İlçe Seçim Kurulu Başkanı Hilmi Yetkil’in Belediye Başkanı İsmet Kılıç ve İlçe Emniyet Müdürü Tekin Akdoğan’la yaptığı toplantıda, ilçedeki tüm sandıklara ait döküm cetvelleri ve birleştirilmiş oy tutanakları incelenirken, üzerinde "evet" ve ilçe seçim kurulu mühürlerinin bulunduğu oyların kullanılmış ve sayılmış olduğu tespit edildi. 
     Saklanması için belediye şantiyesine gönderilen oy torbalarından üçünün kurye kamyonunda unutulduğunu belirten Kılıç, "Aynı kamyon, ertesi gün moloz dökmek için görev almış. Molozlara karışan oy torbaları da inşaat alanına molozlarla birlikte dökülmüş. Bir kasıt söz konusu olamaz" dedi. 
     
Polise, tepe lambası uyarısı      ANKARA Milliyet 

     Emniyet Genel Müdürlüğü, karayollarında seyir halindeyken tepe lambası ve sesli uyarı işaretlerinin gereksiz yere kullanılmaması uyarısında bulundu. Tüm valiliklere gönderilen genelgede şöyle denildi 
     "Trafik yoğunluğu olan bölgelerde uyarı işaretlerinin gereksiz kullanılması, otoritenin baskıcı duruma düşmesine ve gerekli olduğunda işaretlerin dikkate alınmamasına neden olmaktadır. Teşkilatın imajının olumsuz etkilenmemesi ve yasalarla verilmiş hakkın suiistimal edilmemesi için personel yazılı uyarılacaktır." 
     
Pendik’te muhtar sır oldu      İBRAHİM OKUMAMIŞ 

     İstanbul’un Pendik ilçesine bağlı Yeni Mahalle’nin Muhtarı Sebahattin Bilge kayıplara karıştı. 7 Mayıs’ta 13 gün yıllık izne ayrılan Bilge, Pendik Kaymakamlığı’na başvurarak izin tarihini 7 Haziran’a kadar uzattırdı. Ancak Bilge izni bitmesine rağmen görevine dönmedi. Türkiye’nin dört bir yanında aranan Bilge’nin bir süre sonra Antalya’da Ziraat Bankası bankamatiğinden para çektiği belirlendi. Bunun üzerine Pendik Kaymakamı Hasan Duran, Antalya Valliliği’ne yazı gönderdi. Polis, muhtarın kaçırılmış olabileceği ihtimali üzerinde duruyor. 
     
Tacizle suçlanan öğretmen serbest      DHA 

     İzmir’de öğrencilerine tacizde bulunduğu iddiasıyla tutuklanan 19 yıllık öğretmen Halil Özyiğit 40 , üst mahkemeye yapılan itiraz sonucu serbest bırakıldı. Şehit Er Fatih Özcan İlköğretim Okulu 2. sınıfta okuyan 9 öğrencinin velisi, 7 ay önce, çocuklarına cinsel tacizde bulunduğunu öne sürdükleri Özyiğit’ten şik yetçi oldu. Açığa alınan evli ve iki çocuk babası Özyiğit hakkında, 3 yıldan 5 yıla kadar hapis cezası istemiyle dava açıldı. Tutuksuz yargılanan Özyiğit, geçen çarşamba kanıt durumu göz önüne alınarak tutuklandı. Avukatının bir üst mahkemeye yaptığı itirazın ardından da Özyiğit tahliye edildi. 
     
Savcı Yüksel yeni odasında      ANKARA Milliyet 

     Bir kadınla cinsel ilişkiye girerken çekildiği iddia edilen görüntüler nedeniyle "kınama"yla cezalandırılan ve kendi dilekçesi işleme konarak DGM Savcılığı’ndan alınan Nuh Mete Yüksel, yeni odasında görevine başladı. Ankara Cumhuriyet Savcılığı’na atanan Yüksel, dün DGM’den ayrılırken, personel de kendisine çıkış kapısına kadar eşlik etti. Yüksel, Ankara Adliyesi’nin dördüncü katındaki odasına yerleşirken, eski odasındaki Atatürk posterini de getirmeyi ihmal etmedi. Başsavcılığın Yüksel’e henüz yeni bir görev vermediği, Yüksel’in şimdilik, hazırlık bürosundan gelen "cinayet, hırsızlık, adam yaralama" gibi suçların soruşturmalarını yürüteceği öğrenildi. 
     



 GÜNCEL 
















</TEXT>
</DOC>
