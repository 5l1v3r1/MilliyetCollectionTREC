<DOC>
<DOCNO> 127902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/01/yazar/bila.html </URL>
<DATE> 2002/01/01/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bankalar kimin 
</HEADLINE>
<TEXT>

     Türkiye'nin sorunlu ve hareketli gündemi, yılbaşı vesilesiyle bile zaman, yaşam, felsefe gibi konularda düşünmeye, kalem oynatmaya fırsat tanımıyor. 
     Halkın gündemindeki sorunların ağırlığı, bayramda da, yılbaşında da boğuşmaya ara verdirmiyor umursamazlığa, boşvermişliğe, iyimserliğe zaman bırakmıyor. 
     Yeni yıla yine tartışmalarla giriyoruz. 
     2001'in ağır faturası altında ezilen Türk halkının, "hiç olmazsa" dediği nadir gelişmelerden biri banka mekanizmasıyla parasını çalanların, yargı önüne çıkarılmalarıydı. "Faturayı biz ödedik, ama..." diyerek, direnme gücü bulduğu nokta, hortumcuların yakayı ele vermiş olmalarıydı. 
     Her köşe başında kolayca açılabilen bankalarla halkın parasını toplayan, sonra değişik yöntemlerle cebine atanların, yüzsüzce boşalttığı bankasını tamtakır Hazine'nin önüne bırakıp kaçanların tek tek yakalanıp yargıç karşısına çıkarılmaları, 2001 yılının gelecek için umut veren acı gerçeklerinden biriydi... 
     Hortumlanan bankalara el konuldu. Sahipleri, yöneticileri hakkında soruşturma açıldı. Hakçası buydu. Doğrusu buydu. Halka böyle anlatıldı. Fona alınan bankalara Hazine'den kaynak aktarıldı. Bu aktarım, 22 milyar dolara kadar ulaştı. Bunun faturası halka, vergisini peşin ödeyen emekçilere, dürüst vergi mükelleflerine kesildi. 
     Halkın buna katlanmasının tek nedeni ise hortumlamaya son verileceği, suçluların cezasını çekeceği beklentisiydi. 
     Şimdi yeni yılın ilk günlerinde bu kez batmış veya batmak üzere olan bankaların Fon'a devredilmeden kurtarılmaları gündemde. Bunun için bir yasa hazırlığı yapıldı. Bu durumdaki bankalara 7 katrilyon aktarılması düşünülüyor. Yine halkın cebinden. 
     Tabii akla ilk gelen şu 
     "Bu ne perhiz bu ne lahana turşusu..." 
     Daha önce yaptığınız mı doğruydu, bu yasayla yapacağınız mı 
     O zaman diğer bankaları daha önce neden Fon'a aldınız Sahipleri ve yöneticilerini niye kelepçelediniz 
     Fon'a almadığınız, ancak, durumunun iyi olmadığını saptadığınız ve Hazine'den kaynak aktarmayı düşündüğünüz bankaların ve sahiplerinin ayrıcalığı ve şansı nedir Daha öncekilerin günahı nedir 
     Bankalarını batıran, içlerini boşaltan ve şu anda cezaevinde bulunanların günahı vardır da, kurtarılacaklar listesine giren banka ve sahiplerinin günahı yok mudur 
     Kurtarma operasyonu gerçekleşirse, bunun anlamı 2000 ve 2001 yılı boyunca yapılan banka operasyonları ve soruşturmalarının tekzip edilmesidir. Yanlışlığının tescilidir. O zaman Bankacılık Üst Kurulu'nun, daha önce el koyduğu bankalardan ve cezaevine gönderdiği banka sahiplerinden, bankasını hortumlamış olanlardan "özür dilemesi" gerekir. 
     Halkın, dürüst vergi mükelleflerinin Fon'da veya dışarıda batmış veya batırılmış bankalara borcu yoktur. Aksine alacağı vardır. 
     Kurtarma operasyonu, bu gerçekler ışığında bir daha gözden geçirilmelidir. 
     Eğer amaç banka sistemini sağlamlaştırmak, ekonomiye zararını azaltmaksa bunun yöntemi halktan topladığı paraları cebine veya şirketlerine aktaranlara Hazine'den ek kaynak vermek değildir. 
     Sistem kurtarmak başka, kişi veya aile kurtarmak başkadır. 
     Hükümet ve Bankacılık Üst Kurulu böyle bir yanlışa düşmemelidir. 
     Bunun da yolu, ne yapacaklarsa halkın gözü önünde yapmaları, hangi bankayı neden ve nasıl kurtardıklarını halka açıklamaktır. Banka kurtarılsa bile sorumluluğu olan, suç işlemiş olan sahip veya yöneticilerinin daha öncekiler gibi yargı önüne çıkarılmalarına engel olmamaktır. 
     Aksi halde bunu zaten burnundan soluyan halka izah etmeleri mümkün değildir. 
     Kurtarılacak bankaların kimin olduğu ve ne işe yaradıkları halka açıklanmalıdır. 
     
     







İslam ve değişim 


Rezervasyon 2 


Bankalar kimin 


İyimserim, çünkü Türkiye doğru yolda 


Yılın son günüydü 


2002 özel bir yıl olsun 


Üç anahtar sözcük 


Bilin bakalım, 2002'de ne olacak 


Bir hayatın var onu yaşa... 


Mutluluk, insan ve yeni başlangıçlar 


Bankalara yılbaşı piyangosu 


2002'den neler bekliyorum 


2002’de kaderimizi gene IMF’ye bağladık 


Dana Bankası da uçağı da var 


</TEXT>
</DOC>
