<DOC>
<DOCNO> 137430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/siyaset/siy99.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

AB Irak’a güç kullanımı son çare      BRÜKSEL Milliyet 

     Avrupa Birliği AB , dün yaptığı Irak konulu olağanüstü zirvede, Irak’a karşı güç kullanımının "son çare" olduğu ve Bağdat yönetiminin, Birleşmiş Milletler BM silah denetçileriyle "tam ve derhal" işbirliği yapması gerektiği yönünde anlaştı. 
     Zirveye katılan AB devlet ve hükümet başkanlarının onayladıkları ortak bildiride, Türkiye’nin bölgede üstlendiği inisiyatife de atıfta bulunularak destek verildi. Irak’taki BM silah denetçilerine gerekirse daha çok zaman verilmesi gerektiği vurgulanan bildiride, "Irak rejiminin, uluslararası kamuoyunun isteğini küçümsemeye devam etmesi durumunda sonuçlardan sorumlu olacağı" da kaydedildi. 
     
Savcı Şalk veda etti      ANKARA Milliyet 

     Enerji Bakanlığı’ndaki yolsuzlukları kapsayan Beyaz Enerji, uyuşturucu kaçakçılığına ilişkin Matador ve birçok önemli operasyonları yürüten Ankara DGM Savcısı Talat Şalk, cumartesi günü yaş haddinden emekliye ayrıldı. Şalk dün mesai arkadaşlarına veda etti. 
     Ankara DGM’de 1988’de göreve başlayan Şalk, 3 Kasım seçimlerinde DYP’den milletvekili adayı olmak için istifa etti, ancak partisi barajı aşamayınca görevine geri döndü. Şalk, görev yaptığı dönemde, gündeme oturan büyük soruşturmalara imza attı. Abdullah Öcalan’ı İmralı’da sorgulayan savcılar arasında yer alan Şalk, kamuoyunda "DEP Davası" diye bilinen ve dört eski milletvekilinin mahkum olduğu davanın soruşturmasında görev yaptı. Şalk, HADEP yöneticileri hakkında da "Takvim" ve "PKK’ya yardım ve yataklıktan" dava açtı. 
     
Sivas’ın firari sanığı yakalandı      ERAYDIN AYTEKİN Sivas DHA 

     Madımak Oteli’nde 2 Temmuz 1993’te meydana gelen ve 37 kişinin ölümüyle sonuçlanan katliamın ardından açılan davada 5 yıl hapse mahkum olan ve hakkında gıyabi tutuklama kararı bulunan Muammer Özdemir 31 yakalandı. Yargılama sürecinde yakalanamayan sanığın İstanbul’da inşaat işçiliği yaptığı ve bayram tatili için geldiği Sivas’ta Emniyet Müdürlüğü Terörle Mücadele Şubesi ekiplerinin takibi sonucu yakalandığı belirtildi. Savcılığa getirilen Özdemir hakkındaki gıyabi tutuklama kararı vicahiye çevrilerek Sivas E Tipi Cezaevi’ne konuldu. 
     



 SİYASET 

















</TEXT>
</DOC>
