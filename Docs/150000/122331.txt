<DOC>
<DOCNO> 122331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur02.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmur yağacak, havalar ısınacak... 
</HEADLINE>
<TEXT>

     Orta Akdeniz üzerinden gelen yağışlı hava kütlesi önümüzdeki iki gün etkili olacak. Yarın Ege ve Batı Akdeniz'de kuvvetli lodos, yurdun iç ve doğu kesimlerinde ise sabah saatlerinde yer yer yoğun olmak üzere sis görülecek. 
     Devlet Meteoroloji İşleri Genel Müdürlüğü'nden alınan bilgiye göre, Türkiye, Orta Akdeniz üzerinden gelen yeni bir yağışlı hava kütlesinin etkisine giriyor. 
     Buna göre, bugün, Marmara'nın güney ve batısı, Ege ve Batı Akdeniz'de yağış bekleniyor. Yağmur ve sağanak şeklinde gerçekleşecek yağışlar, Güney Ege ve Batı Akdeniz'de yer yer etkili olacak. Ege ve Batı Akdeniz'de yağışla birlikte kuvvetli lodos görülecek. Yurdun iç ve doğu kesimlerinde ise sabah saatlerinde yer yer yoğun olmak üzere sis bekleniyor. 
     3 Aralık Salı günü aynı yağışlı hava kütlesi, batıda etkili olmaya devam edecek. Yağışlar, Marmara, Ege ve Akdeniz, İç Anadolu'nun ve Batı Karadeniz'in batı kesimlerinde yağmur ve sağanak yağış olarak görülecek. Sağanak yağışlar, Güney Ege ve Batı Akdeniz'de yer yer etkili olacak. Yurdun batısında lodos yer yer etkisini sürdürürken, Doğu Anadolu'da sabah saatlerinde sis görülecek. 
     4 Aralık Çarşamba günü ise yağışlı hava kütlesi büyük ölçüde etkisini kaybedecek. Ancak yağışlar, Marmara'nın batısı ve Kıyı Ege ile Batı Akdeniz kıyılarında yağmur ve sağanak şeklinde yer yer devam edecek. Yurdun iç kesimleri ve doğusunda sabah saatlerinde yer yer sis görülecek. 
     Hava sıcaklıkları ise lodosla birlikte artacak. Bu artışın özellikle gece sıcaklıklarında hissedilmesi bekleniyor. 
     Meteoroloji uzmanları, kuvvetli lodos ve sis nedeniyle dikkatli olunması uyarısında bulundular. 
     





</TEXT>
</DOC>
