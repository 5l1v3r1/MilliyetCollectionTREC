<DOC>
<DOCNO> 127221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/27/son/sondun15.html </URL>
<DATE> 2002/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'daki saldırıda ölü sayısı 32'ye yükseldi... 
</HEADLINE>
<TEXT>

     Çeçenistan'ın başkenti Grozni'de bugün bomba yüklü iki intihar aracının hükümet binasına çarpmasıyla meydana gelen büyük patlamada 41 kişi öldü, 60 kişi yaralandı. 
     Rusya parlamentosu alt meclisi Duma'da Çeçenistan'ın temsilcisi olan milletvekili Aslanbek Aslahanov, Çeçenistan'ın başkenti Grozni'de düzenlenen saldırıda ölü sayısının 41 olduğunu açıkladı. 
     İnterfaks, saldırı sırasında binada 200 kişinin bulunduğunu, ölü sayısının artabileceğini bildirdi. 
     Rus haber ajanslarına göre, Moskova yanlısı Çeçen yönetiminin İçişleri Bakanı Ruslan Sakayev, Grozni'deki hükümet binasına bomba yüklü 2 araçla düzenlenen intihar saldırısından sonra, yetkililerin kesin kayıp sayısını saptamaya çalıştıklarını belirtti. 
     Binada çok sayıda çalışan ve ziyaretçi olduğu belirtildi. 
     Binada 40 kişilik bir ekip, arama ve kurtarma çalışmalarına başladı. 
     Çeçen yönetiminin Moskova'ya bağlı Başkanı Ahmet Kadirov, ölenler arasında Çeçen hükümetine bağlı bakanlar veya üst düzey yöneticiler olabileceğini söyledi. 
     Rus İnterfaks ajansı, Çeçen hükümet kaynaklarına dayanarak, saldırılarda ''Kamaz'' marka bir kamyonla, ''Vaz'' marka bir otomobil kullanıldığını duyurdu. 
     İtar Tass ajansı, patlamada ilk belirlemelere göre 25 kişinin öldüğünü haber vermişti. 
     Rus haberlerinde, çok sayıda kişinin hastaneye kaldırıldığı kaydedildi. 
     Rus NTV televizyonu, patlamalar sonucu binalardan birinin önünde 5-7 metre çapında çukur oluştuğunu kaydetti. 
     Rus İçişleri Bakanlığı açıklamasında, Grozni'de güvenlik önlemlerinin artırılarak kente giriş ve çıkışların yasaklandığı, tüm araçların arandığı belirtildi. 
     Moskova'ya bağlı Çeçen lideri Ahmet Kadirov, saldırıdan bağımsızlık yanlısı Çeçen lideri Aslan Mashadov'u sorumlu tuttu. 
     İtar-Tass'a göre Kadirov, ''Mashadov'un bu saldırının düzenleyicisi olduğundan eminim'' dedi. 
     Rus haber ajansları, Moskova'da güvenlik önlemlerinin sıkılaştırıldığını, polislerin izinlerinin kaldırıldığını ve devriye sayılarının artırıldığını duyurdu. 
     Moskova'ya giriş ve çıkışlarda araçların denetlendiği, kimlik kontrolü yapıldığı, kamu binaları ve metroda da güvenlik önlemlerinin artırıldığı kaydedildi. 
     Adını açıklamayan bir Çeçen komutan, radikal ayrılıkçı Çeçenlerin internet sitesi kavkazcenter.com'a telefonla yaptığı açıklamada, saldırıyı ''Çeçen şehitlerin'' düzenlediğini söyledi. 
     Komutan, açıklamasında, ''İşgal idaresinin binası, şehitlerin kamyonla düzenlediği saldırı sonucu havaya uçmuştur'' dedi. 
     

     
</TEXT>
</DOC>
