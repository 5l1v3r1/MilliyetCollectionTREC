<DOC>
<DOCNO> 140283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/son/sondun30.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Grossman Türkiye ile Kürtler arasındaki gerginlikten kaygılıyız 
</HEADLINE>
<TEXT>

     ABD'nin kıdemli Dışişleri Bakan Yardımcısı Marc Grossman, TBMM'nin Cumartesi günü aldığı karardan sonra iki ülke arasındaki yakın ilişkilerin süreceğini ancak Türkiye'nin, ''yeni bir Irak'ın ortaya çıkması sürecine daha önemli şekilde katılma fırsatını kaybedebileceğini'' söyledi. 
     Grossman, Washington'da verdiği demeçte, TBMM'nin bir karar verdiğini, ABD'nin buna saygı duyduğunu ancak ''hayal kırıklığı'' hissettiğini söyledi. 
     ABD'nin Ankara Büyükelçisi Robert Pearson'ın hem Türk hükümeti hem de bazı TBMM üyeleriyle yakın temas içinde olduğunu kaydeden Grossman, bundan sonraki durumun, bu görüşmelerin sonrasında ortaya çıkacağını ancak yeni bir tezkere girişiminde bulunup bulunmamanın tamamen Türk hükümetine bağlı olduğunu söyledi. 
     Grossman, Türkiye'nin bu kararla ''neler kaybedebileceği'' sorusuna, ''Eğer askeri güç kullanılırsa, demokratik, kitle imha silahları olmayan, komşularıyla iyi geçinecek yeni bir Irak ortaya çıkacak. İşte Türkiye, bu sürece daha önemli bir şekilde katılma şansını kaybediyor'' dedi. 
     Marc Grossman, ''Türkiye, seçilmiş hükümeti, parlamentosu olan bir demokrasi. Uzun zamandır müttefikiz ve eminim ki güçlü ilişkiler sürecek. Ancak tezkere kabul edilseydi, mutlu olacaktık. Çünkü bunun, Türkiye'nin menfaatine olacağına inanıyorduk'' ifadelerini kullandı. 
     TBMM'nin kararının ABD'nin Irak'ta güç kullanıp kullanmama kararına etki yapmayacağını belirten Grossman, ''Avrupa Müttefik Kuvvetler Başkomutanı General James Jones'un da bugün dediği gibi Türkiye bizim için bir avantaj sağlar ancak kesinlikle Türkiyesiz de bunu yapabiliriz. Zaten çok sayıda başka ülke de bize desteğini veriyor'' diye konuştu. 
     Marc Grossman, TBMM'den geçen ilk tezkere çerçevesinde ABD'nin, olası savaşta İncirlik, Diyarbakır ve Batman hava üslerini kullanmayı bekleyip beklemediği sorusuna, ''Bizim alacağımız kararlar var. Türkler'in de alacağı kararlar var. Ortaya neyin çıkacağını göreceğiz'' dedi. 
     Dışişleri Bakan Yardımcısı Grossman, ABD'nin, Türkiye'nin Kuzey Irak'a tek yanlı bir kararla asker göndermesine karşı olduğunu da söyledi. Türkiye ile Iraklı Kürtler arasındaki gerginlikten kaygı duyduklarını ifade eden Grossman, ABD Başkanı George W. Bush'un özel temsilcisi Zalmay Halilzad'ın bölgede ilgili tarafları, karşıt saflarda yer almamaya ikna etmeye çalıştığını söyledi. 
     Grossman, ''Irak'taki bazı gruplar ile Türkiye çatışma içinde olurlarsa, bu yeni Irak için kötü olur'' dedi. Marc Grossman, TBMM'nin son kararıyla Irak lideri Saddam Hüseyin'e karşı yeni bir caydırıcılık imkanının ortadan kalktığını belirtirken, ''Saddam'a daha fazla uluslararası baskı gerekiyordu. TBMM'nin kararıyla, bu fırsat kaçtı'' dedi. 
     Türkiye'ye yardım paketinin Irak bağlantılı olarak hazırlandığını hatırlatan Grossman, bundan sonra gelişecek duruma göre, paketin ya iptal olacağını ya da yeniden gözden geçirilebileceğini söyledi. 
     Grossman, Türk halkına, hükümetine ve parlamentosuna ABD'nin mesajının ne olduğunu sorulması üzerine, ''Biz Türk demokrasisine saygı duyuyoruz. Bundan sonrası için ise daha yakın şekilde çalışmanın yolunu bulmayı umuyoruz'' dedi. 
     





</TEXT>
</DOC>
