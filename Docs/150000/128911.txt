<DOC>
<DOCNO> 128911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/son/sonspo01.html </URL>
<DATE> 2003/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da ikinci yarı hazırlıkları... 
</HEADLINE>
<TEXT>

     Birinci Süper Futbol Lig'in ikinci bölümü için çalışmalarını sürdüren Galatasaray'da, Brezilyalı futbolcu Pinto'nun İstanbul'a dönmediği bildirildi. 
     Kaleci Mondragon ile birlikte bugün dönmesi beklenen Brezilyalı futbolcunun İstanbul'a gelmediği öğrenildi. 
     Kulüp basınla ilişkiler sorumlusu Turgay Vardar, Pinto'yu bugün beklediklerini ifade ederek, ''Ancak henüz gelmedi. Kendisinden haber alamadık. Neden gelemediğini bilmiyoruz. Yarın gelebilir'' dedi. 
     Vardar, Pinto ile dönünce görüşeceklerini ve mazeretini öğreneceklerini söyledi. 
     
     İKİNCİ YARI HAZIRLIKLARI 

     Galatasaray, ligin ikinci bölüm hazırlıklarını bu akşam yaptığı idmanla sürdürdü. 
     Florya Metin Oktay Tesisleri'nde, teknik direktör Fatih Terim yönetiminde gerçekleştirilen ve yaklaşık 1 saat süren çalışmada futbolcular, yağmur altında 5'erli gruplar halinde koşu yaptılar. 
     Dubai'de dün gece yapılan Dünya Karması-Juventus maçında ikinci yarıda oynayan Bülent Korkmaz da akşam idmanında yer aldı. 
     Sarı-kırmızılılar, 10 günlük kamp için yarın İspanya'nın Marbella kentine gidecek. 
     





</TEXT>
</DOC>
