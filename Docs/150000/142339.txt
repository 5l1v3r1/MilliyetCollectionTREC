<DOC>
<DOCNO> 142339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/guncel/agun.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SDP’nin basın açıklaması, TKP eylemine takıldı 
</HEADLINE>
<TEXT>
İskenderun karıştı 
İskenderun Limanı’na gelen yaklaşık 100 TKP’li, parti bayrakları açıp savaş karşıtı slogan atınca, asker havaya 10 el uyarı ateşi açtı. 4 kişi gözaltında... 
     UFUK AKTUĞ DHA 

     ABD’nin Irak operasyonunda askeri yığınak için kullandığı en önemli noktalardan olan İskenderun Limanı’nda Türkiye Komünist Partisi’nin TKP düzenlediği eylemde olay çıktı. Türk askerlerinin havaya uyarı ateşi açtığı eylem sonucu dört kişi gözaltına alındı. SDP Genel Başkanı ve İnsan Hakları Derneği İHD eski Başkanı Akın Birdal’ın da aralarında bulunduğu yaklaşık 20 kişilik bir grup, ABD’nin Irak operasyonunu protesto için limanın B kapısına 600 metre uzaklıkta basın açıklaması yapmak için toplandı. Bu sırada otobüsle B kapısı önüne gelen yaklaşık 100 TKP’li, parti bayrakları açarak ve "Yankee defol", "ABD askeri olmayacağız" gibi sloganlar atarak içeri girmek istedi. 
     
     COPLA MÜDAHALE EDİLDİ 
     Bunun üzerine liman kapısında güvenlik önlemi alan Türk askeriyle çevre güvenliğinden sorumlu polisler gruba müdahale etti. Göstericilerin direnmesi üzerine Türk askerleri havaya 10 el uyarı ateşi açtı. Sesler yolun karşı tarafındaki Deniz İkmal Destek Komutanlığı’ndan da duyulunca limanda alarm verildi. Askerler, limana girerek ABD araçlarını kırmızı boyayla boyamak için direnen grubun üzerine silahlarını çevirerek geri çekilmelerini isterken, DEHAP’lı bir grup gelişmeleri izledi. Türk komutanın askerlerini geri çekmesi ve takviye edilen polisin coplarla müdahalesinin ardından Alper Dizdar, Necmettin Salaz, Hasan Topuz ve kimliği belirlenemeyen bir kişi daha gözaltına alındı. 
     
     ÖNLEMLER ARTIRILDI 
     Olay yerine gelen İskenderun Emniyet Müdürü Salih Gökalp’in konuşmasıyla göstericiler sakinleştirilirken, otobüslerle Hatay Emniyet Müdürlüğü’ne götürülen 96 kişinin kimlik tespiti yapıldı. Liman kapısına tesadüfen gelen ABD’li askerler, Türk subaylar tarafından uzaklaştırılırken, olaylardan sonra liman çevresinde güvenlik önlemleri üst düzeye çıkartıldı. Limana giriş yapan ABD’li bir komutan, alınan önlemler sayesinde eylemi görmezken, İskenderun 39. Mekanize Tugay Komutanı Tuğgeneral Celalettin Kalkan ile İskenderun Deniz Üs Komutanı Tuğamiral Yalçın Kavukçuoğlu da, B kapısına gelerek yetkililerden bilgi aldı. 
     

</TEXT>
</DOC>
