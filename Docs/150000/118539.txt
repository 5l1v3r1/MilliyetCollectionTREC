<DOC>
<DOCNO> 118539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/13/guncel/gun15.html </URL>
<DATE> 2002/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvar’ suçsuz çıktı 
</HEADLINE>
<TEXT>

Maçta çıkan olaylar yüzünden gözaltına alındığında kendisini duvara vurarak yaraladığı iddia edilen Deniz Yılmaz konuştu "Beni polisler bu hale getirdi" 
     ESKİŞEHİR DHA 

     Eskişehirspor - Güngörenspor maçının devre arasında çıkan olaylar sırasında gözaltına alınan, ancak akciğeri patlamış ve kaburgaları kırılmış halde hastaneye kaldırılan Eskişehirspor Taraftar Derneği Başkanı Deniz Yılmaz, yoğun bakımdan çıktı. İşkenceyle suçlanan polisin, "Kendisini duvara vura vura yaraladı" iddiasını yalanlayan Yılmaz, "Beni bu hale, karakolda döven polis getirdi" dedi. 
     
     Sağlık durumu iyi 
     Pazar günü çıkan olayların Çarşı karakolunda gözaltına alınan Yılmaz 32 , Osmangazi Üniversitesi Tıp Fakültesi’nde tedavi gördüğü yoğun bakımdan çıktı. Sağlık durumu iyiye giden, ancak kendisine ziyaretçi yasağı konulan evli ve bir çocuk babası Yılmaz, başından geçenleri şöyle anlattı 
     
     Minibüste dayak başladı 
     "Maçın devre arasında tribünde arbede oldu. Polisler bir taraftarı dövüyordu. Dernek başkanı olarak ayırmak isterken polisler bana saldırdı. Beni döverek stat dışına çıkardılar. Serdar Önder’i ve beni polis minibüsüne bindirip kolumuza kelepçe taktılar. Onlara kolumun acıdığını söyleyince, minibüs içinde bizi dövmeye başladılar. Karakola geldikten sonra beni tekrar stadyuma getirdiler. Kulüp başkanıyla görüşmek istedim. Başkana bize sahip çıkmasını söyledim ama polis beni yeniden karakola götürdü. Karakola girer girmez yere yatırıp dövdüler." 
     
     Kendisini duvara "hiç vurmadı" 
     Yılmaz’la birlikte gözaltına alınan ve cumhuriyet savcılığınca serbest bırakılan Serdar Önder de 23 , stadyumdan dövülerek çıkarıldıklarını doğrulayarak, şöyle konuştu "Nezarethaneyle tuvaletlerin arasındaki koridorda polisler üzerine çullandıkları Deniz’i yere yatırıp dövmeye başladı. Nezarethaneden hepsini gördüm. Deniz, 15 - 20 dakika acılar içinde kıvranarak yerde yattı. Polislerden feci dayak yedi." 
     
Çifte soruşturma      ANKARA Milliyet 

     İçişleri Bakanı Muzaffer Ecemiş, Deniz Yılmaz’a işkence yapıldığına yönelik iddiaların soruşturulması için bir mülkiye, bir de polis müfettişi görevlendirdi. İçişleri Bakanlığı’ndan yapılan açıklamada, dün basın yayın organlarında, gözaltına alınan Eskişehirspor Taraftar Derneği Başkanı Deniz Yılmaz’ın, karakolda kötü muameleye maruz kaldığına ilişkin iddiaların yer aldığı anımsatıldı. İçişleri Bakanlığı, geçen hafta Ankara’da YÖK’ü protesto ederken gözaltına alınan öğrencilerden Veli Kaya’yı bir depoya kapatarak döven polisleri açığa aldı. 
     



 GÜNCEL 














</TEXT>
</DOC>
