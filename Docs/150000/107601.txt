<DOC>
<DOCNO> 107601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/14/son/soneko06.html </URL>
<DATE> 2002/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı "Seçimlerin ertelenmesi ekonomik güveni sarsar" 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, seçimlerin ertelenmesinin ekonomideki istikrar arayışlarına, AB ile tam üyelik sürecine ve Parlamentonun saygınlığına zarar vereceğini söyledi. 
     Yıldırım, yaptığı yazılı açıklamada, seçim ertelenmesi tartışmalarının sık sık gündeme getirilmesinin de yanlış olduğunu ifade ederek, Parlamento tarafından bir erken seçim kararı alındığını ve siyasi partilerin adaylarını belirlediğini hatırlatarak, artık seçim sonuçlarından da korkulmaması gerektiğini ifade etti. 
     Demokrasilerde milli iradeye saygının esas olduğuna işaret eden Yıldırım, şunları kaydetti 
     ''Parlamento seçim kararı almışken, artık seçimin ertelenmesi yoluna gidilmesi, hatta bunun telaffuz bile edilmesi ülkeye, ekonomiye ve TBMM başta olmak üzere siyasetçilere ve partilere büyük zararlar verir. 
     Ekonomik krizden toplumun tüm kesimleri olumsuz etkilendi. Düzlüğe çıkabilmek için ülkenin siyasi istikrara ve yeni bir anlayışla yönetilmeye ihtiyacı bulunmaktadır. Hal böyleyken seçimin ertelenmesi siyasi istikrarsızlıkların pekişmesine, yeni yeni krizlerin ortaya çıkmasına, AB üyeliği fırsatının kaçırılmasına, kısacası ülkenin bir belirsizlik ve kaos ortamına sürüklenmesine neden olacak. Siyasi dalgalanmaların son günlerde döviz ve borsada yarattığı hareketlerin ekonomik maliyeti ise tüm topluma yeni yükler getirmektedir.'' Mehmet Yıldırım, seçimlerin sonuçlarından da korkulmaması gerektiğini ifade ederek, siyasetin seçim sonrasında bir istikrara kavuşmaması durumunda 6 ay sonra yeni bir seçim yapılabileceğini, Fransa, İtalya gibi ülkelerde bunun örneklerinin görülmekte olduğunu belirtti. 
     İTO Başkanı Mehmet Yıldırım, seçimleri takiben şayet Siyasi Partiler Kanunu, Seçim Kanunu gibi yasalarda gerekli değişiklikler yapılırsa müteakip seçimlerde istikrara ulaşılmasından endişe etmediklerini de bildirdi. 
     





</TEXT>
</DOC>
