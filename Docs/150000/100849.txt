<DOC>
<DOCNO> 100849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/09/ekonomi/aeko.html </URL>
<DATE> 2002/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İş güvencesi 7 ay sonra 
</HEADLINE>
<TEXT>

İşçi kesiminin yılbaşında, işverenlerin de bir yıl sonra uygulanmasını istediği İş Güvencesi Kanunu, İş Kanunu’ndaki değişikliklerle birlikte uygulanacak şekilde 15 Mart’ta yürürlüğe girecek 
     ANKARA Milliyet 

     Çalışma ve Sosyal Güvenlik Bakanı Nejat Arseven ile sendika yöneticileri, iş güvencesi yasa tasarısının yürürlük tarihinin 15 Mart 2003 olarak belirlenmesi konusunda anlaşmaya vardı. 
     İşveren kesiminin İş Kanunu’ndaki değişiklik ile birlikte çıkmasını istedikleri için karşı çıktıkları iş güvencesi yasa tasarısına DSP, MHP ve SP’nin destek olması, TBMM’nin Genel Kurulu’nda bu tasarının görüşülmesi sırasında çoğunluğun sağlanmasını sıkıntıya sokunca, taraflar arasında uzlaşma arayışları başladı. 
     
     Ecevit de devreye girdi 
     Yaşar Okuyan’ın istifa etmesi üzerine Çalışma ve Sosyal Güvenlik Bakanı olan Arseven, dün TBMM kulisinde Türk - İş Başkanı Bayram Meral ve Hak - İş Başkanı Salim Uslu ile biraraya gelerek yasanın yürürlük tarihinin, İş Kanunu değişikliğinin de çıkabileceği ve iki yasanın birlikte yürürlüğe gireceği bir tarihe ertelenmesini istedi. Bu uzlaşma arayışının sonucunda taraflar yasanın 15 Mart 2003’de yürürlüğe girmesi konusunda anlaştı. 
     Alınan bilgiye göre, işveren tarafı yürürlük tarihinin bir yıl ertelenmesini isterken, işçi kesimi, yürürlük tarihinin 1 Ocak 2003 olarak belirlenmesini uygun buldu. Başbakan Bülent Ecevit’ten de yasanın 1 Şubat’da yürürlüğe girmesi önerisi geldi. Meral ve Uslu, işverenin önerisini kabul etmeyeceklerini söyleyince ve Ecevit’in önerdiği tarih de erken bulununca Bakan Arseven, yürürlük tarihinin 15 Mart 2003 olmasını gündeme getirdi. Bu öneriyi, Meral ve Uslu olumlu karşıladıklarını söyledi. 
     
     Uzlaşma fotoğrafı 
     Tarih konusunda uzlaşmaya varılınca TBMM’de sendika başkanları, DSP Grup Başkanvekili Emrehan Halıcı, MHP Grup Başkanvekili İsmail Köse, TBMM Sağlık, Aile, Çalışma ve Sosyal İşler Komisyonu Başkanı Ertuğrul Kumcuoğlu ile ortak bir basın toplantısı düzenleyen Arseven, yürürlük ve yürütme maddeleri üzerinde önerge verilememesi nedeniyle tüm maddelerinin görüşmeleri tamamlandığında kısa bir ara verilerek tasarının komisyona geri çekileceğini ve yürürlük maddesinin değiştireleceğini, bu düzenlemeden sonra Genel Kurul’a indirilip görüşmelerin tamamlanacağını söyledi. 
     Türk - İş Başkanı Bayram Meral de, "Biz çoğulculuktan yanayız. Parlamenterlerin bir sıkıntısı vardı. Bu sıkıntının giderilmesi bizi memnun ediyor" dedi. 
     
10 SORU 10 CEVAP İşten çıkarmada haklı neden zorunlu      1 - Yasa ne getiriyor 
     Neden gösterilmeden işçi çıkartılmayacak. İşten çıkartmanın haklı nedene dayandığının ispat yükümlülüğü işverene ait olacak. Ekonomik kriz nedeniyle işyeri kapanması, küçülmesi veya taşınması haklı neden sayılacak. 
     
     2- İşten çıkartmada neler haklı neden olacak 
     İşçinin yeterliliğinden veya davranışlarından veya işletmenin, işyerinin yeri ve işin gereğinden kaynaklanan geçerli bir neden bildirilmesi gerekiyor. Ortalama olarak benzer bir işi görenlerden daha az verimli çalışma, işe yatkın olmama, sık sık işe geç gelmek gibi işçinin davranışından doğan haklı neden sayılabilecek. 
     
     3 - İşten çıkarmada geçerli sayılmayan nedenler neler 
     Sendika üyeliği ve sendikal faaliyetlere katılmak. İşyerinde sendika temsilciliği veya işçi temsilciliği yapmak. İşveren aleyhine idari veya adli makamlara başvurmak veya bu konuda başlatılmış sürece katılmak. Irk, renk, cinsiyet, medeni hal, aile yükümlülükleri, hamilelik, din, siyasi görüş, etnik veya sosyal köken. 
     
     4 - İşten çıkarma geçerli nedene dayanmıyorsa ne olacak 
     İşçiler mahkemeye başvurabilecek. Mahkemenin işe iade kararı aldığı işçi işe başlatılacak. Aksi halde işçiye bir yıllık ücreti tutarında tazminat ödenecek. 
     
     5- Geçersiz nedenden işten çıkartmada işverenin yükümlülükleri neler 
     Mahkeme işe iade kararı verirse işçi bir ay içinde işe başlatılacak, başlatmazsa işçinin en az altı ay, en çok bir yıllık ücreti tutarında olmak üzere mahkemenin belirleyeceği bir tutarda tazminat ödeyecek. İşçi, ayrıca, mahkeme kararının kesinleşmesine kadar çalıştırılmadığı sürenin en çok dört aya kadar olan kısmı için ücret ve diğer haklarını alabilecek. 
     
     6- İşçi işten çıkartmaya karşı nereye itiraz edecek 
     İşçi fesih bildiriminin bildiriminin tebliğ tarihinden itibaren bir ay içinde iş mahkemesine dava açacak. Mahkemenin kararına karşı Yargıtay’a başvurabilecek. Toplu sözleşme hükümü ya da işçi ve işverenin anlaşması halinde uyuşmazlık özel mahkeme de götürülebilecek. 
     
     7 - Tasarı sadece 1475 sayılı İş Kanunu’na tabi çalışanları mı kapsıyor 
     Yasada tarım ve orman işyerlerinde çalışanlar da 1475 sayılı İş Kanunu’na alınarak yasal güvenceye kavuşturuluyor. 
     
     8- İş güvencesi hangi işyerlerinde uygulanacak 
     10 veya daha fazla işçi çalıştıran işyerlerinde en az altı aylık kıdemi olan ve işletmenin bütününü sevk ve idare eden işveren vekili niteliğinde olmayan işçiler için uygulanacak. 
     
     9- İşten çıkartmada nasıl bildirim yapılacak 
     İşveren fesih bildirimini yazılı yapmak, nedeni kesin bir şekilde belirtmek zorunda. İşten çıkartma işçiden kaynaklanan bir nedene dayanıyorsa, önce işçiye kendini iddialara karşı savunma fırsatı verilecek. 
     
     10- Bildirimsiz fesih hakkı kalkıyor mu 
     İş Kanunu’nun 13’üncü maddesine göre işveren bildirim önellerine uymak 
     koşuluyla süresi belirsiz hizmet sözleşmesini sebep göstermeden feshedebiliyor. Yasadaki düzenlemeyle işverene fesih sebebini bildirme ve bu sebebin geçerli sebep olduğunu ispatlama yükümlülüğü getiriliyor. 
     



 EKONOMİ 
















</TEXT>
</DOC>
