<DOC>
<DOCNO> 115785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/son/soneko10.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya ile serbest ticaret anlaşması... 
</HEADLINE>
<TEXT>

     Doğu Karadeniz İhracatçılar Birliği DKİB Yönetim Kurulu Başkanı Ahmet Hamdi Gürdoğan, Rusya ile gümrük vergilerinin düşürülmesi ve tarife dışı engellerin ortadan kaldırılmasını sağlayan bir serbest ticaret anlaşmasının imzalanması gerektiğini söyledi. 
     Gürdoğan, A.A muhabirine yaptığı açıklamada, Rusya Federasyonu'nun Türkiye ve Doğu Karadeniz için önemli potansiyel pazarlardan biri olduğunu ifade ederek, ''Rusya, ülkemiz ihracatı içinde en çok ihracat yapılan ülkeler sıralamasında 6. sırada ve toplam ihracatımız içinde yüzde 3'lük paya sahiptir'' dedi. 
     İhracatın Rusya Federasyonu pazarlarından yeteri kadar pay alamamasının en önemli nedeninin, bu ülkenin Türkiye'ye uyguladığı gümrük vergilerinin yüksekliği ile dış ticarette karşılaşılan tarife dışı engeller olduğunu da vurgulayan Gürdoğan, şöyle devam etti 
     ''Bölgemiz ithalatçılarının Rusya Federasyonu'ndan en çok ithalatını yaptıkları kömür, kereste, deri ve hurda gibi mamüllere sıfır gümrük vergisi uygulamamıza rağmen, Rusya bu ürünlerden ihracat vergisi almakta, bunun yanında ülkemizden ithal ettiği ürünlere gümrük vergisi uygulamayarak yüzde 20 KDV'nin yanında ürün grubuna yönelik yüzde 10-30 arasında değişen oranda gümrük vergisi tahsil edilmekte ve ayrıca çeşitli tarife dışı engeller uygulamaktadır. Bu nedenle Rusya ile önemli büyüklüğe ulaşan ve ülkemiz aleyhinde seyir izleyen dış ticaretin, arzu edilen dengeye oturtulması gerekir.'' AB ülkelerinin Rusya ile Serbest Ticaret Anlaşması imzaladığını da kaydeden Gürdoğan, şunları söyledi 
     ''Türkiye'ye sıra geldiğinde böyle bir anlaşmanın yapılmasına karşı çıkıyorlar. Bizim, Rusya ile gümrük vergilerinin düşürülmesi ve tarife dışı engellerin ortadan kaldırılmasını sağlayan bir serbest ticaret anlaşmasını imzalanmamız gerekir. Bu anlaşmanın da ilerki aşamalarda ilimize olan coğrafi yakınlıkları nedeniyle çok önemli potansiyel pazarlarımız olan Azerbaycan, Gürcistan ve İran gibi ülkelerle de yapılması sağlanmalıdır.'' 
     





</TEXT>
</DOC>
