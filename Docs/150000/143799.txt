<DOC>
<DOCNO> 143799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/20/yasam/yas05.html </URL>
<DATE> 2003/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar haberleri intihara sürüklüyor 
</HEADLINE>
<TEXT>

ABD’li araştırmacı Dr. Simon Stack, "intihar haberleri insanları özendiriyor" dedi ve ekledi "İntiharları önlemede en iyi çözüm, medyadaki bu haberlerin sayısını azaltmak"... Böylece, 2002 Mayısı’ndan beri uyguladığımız, intihar girişimlerine ilişkin haberleri vermeme kararının ne kadar isabetli olduğu, bir kez daha kanıtlanmış oldu 
     DIŞ HABERLER SERVİSİ 

     Gazeteler çok etkili 
     MEDYANIN intihar vakaları üzerindeki etkisiyle ilgili olarak yayımlanmış 42 ayrı raporu analiz eden Detroit’teki Wayne Eyalet Üniversitesi Kriminal Adalet bölümü uzmanlarından Dr. Simon Stack, özellikle gazetelerin bu konuda çok etkili olduğunu söyledi. Uydurma intihar haberlerinin bile özendirici olabildiğini belirten Stack, Marilyn Monroe’nun intiharından sonraki bir ay içinde ABD genelinde intihar vakalarının yüzde 12 arttığını bildirdi. 
     
     Özdeşleşme sonucu 
     DİĞER çalışmalarda ise medyada geniş yer bulan intihar haberlerinin, intihar oranını yüzde 2.5 artırdığı ortaya çıktı. Bu tür durumların, intihara eğilimli kişileri, "Monroe gibi ünlü ve zengin biri yaşamaya katlanamıyorsa, ben neden dayanayım ki " diye düşünmeye ittiğini belirten Stack, özdeşleşme sonucu gerçekleşen intiharları önlemede en önemli etkenin, medyadaki bu haberlerin sayısını azaltmak olduğunu söyledi. 
     



 YAŞAM 




















</TEXT>
</DOC>
