<DOC>
<DOCNO> 129157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/sontur36.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken'e yeniden yargılanma yolu kapandı 
</HEADLINE>
<TEXT>

     İstanbul 1. Ağır Ceza Mahkemesi, "Susurluk Davası" kapsamında 6 yıl ağır hapis cezasına çarptırılan Korkut Eken'in avukatının yeniden yargılama isteminin reddine ilişkin İstanbul 7. Ağır Ceza Mahkemesi'nin verdiği karara yapılan itirazı reddetti. 
     Bazı emekli generallerin Korkut Eken hakkında gazetelerde yer alan açıklamaları üzerine harekete geçen Eken'in avukatı Armağan Güner, İstanbul 7. Ağır Ceza Mahkemesi'ne "iade-i muhakeme" talebinde bulunmuştu. 
     Talebi karara bağlayan İstanbul 7. Ağır Ceza Mahkemesi, "asker kökenli tanıkların ifadelerinin şahsi kanaatlerini içerdiği, diğer tanıkların ifadelerinin ise yeni delil niteliğinde olmayıp hükme etkisinin bulunmadığını" kaydetmişti. 
     Mahkeme, CMUK'un 338. maddesine göre, "iade-i muhakeme" isteminin esassız olması nedeniyle reddini kararlaştırmıştı. 
     Eken'in avukatı Güner ise bu karara bir üst mahkeme olan İstanbul 1. Ağır Ceza Mahkemesi'nde itiraz etmişti. 
     





</TEXT>
</DOC>
