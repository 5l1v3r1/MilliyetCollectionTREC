<DOC>
<DOCNO> 102411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sonspo04.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da üç sakat... 
</HEADLINE>
<TEXT>

     Denizlispor'u deplasmanda 3-1 yenerek, ligin 2. haftasını da 3 puanla kapatan Galatasaray, bu maçta 3 de sakat verdi. 
     Sarı-kırmızılı takımın bu sabah yaptığı idmana katılamayan Hasan, Vedat ve Ergün'ün sakatlıklarının bulunduğu ve bu oyuncuların durumlarının, yapılacak kontroller sonucunda netlik kazanacağı bildirildi. 
     Dünkü maçta sağ dizine darbe alan Hasan'ın bu sabah MR'ı çekilirken, ayağına darbe alan Vedat'ın da sintigrafisinin çekileceği ifade edildi. Bu maçta oynamasına son anda karar verilen Ergün'ün de sakatlığı bulunan ayağındaki ağrıların sürdüğü kaydedildi. 
     Bu arada idmana, uzun süredir sakat olan kaptan Bülent Korkmaz da katılmadı. 
     
     DURMAK YOK 

     Sezonun ilk 2 haftasını 6 puanla kapatan Galatasaray, Denizlispor ile dün gece yaptığı maçın ardından, gelecek hafta Bursaspor ile yapacağı karşılaşmanın hazırlıklarına ara vermeden başladı. 
     Sarı-kırmızılılar, Florya Metin Oktay Tesisleri'nde, hastalığını tam olarak atlatamayan teknik direktör Fatih Terim yönetiminde bu sabah yaklaşık 1.5 saat süren bir idman yaptı. 
     Antrenmanda, dünkü maçta oynayan futbolculardan Sarr, Felipe, Batista, Ümit Karan, Mondragon, Ümit Davala, Arif ve Cihan, oldukça neşeli geçen ayak tenisi maçı yapıp, idmanı tamamladı. Bu futbolculardan Arif, daha sonra dar alanda yapılan çift kale maçta da oynadı. 
     Galatasaraylı futbolcular, yarını izin yaparak geçirecek. 
     Öte yandan Ergün'ün oğlu Berke, antrenman öncesinde teknik direktör Terim'den, çalışmaların aşağı sahada yapılmasını istedi. Terim'in bir süre ilgi gösterdiği minik Berke, ''Aşağıdaki saha daha güzel, neden orada oynamıyorsunuz '' dedi. Terim ise Berke'ye gülerek, ''Bekle, 15 gün sonra aşağı sahada çalışacağız'' diye yanıt verdi. 
     
     ANTRENÖRLER TAKİPTE 

     Galatasaray'ın yardımcı antrenörleri, ligde gelecek haftalarda kaşılaşacakları rakiplerini gözlem altına aldı. 
     Antrenör Ahmet Ceyhan'ın, Malatyaspor ile Gaziantepspor arasında bugün yapılacak maçı, Müfit Erkasap'ın da Adanaspor ile Diyarbakırspor arasındaki yarınki maçı izleyecekleri öğrenildi. 
     
     DURO'YA MİLLİ GÖREV 

     Galatasaray'da hala lisansı çıkartılmayan Arnavut futbolcu Klodian Duro, ülkesinin milli takım aday kadrosuna çağrıldı. 
     Duro, Arnavutluk'un, İtalya'nın Brescia takımıyla yapacağı özel maç için yarın ülkesine gidecek. 
     





</TEXT>
</DOC>
