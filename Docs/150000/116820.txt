<DOC>
<DOCNO> 116820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/guncel/gun06.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalelerinde vuruldular 
</HEADLINE>
<TEXT>

Liderler, seçim bölgelerinde sürprizle karşılaştı. AKP, Recai Kutan’ın seçim bölgesi Malatya’da SP’ye fark attı. Konya’da oy isteyen Erbakan, hayal kırıklığı yaşadı 
     HABER MERKEZİ 

     AKP, diğer partilerin liderlerine, aday oldukları ya da partilerinin kalesi olarak bilinen bölgelerde de büyük fark attı. SP Genel Başkanı Recai Kutan ile eski RP Genel Başkanı ve Milli Görüş lideri Necmettin Erbakan, seçim bölgelerinde AKP şokunu yakından yaşayan liderler oldu. 
     Sandıkların açılmasının hemen ardından alınan ilk sonuçlara göre AKP, Kutan’ın seçim bölgesi Malatya’da yüzde 43.6 oy aldı. SP’nin oy oranı yüzde 3.2’de kalırken, CHP yüzde 17.9’la ikinci parti oldu. Milli Görüş’ün kalesi Konya ise, bağımsız adaylık başvurusu reddedilince SP adına oy isteyen Erbakan’a büyük hayal kırıklığı yaşattı. İlk sandıkların açılmasıyla AKP’nin oy oranı yüzde 60’a kadar çıkarken, SP’nin oy oranı sadece yüzde 6.06 oldu. MHP de yüzde 9.18’le Konya’da ikinci sırayı aldı. 
     ANAP Genel Başkanı Mesut Yılmaz, baba ocağı Rize Çayeli’ne bağlı Çataldere köyünde oyların tamamına yakınını alırken, il genelindeki oyların hemen hemen yarısını AKP kazandı. AKP’nin Rize’deki oy oranı yüzde 41.5, ANAP’ınki ise yüzde 26.8 çıktı. 
     
     İslamköy AKP dedi 
     Süleyman Demirel’in doğum yeri olan Isparta’nın İslamköy beldesinde de DYP birinciliği kıl payı AKP’ye kaptırdı. İslamköy’de geçerli sayılan 4266 oyun dağılımı şöyle oldu 
     AKP 1636, DYP 1606, MHP 384, CHP 227, GP 115, BTP 64, ANAP 59, SP 45, DEHAP 35, BBP 19, YTP 18, DSP 14, İP 12, TKP 8, YP 7, MP 7, LDP 7, ÖDP 3. 
     
     Muğlalı CHP’yi seçti 
     Tansu Çiller’in aday olduğu "baba ocağı" Muğla’da ise ilk sandıklarda CHP yüzde 30.5’le birinciliği aldı. DYP yüzde 18.6, AKP yüzde 13.5 oyla ikinci ve üçüncü sıralara yerleşti. 
     



 GÜNCEL 
















</TEXT>
</DOC>
