<DOC>
<DOCNO> 117624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sonspo23.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de 2. hafta mücadelesine 10 maçla devam edildi... 
</HEADLINE>
<TEXT>

     ABD Profesyonel Basketbol Ligi'nde NBA , 2. hafta mücadelesine, bu sabaha karşı yapılan 10 maçla devam edildi. 
     Takımı Sacramento Kings'in önceki günkü maçında, gıda zehirlenmesi nedeniyle oynayamayan Hidayet Türkoğlu, Kings'in deplasmanda New York Knicks'e yenildiği maçta da yalnızca 11 dakika oynadı ve maçı 2 sayıyla tamamladı. 
     6. maçında 3. yenilgisini alarak Pasifik Grubu'nda 2. sıraya inen Kings'de Chris Webber, 22 sayı ve 11 ribaunt, Yugoslav forvet Predrag Stojakoviç, 19 sayı ve 5 ribaunt, Bobby Jackson da 16 sayılık performanslarına karşın yenilgiyi önleyemezken, ilk galibiyetini alan evsahibi ekipte ise Allan Houston, 21 sayı, 7 ribaunt ve 4 asist, Lee Nailon 20 sayı, Shandon Anderson da 15 sayı ve 7 ribauntluk performanslarıyla takımlarını galibiyete taşıdılar. 
     Merkez Grubu lideri Detroit Pistons ise deplasmanda güçlü rakibi Utah Jazz'ı farklı skorla yenerek 5. maçında 4. galibiyetini elde etti. 
     Pistons'da Mehmet Okur, ilk kez 16 dakika sahada kalıp 5 sayıyla oynadı. Okur, 2 sayılık atışlarda 5'de 2, 3 sayılık atışlarda 2'de 0 ve serbest atışlarda da 2'de 1 isabet kaydetti. Okur ayrıca, 2'si hücum, 2'si de savunma olmak üzere 4 ribaunt aldı. Konuk ekibi bu maçta galibiyete taşıyan isimler olarak 28 sayı, 4 ribaunt ve 5 asistle Richard Hamilton, 16 sayıyla da Clifford Robinson göze çarptı. 
     Evsahibi ekipte ise Rus forvet Andrei Kirilenko 17 sayı ve 8 ribaunt, Scott Padgett de 15 sayı ve 11 ribauntla oynadılar. 
     Ligin yenilgisiz tek ekibi olarak kalan Ortabatı Grubu lideri Dallas Mavericks de Alman oyuncusu Dirk Nowitzki'nin 28 sayı, 13 ribaunt ve 3 blok, Michael Finley'in de 22 sayı, 6 ribaunt ve 5 asistiyle Toronto Raptors'ı deplasmanda yenerek 4. maçını da galibiyetle kapattı. 
     NBA'de, günün maçlarında alınan sonuçlar şöyle 
Toronto Raptors-DallasMavericks 92-106 
Washington Wizards-Cleveland Cavaliers 107-100 
New York Knicks-Sacramento Kings 95-88 
Philadelphia 76'ers-Los Angeles Clippers 101-99 uzatmada 
Chicago Bulls-Boston Celtics 69-91 
New Orleans Hornets-Seattle Supersonics 86-84 
Phoenix Suns-Atlanta Hawks 93-88 
Utah Jazz-Detroit Pistons 78-80 
Milwaukee Bucks-New Jersey Nets 99-93 
Portland Trail Blazers-Memphis Grizzlies 94-88 
     





</TEXT>
</DOC>
