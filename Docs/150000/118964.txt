<DOC>
<DOCNO> 118964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/guncel/gun12.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıklığa gelmeyen polise suç duyurusu 
</HEADLINE>
<TEXT>

Tanık polisler davaya gelmediği için, 15 aydır süren dava yine ertelendi. Polisler hakkında suç duyurusu yapıldı 
     BERİL ÖZCAN İstanbul 

     Yasadışı DHKP - C örgütü üyelerinin yargılandığı dava, tanık olarak dinlenmesi gereken 10 polis mahkemeye gelmediği için dördüncü kez ertelendi. Mahkeme, çağrıldıkları halde duruşmalara gelmeyen tanıklar hakkında suç duyurusunda bulundu. İstanbul 6 No’lu DGM’deki duruşmaya, 15 yıla kadar ağır hapis istemiyle tutuklu yargılanan Mustafa Çapardaş ile Faruk Kadıoğlu katıldı. DHKP - C’nin Avcılar, İkitelli ve Esenyurt sorumlusu olduğu iddia edilen Kadıoğlu, "Niye burada olduğumu bile bilmiyorum. 15 aydır boşu boşuna cezaevinde yatıyorum. Tanıklar gelmiyorsa dinlenmesinden vazgeçilsin. Mağduriyetimiz artıyor" dedi. 
     Sanık avukatı Ali Rıza Dizdar ise "Ben gözaltına alınan holiganların dosyasına da bakıyorum. Onların dosyasında bile kesici alet, döner bıçakları, sopalar, yumurtalar, iskemleler, her türlü suç aleti var ama burada hiçbiri yok. Tanıkların dinlenmesinden vazgeçilmesini ve sanıkların tahliyelerini talep ediyorum" diye konuştu. Tahliye taleplerini reddeden mahkeme, gelmeyen tanıklar hakkında suç duyurusunda bulunulmasına karar verdi. 
     



 GÜNCEL 















</TEXT>
</DOC>
