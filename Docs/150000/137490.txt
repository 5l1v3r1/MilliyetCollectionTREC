<DOC>
<DOCNO> 137490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/18/son/sondun14.html </URL>
<DATE> 2003/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Savaşı planlayanlar riskleri konuşuyor" 
</HEADLINE>
<TEXT>

     ABD'de yayımlanan New York Times gazetesi, savaşı planlayanların risklerini konuşmaya başladıklarını yazdı. 
     Gazete, Amerikan yönetiminin üst düzey yetkililerinin, Irak'a saldırı sırasında ve sonra ''nelerin yanlış gidebileceğini'' ilk kez açıkça tartışmaya başladıklarını kaydetti. 
     ABD Savunma Bakanı Donald Rumsfeld'in, bir ''risk listesi'' hazırladığını belirten gazete, Rumsfeld'in, listeyi üst düzey askeri komutanların önerileri ve kendi fikirleriyle daima güncellediğini ve ABD Başkanı George Bush ile görüştüğünü bildirdi. 
     Rumsfeld, gazeteye yaptığı açıklamada, bu listeye Irak lideri Saddam Hüseyin'in ''halkına karşı kitle imha silahı kullanması ve bu suçu ABD'nin üzerine atması'' endişesinin dahil olduğunu söyledi. 
     Donald Rumsfeld ayrıca, ''Saddam'ın, Kuveyt'teki petrol yataklarına yaptığı gibi kendi petrol yataklarını imha edebileceği'' riskinin bulunduğunu belirtti. 
     New York Times'in haberine göre, Rumsfeld'in listesinde, ''Saddam'ın, silahlarını camilerde, hastanelerde ya da kültür merkezlerinde saklayabileceği ve vatandaşlarını ya da yakaladığı yabancı gazetecileri canlı kalkan olarak kullanabileceği'' uyarısının bulunduğunu da yazdı. 
     Bazı komşu ülkelerin saldırıya uğraması, bu ülkelere karşı ya da Irak'ın içinde ve dışındaki Amerikan birliklerine karşı kitle imha silahları kullanılması gibi risklerin de listede bulunduğu belirtildi. 
     





</TEXT>
</DOC>
