<DOC>
<DOCNO> 139502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sontur01.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Canlı kalkanlar gittiler, geri geldiler" 
</HEADLINE>
<TEXT>

     AK Parti Genel Başkanı Erdoğan, IKDP lideri Mesut Barzani'nin Türkiye ile ilgili açıklamalarının çok çirkin olduğunu belirterek, ''yanlış hedef seçti'' dedi. 
     Erdoğan, Kanal D'de Fatih Altaylı'nın hazırlayıp sunduğu Teke Tek programına katılarak gündemdeki soruları yanıtladı. 
     ''Türkiye, ABD ile işbirliği yapmazsa ABD desteğinde bir Kürt devletinin kurulması söz konusu olabilir mi'' sorusu üzerine Erdoğan, ''Olabilir tabii'' dedi. 
     Canlı kalkanlar konusunda da Erdoğan, ''Canlı kalkanlar gittiler, geri geldiler. Niye geldiniz Programımız bu kadardı dediler'' dedi. 
     ''Amerika'nın Kürt kartını fazla oynamasından rahatsız oldunuz mu'' sorusuna ise Erdoğan, ''Oradaki kaygımız yapılanmadan ötürü. Çeşitli siyasal yapılanmalar olması suretiyle bunun doğuracağı yanlışlıklar. Flu bir yapı var. Bunun ortadan kalkması lazım. Kalkması için sizin orada olmanız lazım. Olmadığınız sürece tehdit unsuru olarak kullanılabilir'' yanıtını verdi. 
     ABD'nin verdiği sözleri tutmaması ihtimaline karşılık Türkiye'nin elinde bir koz olup olmadığına ilişkin soruya Erdoğan, konuların peyderpey belli bir sözleşmeye bağlandığını, bunların birer belge olduğunu, Amerikan başkanının da kendisine yakışanı yapacağına inandıklarını söyledi. 
     Amerikan askerlerinin Türkiye'den ayrılma sürecine ilişkin soru üzerine Erdoğan, harekat bittikten sonra belli bir düzeni kurduklarında Türkiye'den ayrılacaklarına inandığını, aksi takdirde bu işin hukukunun çalıştırılacağını kaydetti. 
     Erdoğan intihar komandosu gibi hareket etmenin anlamının olmadığını da söyledi. 
     Erdoğan bir başka soru üzerine, Başbakan ve genel başkan olarak 72 milyonun sorumluluğunu taşıdıklarını ifade ederek, ''Bekara karı boşamak kolay. Yarın ne olacak düşünmek zorundayız. Duygusallığı ön plana çıkarmamalıyız'' diye konuştu. 
     
     ''GENELKURMAY BAŞKANLIĞI İLE GÖRÜŞ AYRILIĞI YOK'' 

     Erdoğan, Genelkurmay Başkanlığı ile hükümet arasında görüş ayrılığı olmadığını, her şeyin bütünlük içinde yürütüldüğünü, Başbakan'ın da Genelkurmay Başkanı ile sık sık görüştüğünü söyledi. 
     Erdoğan, bir başka soru üzerine TBMM'nin alacağı kararın meşruiyet içereceğini, kararın da bir savaş kararı olmadığını belirtti. 
     İnternette Kürdistan haritası yayınlanması hatırlatılması ve Türkiye ile ilgili açıklamalarına ilişkin olarak, ''Bu güç nereden geliyor'' diye sorulması üzerine Erdoğan, ''Barzani'nin açıklaması çok çirkin. Yanlış hedef seçti. Türkiye ile böyle bir şeyin içine girmesi çok yanlış'' dedi. 
     Erdoğan, ''ABD'den güvence almış olabilirler mi'' sorusuna, ''Bilmiyorum. Siyasette kavgacı anlayışın içinde olmak hiçbir zaman bir ülkeye fayda getirmez. Bir devlet deneyiminden gelmeyen bir yapının bu tür ifadeleri kullanması çok daha tehlikeli yanlış bir şey. Zaman içinde gördükleri olaylar onları değiştirecektir'' yanıtını verdi. 
     ABD medyasındaki Türkiye aleyhine olumsuz yayınların hatırlatılarak, ''Türkiye bu tavrı niçin engellemiyor'' sorusu üzerine Erdoğan, bu konuda çalışmalar yaptıklarını, Amerikan medyasında kendi konuşmalarının yayınlanmadığını söyledi. Erdoğan, ''Bunların hepsi psikolojik baskı çalışmasıydı. Bu yanlışlarla onlar bir yerde kredi kaybediyor'' dedi. 
     ''Aralık ayında Kopenhag'da AB Türkiye'ye farklı davransaydı, Türkiye'nin ABD karşısındaki tavrı farklı olabilir miydi'' sorusuna Erdoğan, ''Müzakere süreciyle ilgili bir tarih verilseydi Almanya, Fransa'nın Türkiye'ye yaklaşımı farklı olacaktı. Türkiye'de duruşunu farklı ortaya koyabilirdi'' yanıtını verdi. 
     
     MUSUL-KERKÜK 

     ''Türkiye Musul, Kerkük'ten pay alabilir mi'' sorusuna ise Erdoğan, ''Gündemimizde şu an bu tür konular yok. Kuzey Irak'a 20 kilometre kadar girmek o civardaki güvenliği sağlamak düşüncemiz. Daha ötesine gitmek gibi bir hedef şu an söz konusu değil'' dedi. 
     ''Muhalefette olsanız tezkereye ne oy verirdiniz'' sorusu üzerine Erdoğan, ''Afganistan olayında yaşadık. Türkiye'nin oraya barıştan yana güç göndermesini istedik. Şu anda aynı şeyi düşünüyorum'' diye konuştu. 
     





</TEXT>
</DOC>
