<DOC>
<DOCNO> 119865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/20/guncel/gunson.html </URL>
<DATE> 2002/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu.. 
</HEADLINE>
<TEXT>

Ay tutulmasını bugün Türkiye de görecek      Türkiye’den de izlenebilecek Ay tutulması bugün gerçekleşecek. Ay tutulması 4 saat 29 dakika sürecek. Ay, saat 01.32’de yarıgölge konisine girecek ve 03.46’de tutulma ortası gerçekleşecek. Ay, 06.01’de ise yarıgölge konisinden ayrılacak. Ay tutulmasının tamamı Türkiye’den de izlenebilecek. Ay tutulması sırasında, Ay, Dünya’nın yarıgölgesinden geçeceği için biraz daha sönük görünecek. 
     
Sahurda meteor yağmuru izlendi      Meteor yağmurunu görmek isteyen meraklılar sahur sonrası Konya’nın yüksek yerlerine çıkıp gökyüzündeki hareketliliği izledi. Konya - Antalya yolu üzerindeki Akyokuş mevkiine giden çok sayıda Konyalı, "Umduğumuz gibi olmadı. Tek tük kaymalar gördük. Daha farklı bir şey bekliyorduk" diyerek hayal kırıklığı yaşadıklarını dile getirdi. 
     
Hasarlı üstgeçit üç yıldır onarım bekliyor      Marmara depreminde hasar gören birçok binanın onarım beklediği Kocaeli’nde D100 karayolu üzerindeki hasarlı üstgeçide, aradan geçen üç yılı aşkın süreye rağmen kimse dokunmadı. Ortasında yaklaşık 20 santimlik çatlak bulunan üstgeçit, vatandaşlara da korkulu anlar yaşatıyor. D - 100 karayolu üzerindeki üstgeçit, her gün yüzlerce vatandaş kullanmasına rağmen bir türlü onarılmadı. 
     
Almanya bir suçluyu daha iade ediyor      Almanya, Doç. Dr. Bedrettin Cömert’in katil zanlısı Rıfat Yıldırım’dan sonra Cesur Özbay’ı da iade edeceğini bildirdi. TBMM’de idamın kaldırılmasının ardından Almanya, ÜGD üyesi Rıfat Yıldırım’ı iade ederek ilk kez siyasi bir suçluyu Türkiye’ye göndermişti. Almanya bu kez de Ankaralı çete lideri Kasım Gençyılmaz’ın adamı Cesur Özbay’ı iade edeceğini Ankara’ya iletti. 
     
Şöhret Sandalı’na yine alıcı çıkmadı      Televizyon için çekilen, başrollerini Ediz Hun ile Ajda Pekkan’ın paylaştıkları "Şöhret Sandalı" adlı filmin icra yolu ile ikinci satışında da alıcı çıkmadı. Oya Demirtok tarafından geçen yıl 70 bin dolara çekilen, ancak Demirtok borçlarını ödeyemediği için haciz konularak yediemine teslim edilen film, ikinci satışta değeri 50 milyar liraya inmesine rağmen yine alıcı bulamadı. 
     
Zonguldak’ta bir gün fazla oruç tutulacak      Zonguldak’ta ramazan topunu ileri giden saatine bakarak atan itfaiye eri Hayrettin Candar’a uyanlar, zamanından üç dakika önce oruç açtı. Zonguldak Müftüsü İlhami Kemaloğlu, oruçlarını erken açanların ramazan ayının ardından bir gün kaza orucu tutması gerektiğini açıkladı. Erken patlatılan iftar topu camilerde akşam ezanını okuyan müezzinleri de şaşırttı. 
     
Basketbolda rekora doymayan takım      Konya’daki ilköğretim okulları yıldız kızlar basketbol şampiyonasında rekor üstüne rekor kırıldı. Basketbolda 188 sayılık dünya rekorunu geçen yıl erkeklerde 192 - 2’yle ele geçiren Aliihsan Dayıoğlugil İlköğretim Okulu, bu yıl da kızlarda Akifpaşa İlköğretim Okulu’nu 169 - 2 yendi. Dayıoğlugil takımı rakibini sahadan silerken, Büşra Babaoğlu da, 118 sayı atarak günün yıldızı oldu. 
     
Feribot siste üç saat mahsur kaldı      Yalova ve çevresinde önceki akşam saatlerinde etkili olan yoğun sis nedeniyle, Yenikapı - Yalova seferini yapan "Cezayirli Hasan Paşa 1" hızlı feribotu denizde üç saat mahsur kaldı. 20.30’da Yalova’ya gelen feribotun kaptanı Bülent Özkan, iskeleyi göremeyince 3 saat açıkta bekledi. Yolcular feribotun, iskelede bekleyen araçların yaktıkları farların yardımıyla 23.30’da iskeleye yanaşması sırasında korku dolu anlar yaşadı. 
     
Kutlular, 312’den mahk m oldu      Ankara 1 No’lu DGM, 312. maddede yapılan değişiklikten sonra, mahk m olduğu bu suçtan yeniden yargılanan Yeni Asya gazetesi sahibi Meh-met Kutlular’ın eyleminin, suç olmaktan çıkmadığına karar verdi. Saidi Nursi adına düzenlenen mevlitte söylediği sözler nedeniyle 312’den mahk m olan Kutlular’ın avukatları, müvekkilinin eyleminin değiştirilen 312’nin kapsamına girmediğini savundu. Sanığın eyleminin değiştirilen 312’ye göre suç olmaktan çıkarılmadığını belirten mahkeme, Kutlular’ı 2 yıl hapse mahk m etti. Karar, Yargıtay’ca onanırsa, aynı suçtan mahk m olan Erbakan ve AKP lideri Erdoğan, milletvekilliklerinin önünü açmak için bu yolu kullanamayacak. 
     
Avukat Keskin’e 1 yıl uzaklaştırma      İnsan Hakları Derneği İstanbul Şube Başkanı avukat Eren Keskin, bir yıl süreyle meslekten uzaklaştırıldı. Keskin, "Medya Güneşi" adlı gazetede 1997’de yayımlanan röportajında Terörle Mücadele Kanunu’nun 8. maddesinde düzenlenen "devlet aleyhinde propaganda yapmak" suçundan İstanbul 1 No’lu DGM’den bir yıl bir ay ceza almıştı. Cezaevinde yatan Keskin’e, bağlı bulunduğu İstanbul Barosu’nca aynı suç nedeniyle disiplin cezası verildi. Yücel Sayman’ın baro başkanlığı yaptığı 27 Mart 2001’de verildiği öğrenilen karar, 45 gün önce yapılan seçimle yönetimi devralan yeni Baro Başkanı Kazım Kolcuoğlu’nun ekibi tarafından uygulamaya konuldu. 
     
Şah’ın koruması hızlı sahteci...      Sarıyer’de oturan son İran Şahı Rıza Pehlevi’nin koruma müdürü Celal Musevi’nin sahte pasaport düzenlediği tespit edildi. İki binin üzerinde sahte pasaport tanzim ettiği belirtilen Musevi’nin Ömürtepe Mevkii Sokak’taki evine baskın düzenleyen polis, 42 sahte pasaport, çeşitli ülkelere ait sahte kimlikler, sahte ehliyetler, kimlik yapımında kullanılan malzemeler buldu. Musevi’nin eşi Elahah Musevi 40 , "Neslihan Gider" sahte kimlikli kızı Süheyla Musevi 21 , oğulları Ali Musevi 20 ve Seyyad Said Musevi 19 gözaltına alındı. Değişik ülkelerde suç işleyen İranlılara, 2 - 5’er bin dolar karşılığında pasaport ya da kimlik düzenleyen Musevi’nin arandığı belirtildi. 
     
İstanbul’a dev bütçe 1.9 katrilyon      İstanbul Büyükşehir Belediyesi’nin 2003 yılı bütçesi 1.9 katrilyon lira olarak hesaplandı. Bütçedeki en büyük kalemi 894 trilyon lira ile transferler oluşturuyor. Transferler kaleminden dış borç ve dış borç faizi için 75 trilyon lira ödeme yapılacak. Belediye Meclisi’nde görüşülecek bütçede toplam yatırım harcaması 606 trilyon lira. İstanbul Metrosu ve elektro mekanik sistemi için 123 trilyon lira, Taksim - Kabataş tüneli için 30 trilyon, cadde tramvayı için 20 trilyon, hafif metro için ise 10 trilyon liralık yatırım öngörülüyor. Personel giderleri için de 207 trilyon lira ayrıldı. Hizmet alımı için ise 140 trilyon liralık kaynak ayrıldı. 
     
Büyükşehir’de Albayrak dönemi      İstanbul Belediyesi’nin 2003 yılı personel taşıma işi ihalesini bir yıl aradan sonra yeniden Albayrak kardeşler aldı. Toplam muhammen bedelleri 8 trilyon 133 milyar lira olan servis işi 3 bölüm halinde yapıldı. Her üç bölüm için de sadece Güneş Turizm, Bektaşlar ve Altur teklif verdi. Bektaşlar ve Altur’un her 3 bölümde de önerdikleri indirim oranı, yüzde 12 indirim yapan Albayrak kardeşlerin şirketi Güneş Turizm’in teklifini geçemedi. İstanbul Büyükşehir Belediyesi, tarihi surların onarımı için yeni bir ihale yaptı. 7 trilyon lira muhammen bedel üzerinden yapılan ihaleyi Pekerler firması yüzde 58.80 indirimle aldı. 
     
     
     



 GÜNCEL 


















</TEXT>
</DOC>
