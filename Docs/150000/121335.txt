<DOC>
<DOCNO> 121335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/son/soneko01.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Ticaret Müsteşarlığı'na Tuncer Kayalar atandı 
</HEADLINE>
<TEXT>

     Dış Ticaret Müsteşarlığı'na Tuncer Kayalar atandı. Atamaya ilişkin karar, bugünkü Resmi Gazete'de yayınlandı. 
     Buna göre, halen Dış Ticaret Müsteşarlık Müşaviri görevini sürdüren Tuncer Kayalar, Dış Ticaret Müsteşarı oldu. 
     Tuncer Kayalar, DTM'de Anlaşmalar Genel Müdürlüğü görevini sürdürürken, bu yıl Nisan ayında bu görevinden alınmıştı. Kayalar, Dış Ticaret Müsteşarlığı, Kürşad Tüzmen'in görevinden alındığı Mayıs ayından beri vekalet ile yürütülüyordu. Kayalar, bu sabah gelerek müsteşarlık görevine başladı. 
     Kayalar'ın müsteşarlık görevine atanması, Mayıs ayında görevden alınan Tüzmen'in ekibini yeniden kurduğu yorumuna yol açtı. Tüzmen ve Kayalar, özellikle komşu ülkeler ile dış ticaretin geliştirilmesi stratejisini birlikte oluşturmuşlar ve bu yönde yoğun faaliyet göstermişlerdi. 
     DTM'de, yurtdışı kadrolara atamalar nedeniyle, Aralık ayında da yoğun yeni atamalar bekleniyor. DTM'de yurtdışı kadrolara atanan bir müsteşar yardımcısı ve 2 genel müdür olmak üzere toplam 37 kişinin 15 Aralık'tan itibaren yeni görevlerine başlaması bekleniyor. Bu nedenle boşalacak kadrolara yeni atamalar yapılacak. Dış Ticaret Müsteşar Yardımcısı ve müsteşar vekilliğini sürdüren Murat Sezginer Paris, İhracat Genel Müdürü Soner Maşa Tokyo, Dış Ticarette Standardizasyon Genel Müdürü Müslüm Demir Taşkent'teki ticaret başmüşavirliklerine atanmışlardı. 
     Diğer taraftan, Dış Ticaret Müsteşarlığı'na atanan Tuncer Kayalar, 1952'de Ankara'da doğdu. TED Ankara Koleji'ni, Ankara İktisadi Ticari İlimler Akademisi'ni bitiren Kayalar, 1977-1982 yılları arasında Sanayi ve Ticaret Bakanlığı'nın İthalat ve Anlaşmalar genel müdürlüklerinde raportör yardımcısı olarak çalıştı. 1982-1985 yıllarında Moskova'da ticaret müşavir yardımcısı, ekonomi ve ticaret müşaviri olarak görev yapan Kayalar, 1986'da Hazine ve Dış Ticaret Müsteşarlığı'nda şube müdürlüğünden başlayarak değişik görevlerde bulundu. 1998'de DTM Anlaşmalar Genel Müdür Yardımcısı, 2000 yılında da Anlaşmalar Genel Müdürü olan Tuncer Kayalar, bu yıl Nisan ayında görevinden alınmıştı. 
     Kayalar, 1990-1995 yılları arasında da DTM New York Ekonomi ve Ticaret Müşaviri olarak görev yapmıştı. 
     Dış Ticaret Müsteşarlığı, geçtiğimiz 21 Mayıs'ta, dönemin Müsteşarı Kürşad Tüzmen'in görevden alınmasıyla boşalmıştı. 
     





</TEXT>
</DOC>
