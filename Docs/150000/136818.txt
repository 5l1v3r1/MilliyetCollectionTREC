<DOC>
<DOCNO> 136818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/15/astro/index.html </URL>
<DATE> 2003/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkemizde astroloji 
</HEADLINE>
<TEXT>

Türkiye’de astrolojinin doğru biçimde ortaya konması ve anlatılabilmesi için astrologların kapsamlı bir astroloji eğitiminden geçmeleri gerekiyor. Ülkemizde bu anlamda büyük bir eksiklik ve ihmalkarlık söz konusu 
     Bu yıl astrolojide yirminci yılım. Astroloji ile ilgilenmeye lise yıllarında başladım ve bu süre boyunca ülkemizde astrolojinin gelişimine yakından tanık oldum. Araştırmalarım beni hep aynı sonuca götürdü Ülkemizde astroloji son 10 yılda daha geniş bir kitle tarafından bilinmeye başlanmakla beraber, kuşkusuz bu alanda yapılabilecek çok şey var. 
     Şimdiki astroloji öğrencileri şanslı çünkü elimizin altında pek çok kaynağa ulaşabileceğimiz internet var. Örneğin ben astroloji ile ilgilenmeye başladığımda haritamı çıkartabilmem için üç yıl uğraş vermiştim. Bir gökgünlüğü bulmak ülkemizde çok zordu, ancak yurtdışından getirtilebiliyordu. Halbuki şimdi tek bir tuşa basarak her türlü hesaplamayı anında yapabiliyoruz. 
     Bu teknik bir detay olabilir ama böyle bir olanak ve geniş kaynaklar özellikle astrolojiye ilgi duyanlar için önemli bir başlangıç noktası. Kuşkusuz şimdi astrolojinin ülkemizde rahat anlaşılması, hatta yanlış anlamalardan kurtulabilmesi için farklı şeyler yapmak gerek. Astroloji entelektüel kesim içinde önyargılı bir dışlanmışlık yaşıyor, tek tük ciddi ilgi duyanlar olmakla birlikte, bilgisizlikten doğan bir sis perdesi var. Örneğin, İngiltere’de ve ABD’de astroloji, üniversitelerde yeniden kürsü sahibi olmaya başladı. Seattle University, Kepler College’da astroloji lisans ve lisansüstü programları yer alıyor. 2002’de ülkemizde de birkaç üniversite sürekli eğitim merkezi kapsamı altında kurslar düzenlemeyi kararlaştırmıştı. 
     Bu bağlamda, ben de Doğuş Üniversitesi’nde astroloji eğitimi vermekteyim. Bu belki bir ilk adım ama astrolojinin kültürel bir zenginlik olarak entelektüel dünyaya yeniden katkısının olabilmesi için bir önem taşıyor. Kuşkusuz medyaya da görev düşüyor. Yine de en büyük yük astrologlarda. 
     
     Astrolojide "iki kere iki dört eder" mantığı işlemez 
     Neden derseniz, ülkemizde astrolojinin doğru biçimde anlatılabilmesi için astrologların kapsamlı bir eğitimden geçmeleri gerekiyor. Astroloji sadece bir hobi ya da boş zaman aracı olmadığı gibi bir astroloğun tarih, astronomi ve konu ile ilgili pek çok tekniği bilmesi gerekir. Astronomi bilmeyen bir astrolog, anatomi bilmeyen bir doktora benzer. 
     Ülkemizde astroloji ile ilgilenenleri bir araya getirmek, konunun doğru anlatımını ortak bir cephe altında gerçekleştirebilmek üzere, 2000’de bir avuç arkadaşla birlikte Astroloji Birliği Derneği’ni Astrobil kurduk. Astrobil bu süre boyunca değişik seminerler, bilgi yarışması ve eğitim programı düzenledi ve bu çalışmalarına genişleyerek devam ediyor Astrobil’le ilgili bilgilere www.hakankirkoglu.com adresinden ulaşabilirsiniz . 
     Peki birlikte neler yapabiliriz, konuya ciddi ilgi duyanları nasıl harekete geçirebiliriz İlk etap astroloji eğitiminden geçiyor. Dilimizde kaynaklar bir elin parmaklarını geçmeyecek kadar az ve var olanlar da çok yeterli düzeyde değil. Astrolojinin sadece gazetelerde burçlar köşesinden ibaret olmadığını göstermeli ve konuyla ilgili araştırma projeleri geliştirmeliyiz. 
     Astrolojinin kendine özgü sembolik yapısı ve evrensel bir dil olması nedeniyle, laboratuvara sokulması zor. "İki kere iki dört eder" mantığı ile yaklaşamıyoruz çünkü her astrolojik harita kişiye özgü, yegane özellikler yansıtıyor. İşin içine insan girdiği anda, konunun pek çok disiplinle bir arada ele alınması gerekiyor. 
     Astroloji ile yakından ilgilenen arkadaşların bir araya gelerek çalışması ve ülkemizde astrolojiyi hak ettiği yere getirmek için uğraş vermesi gerekiyor. Ne dersiniz Yanıtlarınızı e-posta adresime bekliyorum. Mutlu bir hafta sonu dileğiyle. 
     
     
     


            Faks 287 74 37 
      







Koç Boğa İkizler    Yengeç           Aslan Başak Terazi Akrep Yay Oğlak Kova Balık 
Yeni pencerede aç 

</TEXT>
</DOC>
