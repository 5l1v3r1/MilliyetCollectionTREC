<DOC>
<DOCNO> 119820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/sontur26.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, Ecevit'ten görevi devraldı... 
</HEADLINE>
<TEXT>

     58. Hükümet'in Başbakanı Abdullah Gül, Başbakanlık görevini 57. Hükümet'in Başbakanı Bülent Ecevit'ten devraldı. 
     Gül, Başbakanlık görevini devralmak üzere, saat 13.55'te Başbakanlık Merkez Binası'na geldi. Gül ile Başbakan yardımcıları Mehmet Ali Şahin, Abdullatif Şener ve Ertuğrul Yalçınbayır da Başbakanlık'a geldiler. 
     Ecevit, Gül'ü, Başbakanlık makam katının merdivenlerinde karşıladı. Karşılama sırasında eski Dışişleri Bakanı ve Başbakan Yardımcısı Şükrü Sina Gürel de bulundu. 
     Başbakanlık makamının bulunduğu koridorda yapılan devir-teslim töreninde konuşan Ecevit, Gül'ün, başarılı ve deneyimli bir devlet adamı olduğunu belirterek, başarılarını yeni görevi olan Başbakanlık'ta da sürdüreceğini inandığını söyledi. 
     Ecevit, ''Kendisine sürekli başarılar diliyorum. 58. Hükümet'in milletimize hayırlı olmasını Allah'tan diliyorum. Bakan arkadaşlarınızla birlikte sürekli başarılar diliyorum'' diye konuştu. 
     
     BAŞBAKAN GÜL'ÜN KONUŞMASI 

     Başbakan Gül ise Ecevit'e teşekkür ederek, demokrasinin güzel yanlarından birisinin bugün yaşandığını söyledi. 
     Abdullah Gül, şöyle konuştu 
     ''Herşeyden önce ülkemiz için, halkımız için hayırlı olmasını temenni ediyorum. Sayın Başbakan Bülent Ecevit, Türk siyasi hayatının önemli köşe noktalarından birisidir. Biz ömrümüz boyunca kendisinin ismini her zaman duyduk ve daima birçok şeyler de öğrendik. Dolayısıyla kendisi Türk siyasi hayatında unutulmayacak bir isimdir. Kendisinden böyle bir görevi devralmaktan da çok büyük bir mutluluk duyuyorum ve kendilerine başarılar, hayırlı ömürler, sıhhat ve afiyetler diliyorum.'' Konuşmaların ardından Gül ile Ecevit, konuştukları kürsülerin önüne geçerek, gazetecilere poz verdiler. 
     Ecevit ve Gül, devir-teslim törenin ardından Başbakanlık Makamı'na geçtiler. 
     Devir-teslim töreninde bazı bakanlar, milletvekilleri ve çok sayıda AK Partili vatandaş da bulundu. 
     Törenin ardından, Ecevit ve Gül, 15 dakika makamda başbaşa görüştüler. 
     Görüşmenin ardından Gül, Ecevit ile birlikte asansörle aşağıya indi. Gül, Ecevit'i burada uğurladı. Uğurlamada, Başbakanlık bürokratları da hazır bulundular. 
     Gül ile Ecevit birlikte Başbakanlık çalışanlara el salladılar. 
     Ecevit, Başbakanlık döneminde kullandığı makam aracı ile Başbakanlık binasından ayrıldı. 
     Öte yandan, Başbakan Yardımcısı Mehmet Ali Şahin, eski Dışişleri Bakanı ve Başbakan Yardımcısı Şükrü Sina Gürel'den, Başbakanlık devir-teslimi sonrasında ayaküstü öpüşerek görevi devraldı. Şahin, devir-teslim töreni yapılmayacağını ve görevi bu şekilde teslim aldığını söyledi. 
     
</TEXT>
</DOC>
