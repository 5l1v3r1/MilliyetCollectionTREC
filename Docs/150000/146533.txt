<DOC>
<DOCNO> 146533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sondun30.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Iraklı sivillerin bazılarını Guantanamo'ya gönderecek 
</HEADLINE>
<TEXT>

     Amerikan ordusunun, Irak'ta milis kuvvetlerine bağlı oldukları gerekçesiyle yakaladığı sivillerin bir kısmını Küba'daki Guantanamo üssüne göndereceği öne sürüldü. 
     Washington Post gazetesinin haberine göre, Amerikan kuvvetleri, Irak'ın güney kesimlerinde milis üyesi oldukları şüphesiyle 300'den fazla sivili yakaladı. 
     Gazete, Nasıriye ve diğer Irak kentlerini kuşatma altına alan Amerikan birliklerinin, ellerindeki Iraklı sivilleri, özellikle konvoylara yönelik sürpriz saldırıların tekerrür etmesini önlemek amacıyla bir araya topladıklarını yazdı. Gazeteye demeç veren bir subay, ''Hepsini bir araya topluyoruz ki, birliklerimiz için tehdit olmaktan çıksınlar. Bunlar tehlikeli kimseler. Ellerini kollarını sallayarak gezmelerine izin veremeyiz. Aralarında masumlar varsa kendilerinden özür dileriz, ama onları bırakmayı düşünmüyoruz, yoksa yeniden üzerimize mermi yağdırabilirler'' dedi. 
     Kimliğini açıklamayan subay, savaş kurallarını çiğnediklerine inandıkları milislere savaş tutsağı muamelesi yapmayacaklarını ve onları Guantanamo gibi yerlere göndereceklerini belirtti. 
     ABD, Afganistan'da yakaladığı Taliban ve El Kaide milislerini Guantanamo üssüne hapsetmişti. Üste 600'e yakın tutsak bulunuyor. Bu kimseler aylardır mahkemeye bile çıkarılmadı. 
     





</TEXT>
</DOC>
