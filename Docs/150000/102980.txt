<DOC>
<DOCNO> 102980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/20/son/sontur02.html </URL>
<DATE> 2002/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Okuyan Mesut Yılmaz'a kızıp istifa etti 
</HEADLINE>
<TEXT>

     ANAP Genel Başkanı Mesut Yılmaz'ın dün gece CNN Türk'te Mehmet Ali Birand ile yaptığı konuşmada söylediklerine kızan Yalova Milletvekili Yaşar Okuyan, sabah ANAP'tan istifa etti. 
     Mesut Yılmaz, Yaşar Okuyan için "bu yasaya kendini fazla kaptırdı, kriz şartlarını gözardı etti" demesi Okuyan'ı istifaya götürdü. 
     Okuyan, yaptığı açıklamada, partisinden istifa ettiğini bildirdi. Yaşar Okuyan, Yalova'dan bağımsız aday olabileceği gibi sonraki günlerde bir partiye de katılabileceğini söyledi. 
     Yaşar Okuyan ANAP ile bir sorunu olmadığını söyleyip "Mesut Yılmaz milyonlarca çalışan ile partiyi karşı karşıya getiriyor. Ben Mesut Yılmaz'ın Genel Başkan olduğu ANAP'tan istifa ediyorum" dedi. 
     Okuyan, Yalova'dan bağımsız aday olması durumunda seçilememe gibi bir endişesinin bulunmadığını belirtti. 
     
     PARTİ HEYECANI KALMAMIŞ 

     ANAP'tan istifa eden Yalova Milletvekili Yaşar Okuyan, ANAP Genel Başkanı ve Başbakan Yardımcısı Mesut Yılmaz ile parti yönetim anlayışı konusunda ciddi farklılıkları olduğunu ve Yılmaz'da artık parti heyecanı kalmadığını söyledi. 
     Yaşar Okuyan, NTV'de istifa nedenlerini açıklarken, ANAP Genel Başkanı Mesut Yılmaz'ın, Yalova Teşkilatı kadar bile partiyi sahiplenmediğini ifade etti. Okuyan, Yılmaz'la geçen hafta yaptığı 2,5 saatlik görüşmede de partiyle ilgili bir heyecan göremediğini belirtti. Son 7-8 aydır kendini partiye karşı yabancılaşmış hissettiğini de belirten Okuyan, Yılmaz'ın İş Güvencesi Yasasına karşı çıkmasının bardağı taşırdığını söyledi. Hükümetin kendi programında bu yasanın çıkması için söz verdiğini anımsatan Okuyan, "Ben bu yasanın çıkması için çaba gösteriyorum, Genel Başkan İş Yasası ile birlikte çıksın diyor. İş Yasası henüz taslak halinde ve 144 maddeden oluşuyor. Bu 50 yıldan beri çıkmayan iş güvencesini 50 yıl sonraya havale etmek demektir. Buna hakkımız yok. Bu 
     konuda bana bir görev vermişsiniz, ben de uğraşıyorum. 
     Çıkmaması için baskı yaparsanız, o hükümette kalmamam lazım" dedi. 
     Okuyan, Yılmaz'ın bu yasaya karşı çıkarak milyonlarca çalışanı ANAP'la karşı karşıya getirdiğini belirterek, "Demek ki seçimde oy tercihi farklı kulvarlarda. Milyonlarca işçiden, çiftçiden oy alamayacaksınız kimden oy alacaksınız. 
     Laila'da dans edenlerse onlar zaten oylarını sosyal demokratlara verirler. Ben bunun doğru yol olmadığını gördüm ve ANAP'ta daha fazla katkı sağlayamayacağımı görerek ayrıldım" diye konuştu. 
     Yaşar Okuyan, bundan sonra da ANAP'ın yeniden yapılanmasını zor gördüğünü belirterek, diğer parti yönetecilerinin doğruları söylemek yerine Yılmaz'ın arkasından dedikodu yapmayı yeğlediklerini söyledi. Okuyan, bunu Gölbaşı'da yapılan toplantıda da söylediğini bildirdi. 
     Okuyan, Erkan Mumcu ile birlikte hareket etmediğini de belirtti. Okuyan, kendisine diğer partilerden teklif geldiğini ancak bundan sonra ne yapacağına 3-4 gün içinde karar vereceğini ifade etti. 
     





</TEXT>
</DOC>
