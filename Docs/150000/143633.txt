<DOC>
<DOCNO> 143633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sondun45.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray Sözcüsü Fleischer "Önceki paker artık geçerli değil" 
</HEADLINE>
<TEXT>

     Beyaz Saray Sözcüsü Ari Fleischer, önceden öngörülen yardım paketinin artık geçerli olmadığını ancak ABD'nin, Türkiye'ye yardım konusunu tamamen gözden çıkarmadığını bildirdi. 
     Fleischer, bugün düzenlediği basın toplantısında, bir gazetecinin, ''Türkiye'nin uçuş hakkı vermesi durumunda ABD, ekonomik yardım paketini verecek mi '' sorusu üzerine, ''Türk parlamentosu, henüz bu konuda cevabını vermedi. Bazı önemli, önde gelen Türkler, Türkiye'nin, uçuş hakkı vermesine yönelik pozisyonlarını dile getirdiler. Ancak yasal bir mesele olarak, Türk parlamentosu henüz bunu oylamadı. Bu yüzden, Türkiye'nin ne tür bir eylemde bulunacağı konusunda yargıya varmak için erken. Biz, bu oylamanın sonucuna bakacağız'' dedi. 
     Ari Fleischer, ''Ekonomik paket konusuna gelince, Türkiye ile müzakere edilen önceki paket, askeri operasyonda tam işbirliği sağlamaları çerçevesindeydi. Bu tam işbirliği geliştirilemedi ve böylece önceki paket artık geçerli değil'' diye konuştu. 
     Bunun üzerine bir gazetecinin, ''O zaman paketin daha küçük bir versiyonunun verilmesi söz konusu olabilir mi Eğer Türkiye, bir aşamada işbirliği sağlarsa, Amerikan yönetimi, masaya dönerek, belki daha küçük, bir çeşit yardım vermeye çalışır mı '' yönündeki sorusu üzerine Fleischer, ''Beyaz Saray, bu konuda Türkiye'ye yardımı gözden çıkarmadı. Ancak, bunun ötesinde söyleyebileceğim daha fazla bir şey yok'' dedi. 
     Bir başka gazetecinin, ABD'nin, Türkiye'den artık üs hakkı istemeyeceği, sadece uçuş hakkı istediği yolundaki sorusuna karşılık Fleischer, operasyonel konuları tartışmadığını, bunları Pentagon'a bıraktığını söyledi. 
     ''Türk ordusunun Kuzey Irak'a girmesi konusunda ABD'nin tutumunun'' sorulması üzerine Fleischer, ''Bu soruya, dün yaptığım açıklamanın aynısıyla yanıt veriyorum. Fikrimizi ifade ettik'' dedi. 
     Fleischer, dünkü basın toplantısında yaptığı açıklamada, koalisyon güçlerinin komutası dışında herhangi bir askeri gücün, Kuzey Irak'a girmemesi gerektiğini söylemişti. Fleischer, ''Bizim bu konudaki konumumuz açık. Türk hükümetine de konumumuzu açıkça anlattık. Irak'a, koalisyon güçlerinin komutası dışındaki herhangi bir güç girmemeli'' demişti. 
     





</TEXT>
</DOC>
