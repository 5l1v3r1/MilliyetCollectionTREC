<DOC>
<DOCNO> 131577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/18/ekonomi/eko07.html </URL>
<DATE> 2003/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Hayat emeklilik şirketi oluyor 
</HEADLINE>
<TEXT>

Doğan Şirketler Grubu iştiraklerinden Doğan Hayat Sigorta, Doğan Emeklilik şirketine dönüşüm izni aldı 
     EKONOMİ SERVİSİ 

     Doğan Hayat Sigorta Genel Müdürü Mehmet Muratoğlu, emeklilik şirketlerinin faaliyetlerini sadece emeklilik fonu yaratmaya yönelteceklerini belirterek, bunun da şirketlerin daha sağlıklı yapılara kavuşmasında pozitif bir faktör olarak ön plana çıkacağını söyledi. Bireysel emeklilik sisteminde, 10 yılda 10 - 12 milyar dolarlık fon birikeceğini kaydeden Muratoğlu, şirketin bu pazarda yüzde 11’lik pay hedeflediğini belirtti. Muratoğlu, şirketin gerekli izinleri takiben, yılın ikinci çeyreğinde faaliyete geçebileceğini söyledi. 
     Muratoğlu, başarı grafiğini bireysel emeklilik alanında da geliştirmeyi amaçlayan Doğan Hayat’ın tüm teknolojik altyapı çalışmalarını ve satış kanallarında oluşturduğu yeniden yapılanma faaliyetlerini tamamladığını kaydetti. 
     Daha önce emeklilik şirketine dönüşen altı hayat sigorta şirketinden sonra, Doğan Hayat Sigorta ile Anadolu Hayat Sigorta bu amaçla Hazine’den izin alırken, Oyak Holding’e de emeklilik şirketi kurma izni verildi. 
     
     Beş yılda hızlı büyüdü 
     15 Ocak 1998’de faaliyete başlayan ve beş yılda istikrarlı bir başarı grafiği yakalayan Doğan Hayat Sigorta, 2002 sonu itibariyle toplam 16.7 trilyon liralık 11 milyon dolar prim üretimi gerçekleştirdi. Şirketin, bireysel emeklilik sisteminin katılımcı şirketlerinden biri olarak önemli rol üstleneceği bildirildi. 
     Müşteri odaklı hizmet ilkesini misyon edinen Doğan Hayat Sigorta’nın, etkin fon ve risk yönetimiyle kısa sürede sektörün önde gelen kuruluşlarından biri olduğu belirtildi. 
     



 EKONOMİ 























</TEXT>
</DOC>
