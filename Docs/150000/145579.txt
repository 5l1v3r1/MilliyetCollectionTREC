<DOC>
<DOCNO> 145579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sontur17.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Rutkay Aziz "Kitapların tirajı kaç, Asmalı Konak'ın reytingi ne " 
</HEADLINE>
<TEXT>

     Tiyatro ve sinema sanatçısı Rutkay Aziz, Türkiye'de en çok satan kitabın 550 bin tiraj yapabildiğini ancak Çocuklar Duymasın ve Asmalı Konak gibi televizyon dizilerini 45 milyon kişinin izlediğini söyledi. 
     Dokuz Eylül Üniversitesi Tıp Fakültesi'nin düzenlediği, ''Tiyatro ve Sinema Üzerine Söyleşi'' etkinliğine katılan Aziz, toplumun giderek daha az okuduğunu, daha az sorguladığını ve sürekli tükettiğini belirtti. Aziz,'' Türkiye'nin başına ne geliyorsa seçemediği, iç ve dış politikada tavrını ortaya koyamadığı için geliyor'' dedi. 
     Türkiye'de sanatsal ve kültürel ürünlerin tüketiminin en alt seviyelerde kalmasına rağmen, popülist kültür ürünlerinin tercih edildiğini kaydeden Aziz, ''Türkiye'de en çok satan kitabın tirajı 550 bin iken Asmalı Konak ve Çocuklar Duymasın gibi dizilerin 45 milyon izleyicisi var. Diğer Avrupa ülkelerine göre Türkiye'de savaş karşıtı eylemlere katılanların sayısı çok düşük'' diye konuştu. 
     Yaklaşık 10 yıldır tiyatro sahnesine çıkmadığını belirten Aziz, Nisan ayında Ankara Sanat Tiyatrosu'nun sahneye koyacağı yeni bir oyuna hazırlandığını açıkladı. 
     Bir grup savaş karşıtı öğrenci, söyleşi öncesinde DEÜ Konferans Salonu önünde oturma eylemi yaptı. Grup daha sonra alkışlar ve savaş karşıtı pankartlarla salona girdi. 
     




</TEXT>
</DOC>
