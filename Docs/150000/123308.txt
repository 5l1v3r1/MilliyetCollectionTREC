<DOC>
<DOCNO> 123308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sondun10.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Köfrez'de 60 bin asker konuşlandırdı 
</HEADLINE>
<TEXT>

     Irak, BM'ye silah bildiriminde bulunurken, Körfez ve civarında konuşlandırılan yaklaşık 60 bin Amerikan askerinin, ABD'nin Bağdat yönetimini silahsızlandırma konusundaki kararlığının bir göstergesi olarak yorumlanıyor. 
     Amerikalı yetkililer, Amerikan birliklerinin konuşlandıkları yerleri şöyle sıralıyor 
     
     KUVEYT 
     Çoğu Kara Kuvvetleri'nden olmak üzere 12 bin asker bulunuyor. Bu askerler Irak sınırı yakınlarında çölde eğitim yapıyor. Bu askerlerin karargahı, Doha Kampı'nda. Amerikan 5. Kolordu ve Donanma 1. Kuvveti de burada bulunuyor. Kuveyt'te ayrıca 2 zırhlı tugay konuşlandırılmış durumda. Buraya malzemeler gelmeye devam ediyor. ABD'nin ayrıca 24 Apaçi helikopteri 450 askerin emrinde. 
     Amerikan ve İngiliz birlikleri, Kuveyt'teki El Caber ile Ali Salim hava üslerini kullanıyor. 
     
     SUUDİ ARABİSTAN 
     Çoğu Hava Kuvvetleri'nden 5 bin kişi, Riyad'ın güneyindeki çöldeki Prens Sultan üssünde bulunuyor. Afganistan'daki operasyonun yönetildiği üste, savaş uçakları, Awacs radar uçakları ve ikmal uçakları da var. 
     
     KÖRFEZ 
     Aralarında Donanma'nın elit birliklerinden askerlerin bulunduğu 12 bin kişi, Körfez'deki Abraham Lincoln uçak gemisi ve diğer 20 gemide görev yapıyor. Uçak gemisi Constellation da Körfez'e gelmek üzere yolda. 
     
     KATAR 
     Çoğu Hava Kuvvetleri'nden 4 bin kişi, ülkenin başkenti Doha'nın güneybatısındaki El Udeyd üssünde bulunuyor. Bölgenin en uzun pistine sahip üste, 80 uçak barınabiliyor. 1000 İngiliz ve Amerikan askerinin, yarın burada yapılacak tatbikata katılması bekleniyor. 
     
     BAHREYN 
     Donanma'dan 4500 asker bulunuyor. Buradaki karargahta Kızıl Deniz ve Körfez'deki hareketler koordine ediliyor. Savaş uçakları da Şeyh İsa üssünde konuşlandırılmış bulunuyor. 
     
     TÜRKİYE 
     2 bin asker İncirlik Üssü'nde görev yapıyor. 
     
     ÜRDÜN 
     Irak'a olası saldırıda topraklarını kullandırmayı reddeden Ürdün'deki asker sayısı nadiren 350'yi geçiyor. 
     
     CİBUTİ 
     Terörizmle mücadele kapsamında 1000'den fazla asker Cibuti'de bulunuyor. Bu askerler, Donanma Komutanı Mount Whitney komutasında görev yapıyor. 
     
     DIEGO GARCIA 
     Hint Okyanusu'nda bir ada olan Diego Garcia'daki asker sayısı bilinmiyor. Geçmişte B-52 ve B-1 bombardıman uçaklarına evsahipliği yapan üste, B-52'ler için hangar inşası sürüyor. 
     
     UMMAN 
     3 bin asker bulunuyor. Umman'daki havaalanları ve limanlar, Körfez ya da Afganistan için konuşlandırılan güçler için önemli transit merkezleri konumunda bulunuyor. 
     
     AFGANİSTAN 
     10 bin asker bulunuyor. 
     
     PAKİSTAN 
     Çoğu Afganistan'daki birliklere lojistik destek sağlayan 1000 asker bulunuyor. 
     
     ÖZBEKİSTAN 
     SSCB'den kalan eski üs Karşi Hanabad'da 1000 ile 2000 arasında asker var. Bu üsten Afganistan'da operasyonlara lojistik destek sağlanıyor. 
     
     KIRGIZİSTAN 
     Manas'taki 800-1000 asker, bölge için lojistik hava desteği sağlıyor. 
     





</TEXT>
</DOC>
