<DOC>
<DOCNO> 112119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/guncel/gun05.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gölge başbakanlık yaptırımı olur mu 
</HEADLINE>
<TEXT>

ÇAPRAZ ATEŞ 
     BELMA AKÇURA 

     3 Kasım’da eğer kurulursa AKP’li bir hükümette, AKP’li başbakanın "konumu" tartışma yarattı. Recep Tayyip Erdoğan milletvekili seçilme yeterliliğine sahip olmadığı için başbakan olamayacak. Ancak partinin genel başkanı olarak görevini sürdürecek. Onun tayin ettiği kişi ise başbakan olacak. Siyasi tarihimizde belki de ilk kez karşılaşılacak bu olası durum, soru işaretlerine neden oldu. AKP’li başbakan, örtülü ödenek ve devlet sırları gibi konuları, Genel Başkanı Recep Tayyip Erdoğan’a aktarabilir mi Aktarırsa ne olur İşte değerlendirmeler 
     
     Prof. Dr. Süheyl Batum 
Yüce Divan’a gider      Başbakan "Efendim ne yapayım, benim genel başkanım, bu bilgiyi vermek zorundayım" derse, "Hayır, hukuken senin böyle bir hakkın da yetkin de yok" denir. Olursa da devlet sırrını açıklamaktan Yüce Divan’a bile gidebilir. Çünkü başbakanlar ya da bakanlar görevleriyle ilgili suçlardan ötürü Meclis soruşturması geçirebilir. Ama devletin de, "Acaba başbakan bu bilgileri verir mi " diyerek, "Biz bilgilendirmeyelim" demesi de mümkün değil. 
     
     Prof. Dr. Yavuz Sabuncu 
Sırrı açıklamak suçtur      Başbakan bilgileri gidip karısına da partililere de aktarabilir. Burada hukuki mesele yok. Başbakan nasıl gerekiyorsa öyle davranacaktır. Ancak, devlet sırrı olarak tanımlanan şeyler, kimin tarafından açıklanırsa açıklansın suçtur. İktidardaki bir partinin genel başkanının, neyi bilip neleri bilmeyeceği, nelere karışıp nelere karışmayacağı hukuki bir sorun değil. O fiili bir sorundur. Hukukun alanı dışında bir sorundur. 
     
     Prof. Dr. Ali Ülkü Azrak 
Hukuki yaptırımı olur      AKP’li başbakan, Erdoğan’a gizlice bilgi aktarırsa nasıl engel olacaksınız Yani nasıl sonuçlar yaratacağını şimdiden bilmenin imkanı yok ama aktarması halinde bazı sakıncalar doğar. Başbakan, devlet sırrını açıklamaya yetkili değildir. Eğer, aktarırsa Yüce Divan’a sevki gerekir. İspat edilmesi halinde bunun hukuki yaptırımı olur. 
     
     Prof. Dr. Necmi Yüzbaşıoğlu 
Lider bizden’ değildir      Bazı liderler için "bizden biri" deniliyor. Lider bizden biri olamaz. Lider bizim önümüzde olacak. Türkiye toplumunu ileriye taşıyan insanlar liderdir. Atatürk bizden biri miydi Bizden biri olsa Türkiye olur muydu Atatürk herkes gibi biri olsaydı, Türkiye bugün Araplar’ın yanında olurdu. Lider, 20 yıl sonrasını gören adamdır. On metre önünü göremeyen adamlar lider olamaz. Bunları söylüyorum çünkü geldiğimiz, durduğumuz noktaya bakın. Dolayısıyla artık bu tür sorulara yanıt vermeyi doğru bulmuyorum. 
     
     Prof. Dr. İbrahim Kaboğlu 
Ahlaken yaptığı önemli      Burada sorun başbakanın kendisindedir. Türkiye Cumhuriyeti Başbakanı olan bir kişinin tavır ve davranışı önemlidir. Örneğin örtülü ödenek başbakanın kendi tasarrufunda olan bir konudur. Burada belirleyici olan başbakanın takdiri, kararı ve yapacağı tercihlerdir. Parti genel başkanının bir başkası olması, başbakanın konumunu değiştirmez. Resmi ve yürütmenin başındaki kişi sıfatını alacak olan başbakanın, bir kişiye bilgi aktarması söz konusu olabilir. Ancak burada başbakanın hukuken ve ahlaken yapması gerekenler üzerinde durmalıyız. Bunun dışında mensubu olduğu partinin genel başkanı olmaması, başbakanın konumunu hukuken değiştirmez. 
     



 GÜNCEL 


















</TEXT>
</DOC>
