<DOC>
<DOCNO> 134072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/30/son/sondun23.html </URL>
<DATE> 2003/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya hükümet sözcüsü'nden ABD'deki çatlağa eleştiri... 
</HEADLINE>
<TEXT>

     Almanya hükümet sözcüsü Bela Anda, AB'nin ortak bir dış ve güvenlik politikası izlemesinin öneminin Irak tartışmasında ortaya çıktığını belirtti. 
     Anda, bugün başkent Berlin'de yaptığı yazılı açıklamada, AB'nin gücünün ortak tutumdan kaynaklandığını vurgulayarak, ''Federal hükümet, Irak sorununun barışçı yollardan çözülmesi için Avrupa ülkelerinin ortak tutumunun uygulanması konusunda AB dönem başkanlığıyla aynı görüşü paylaşmaktadır'' dedi. 
     AB dönem başkanlığını yürüten Yunanistan'ın, 27 Ocak'ta dışişleri bakanlarının Irak konusunda ortak karar almalarını sağlamasından dolayı mutluluk duyduklarını belirten Anda, bu ortak kararda, Irak'tan, 1441 numaralı BM kararına tam olarak uymasının talep edildiğini ve BM silah denetçilerinin çalışmalarını sürdürmelerinin istendiğini hatırlattı. 
     Anda, 8 Avrupa hükümet ve devlet başkanı tarafından yapılan ortak açıklamanın da, Federal hükümetin önem verdiği konuları ön plana çıkarttığını savunarak, ''Burada önemli olan BM kararının uygulanması, Irak'ın BM silah denetçileri ile işbirliği yapmaya zorlanması ve sorunun barışçı şekilde çözülmeye çalışılmasıdır'' şeklinde görüş belirtti. 
     





</TEXT>
</DOC>
