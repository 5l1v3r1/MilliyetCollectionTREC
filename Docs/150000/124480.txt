<DOC>
<DOCNO> 124480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/13/son/sonspo45.html </URL>
<DATE> 2002/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da olağan genel kurula doğru... 
</HEADLINE>
<TEXT>

     Trabzonspor'da, 15 Aralık Pazar günü yapılacak olağan genel kurul öncesi, başkanlığa yeniden aday olan kulüp Başkanı Özkan Sümer, listelerini oluştururken çok seçici davrandıklarını söyledi. 
     Özkan Sümer, Mehmet Ali Yılmaz Tesisleri'nde düzenlediği basın toplantısında, oluşturacağı 17 kişilik yönetim kurulu listesinde şu ana dek Erol Tuna, Selami Sarı, Ömer Sarı, Osman Terzi, Ekrem İmamoğlu ve Rahmi Üstün'ün yer almasının kesinleştiğini bildirdi. 
     Sümer, açıkladığı isimlerin şu anki mevcut yönetim kurulu dışından olduğunu ifade ederek, şöyle devam etti 
     ''Yönetimimizde bulunan bazı arkadaşlarımız da listemize girecek. Liste oluşumunda son derece seçici davranıyoruz. En son yapılan genel kurulda bu kadar uygun bir ortam yoktu. Daha güç koşullarda oluşan bir yönetim kurulu vardı. Şimdi ise bir kaygı yok ve ortam uygun. İnsanlar da Trabzonspor'a hizmet konusunda artık hevesli. Bunu en iyi biçimde değerlendirmek istiyoruz.'' Başkan adaylarından olan kulüp başkan yardımcısı Ahmet Ağaoğlu'nun yerel bir gazeteye, ''Yöneticisine hesap vermeyen bir yönetim olamaz. Sadece kendi verdiğim paranın hesabını biliyordum. Yönetimde birlik ve proje yoktu'' biçiminde verdiği beyanatla ilgili olarak da Sümer, şöyle konuştu 
     ''Ağaoğlu'nun beyanlarına ve düşüncelerine sınır getirme hakkımız yok. Ancak hırçınlaşmasına bir anlam veremiyorum. Onun bize karşı davranışları da onu reddetmemiz anlamına gelmez. Biz fikirler üzerinde dururuz. Hiç kimseyi de suçlayarak, kendimizi yeterli kılma eğilimine girmeyiz. Arkadaşlarımızı kontrol altına alma hakkımız yok. Çok düzeyli bir genel kurula girmeliyiz. Başkan adayı olmaktan çok, aday olma ciddiyetine uygun davranmak daha önemli birşeydir.'' 
     





</TEXT>
</DOC>
