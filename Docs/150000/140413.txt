<DOC>
<DOCNO> 140413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/04/ekonomi/eko03.html </URL>
<DATE> 2003/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerekirse dolara müdahale ederiz’ 
</HEADLINE>
<TEXT>

Merkez Bankası, kurlarda aşırı dalgalanma yaşanması halinde doğrudan müdahale ederek istikrarı devam ettireceğini açıkladı 
     ANKARA Milliyet 

     Türk Lirası likidite fazlasının finansal sistemin ihtiyacını karşılayabilecek düzeyde olduğunu açıklayan Merkez Bankası, piyasalarda ilave ihtiyacın ortaya çıkması halinde bunun mevcut piyasa düzenlemeleri veya ek düzenlemelerle karşılanacağını bildirdi. Kurlarda aşırı dalgalanma yaşanması halinde doğrudan müdahale edileceği belirtildi. 
     Yetki tezkeresinin Meclis’te kabul edilmemesinin ardından kendini ABD’den gelecek ekonomik desteğe göre hazırlayan piyasalarda yaşanacak dalgalanmayı önlemek isteyen Merkez Bankası, sabah erken saatlerde bir açıklama yaparak gerektiğinde müdahale edileceği mesajını verdi. Açıklamada ekonomik programda bugüne kadar gelinen noktada ekonominin dışsal şoklara karşı kırılganlığının azaldığı ifade edildi. 
     Bu dönemde, finansal sistemin istikrarının sürdürülmesinin büyük önem taşıdığı vurgulanan açıklamada, Merkez Bankası’nın piyasaların etkin çalışmasını sağlamaya yönelik gerekli tedbirleri süratle alacağı dile getirildi. Açıklamada Merkez Bankası’nın temel amacı olan fiyat istikrarı çerçevesinde önemli kazanımlar sağlandığı, döviz kurlarında bu kazanımları tehlikeye sokabilecek hareketlerin yaşanmamasının büyük önem taşıdığı bildirildi. 
     
     Etki sınırlanır 
     Başbakanlıkça açıklanan tasarruf sağlayacı ve ek gelir yaratıcı önlemlere de değinilen açıklamada, önlemlerin önümüzdeki dönemde mali disiplinin sağlanması ve Irak’a yönelik olası askeri operasyonun ekonomiye olumsuz yansımalarının sınırlandırılması bakımından önemli bulunduğu belirtildi. Açıklamada "Önlemler, mali disiplini koruma ve programın devamı yönündeki kararlılığın göstergesidir" denildi. 
     



 EKONOMİ 




















</TEXT>
</DOC>
