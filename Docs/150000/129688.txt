<DOC>
<DOCNO> 129688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/09/spor/yaltayli.html </URL>
<DATE> 2003/01/09/ </DATE>
<TIME>  </TIME>
<AUTHOR> FATİH ALTAYLI  </AUTHOR>
<HEADLINE>
Transfere gerek yok bu takım şampiyon olacak 
</HEADLINE>
<TEXT>

     Milan’dan gelen Sarr’ın sıtkı neden sıyrıldı bilemiyoruz, ama Galatasaray’ı ve Fatih Hocası’nı bırakıp İtalya’da 2. lige kapağı attı. Pinto kerhen geri geldi. Her an tüyebilir. Bir zamanların "Cazibe Merkezi" Galatasaray’dan yabancı oyuncuların tamamı kaçtı. 
     Hal böyleyken, Galatasaray yine "ara transfer" peşinde. Sürüyle isim dolaşıyor. Hiçbiri "bildik" değil. Yönetim yine "kumar" peşinde. 
     Simplicio, Insua ve daha bir kaç "muamma" isim. Bir de bildik Van Hooijdonk var. Bu isimler Galatasaray’a ne getirir belli değil. Simplicio, Felipe ile takas gibi. Yani "mecburen" alınıyor, ama diğerleri acaba şu an gerekli mi Zannetmiyorum. 
     Bence yapılması gereken "kaliteli yerlilerin" peşine düşmek. Hiç korkmadan gerekiyorsa geleceği olan yerli oyuncuların hepsini almak. İlle kumar oynanacaksa böyle oynamak. Kemal, Sinan, Servet ve kim varsa Galatasaray’a kazandırmak ve bu arada sezon sonunda almak üzere "çok kaliteli" bir veya iki yabancı kollamak. Yapılması gereken bu. Paniğe kapılmadan, zorlamadan, kumar oynamadan. Yoksa transfer döneminde yapılan hatalara yenileri eklenecek ve "madara" olacağız. 
     Ama ne yazık ki, geçmişi acımasızca eleştiren Özhan Canaydın, eleştirdiklerinin tümünden daha "sorumsuz" bir transfer politikası izliyor. İzlenen politikayla transferde kaybolan para miktarı korkunç. Geride kalan hiçbir şey yok. Başkan "Yetkiyi Terim’e verdim. O yapıyor"a sığınmak isteyecek mutlaka, ama Terim’i seçen kongre değil. Tüm sorumluluk başkanda. 
     O öyle derse, bizim de, "Vermeseydin. Biz mi ver dedik" deme hakkımız var. Üstelik de, Dünya’da tüm transferi teknik direktöre yaptıran başka kulüp yönetimi yok. Hele hele adam seçimi konusunda Terim’in "sicili" pek de parlak değilken... 
     Başkan’ın sokağa attığı para Galatasaray’ın parası. Bir anlamda "geleceğimiz". Bu yüzden şu anda "apar topar" transfere gerek yok. Bu takım bu kadroyla şampiyon olacak zaten. 
     Ve benden söylemesi, bu takımın oyuncuya değil, iyi bir "kondisyoner"e ihtiyacı var. Geçen yıl getirdiğimiz İtalyan kondisyoner, Terim tarafından yollandı. O gün, bugündür oyuncular sakatlıktan kurtulamıyor. 
     Geçen yılın neredeyse yarısı kadar maç. Dörtte biri kadar gerilim. Ama sakatlıklar daha fazla. Bunun nedenini ben de biliyorum, bu işi bilen herkes de biliyor. Bu takıma "oyuncu" değil, oyuncuları hazırlayacak biri lazım. 
     Benden söylemesi, ama biliyorum ki, iki inatçı adam var biri Başkan, biri teknik direktör. İkisi de en az 20’şer yıllık dostum. Ama ikisi de dinlemeyecek. Ne diyeyim, canları sağolsun. 
     
     



 SPOR 























</TEXT>
</DOC>
