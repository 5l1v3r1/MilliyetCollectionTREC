<DOC>
<DOCNO> 126875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/25/son/sontur25.html </URL>
<DATE> 2002/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı "Irak'ta savaş olmasın.." 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, işadamlarının Irak'ta savaş olmasını istemediğini, böyle bir durumun Türkiye'ye her yönüyle sorunlar getireceğini belirterek, ''Irak'ta savaş olmasın. Olursa da haklarımızı fukara fukara aramayalım. Küçük küçük rakamlarla koşmayalım. 65 milyonun menfaatini alalım'' dedi. 
     Sabancı, Hacı Ömer Sabancı Vakfı'nca, Mimar Sinan Üniversitesi'nde, başarılı olan öğrencilerin ödüllendirildiği törende, gazetecilerin gündeme ilişkin sorularını yanıtladı. 
     ''Olası Irak savaşı Türkiye'yi nasıl etkiler '' şeklindeki bir soru üzerine Sabancı, Irak'ın sadece Türkiye'nin değil, dünyanın bir sorunu olduğunu dile getirdi. 
     Olası bir savaşta onlarca, binlerce insanın öleceğini vurgulayan Sabancı, şunları kaydetti 
     ''Hastaneler yapıp, üniversitelerin ihtiyaçlarını karşılamak için daha büyük fonlar yerine, harp sanayisine yatırımlar yapıyoruz. Bunun için sanayici, işadamı yani ekonomik pencereden diyorum ki, bu her yönüyle bize büyük problemler getirecek. Müzakerelerde akıllı davranmalıyız. Körfez krizinde bazı düzenlemeler vardı. O zaman da koalisyon ve birbiriyle sürtüşen liderler vardı. O zaman da haklarımızı iyi anlatamamıştık. Bir Mısır 34 milyar dolar para alabiliyor. Askeri ödemelerini affettirebiliyor. Biz ne yaptık, karşılaştırmalıyız. Bu da ekonomik penceredir.'' 
     
     HÜKÜMETİN AVANTAJI 
     Bu gibi durumlar gündeme gelince, her kesimde hassas insanların bulunduğunu ifade eden Sabancı, şöyle devam etti 
     ''Bizim pencere diyor ki Savaş olmasın. Olursa da haklarımızı fukara fukara aramayalım. Küçük küçük rakamlarla koşmayalım. 65 milyonun menfaatini alalım. Ama bu bana güzel gelmiyor. Neden gelmiyor Çünkü harp olmasın, ölüm olmasın.'' Sabancı, ''Bugünkü iktidar Türkiye'nin istediklerini alabilecek mi '' şeklindeki soru üzerine de, iktidarı milletin seçtiğini ve sorunu yetkililerin çözeceğini söyledi. 
     ''Bu işi ABD'den, İngiltere'den ve İsviçre'den biri gelip çözmeyecek'' diyen Sabancı, hükümetin, ortaksız olma avantajını iyi kullanmasını temenni etti. 
     
     ''VERİMLİLİĞİ KİŞNETMELİYİZ'' 
     Sabancı, ''Kıbrıs'ın Avrupa Birliği'ne dahil edilmesini nasıl değerlendiriyorsunuz '' şeklindeki bir soru üzerine de, ''Kıbrıs işi yıllardır bizden kan götürüyor. Kolumuzdan kan akıyor. Yunanistan'da da aynı şey var. 'Bu devam etsin' diyorsak mesele yok'' diye konuştu. 
     KKTC Cumhurbaşkanı Denktaş ile Rum Lider Klerides'in bu işe ömürlerini verdiğini anlatan sabancı, şöyle devam etti 
     ''Bu ipleri böyle germeye devam edersek yıllar böyle gider. Bunun için iki lidere diyorum ki, anlaşmak için birbirinizi zorlayın. Anlaşmanız zor gözüküyor ama bunu muhakkak bulmanız lazım.'' Sabancı, ''milletvekili maaşlarına zam yapılmamasına'' ilişkin bir soru üzerine de, tasarrufa gidilmesinin zaman zaman konuşulduğunu belirterek, ''ayranın kabartıldığını'' söyledi. Bunların belli günlerde, belli haleti ruhiye içinde söylendiğini savunan Sabancı, ''Fakat meselenin anasını yakalayıp israfları tasarrufla evlendirip, verimliliği kişnetmeliyiz'' diye konuştu. 
     





</TEXT>
</DOC>
