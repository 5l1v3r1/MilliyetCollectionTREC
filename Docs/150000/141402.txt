<DOC>
<DOCNO> 141402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/siyaset/siy01.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Erdoğan Siirt için şans 
</HEADLINE>
<TEXT>

Başbakan, iki bakanıyla "seçim çıkarması" yaptı. Abdullah Gül, Türkiye’nin kaderini belirleyecek seçimin Siirt’te yapılacağını söyledi 
     RAMAZAN YAVUZ Siirt 

     Başbakan Abdullah Gül, AKP lideri Recep Tayyip Erdoğan’ın Siirt’ten aday olmasının "bölge için büyük bir şans ve şeref olduğunu" söyledi. 
     AKP’nin seçim çalışmalarına destek vermek için Siirt’e gelen Gül, Kurtalan ilçesinde İçişleri Bakanı Abdülkadir Aksu, Tarım ve Köyişleri Bakanı Sami Güçlü ile birlikte Merkez Camii’nde cuma namazını kıldı. AKP İlçe Başkanlığı önünde toplanan vatandaşlara seslenen Gül, Siirt’te yarın Türkiye’nin kaderini belirleyecek bir seçimin yapılacağını belirterek, şöyle konuştu 
     "Zor günler geçiriyoruz. Gönlüm çok isterdi ki, çok güzel günlerde aranızda olayım. Gerginliklerin, sıkıntıların bizim de elimizde olmayan nedenlerden dolayı ortaya çıktığı dönemdeyiz. Bu dönemde hepimizin çok önem vermesi gereken şey, kardeşlik ve birbirimize sımsıkı sarılmaktır. Bunu, sadece burada olduğum için değil, her zaman söylüyorum. Bu ülkede Türk, Kürt, Arap, ne varsa hepimiz kardeşiz. Bu sadece Türkiye için değil Kuzey Irak’takiler de, Irak’takiler de Arap’ıyla, Kürt’üyle ve Türkmen’iyle hepsi bizim akrabamızdır, hepsi bizim kardeşimizdir." 
     Erdoğan’ın yıllar önce Siirt’te herkesi, birlik ve beraberliğe davet ettiği bir konuşma nedeniyle mahk m olduğunu belirten Gül, şöyle devam etti "Oysa o konuşma, kardeşliğe ve beraberliğe davet etmekle ilgiliydi. Ayrılığa, çatışmaya ve isyana davet değildi. Ne yazık ki yanlış anlaşıldı." 
     
Doğan köyünün yolu açıldı      TURAN KOYUNCU Siirt DHA 

     Siirt’te 3 Kasım 2002 seçimlerini iptal ettiren köy olarak ünlenen Pervari ilçesine bağlı Doğan köyünün kardan kapanan yolu, dün akşam açıldı. Köy Hizmetleri 8’inci Bölge ve Siirt Köy Hizmetleri İl Müdürlüğü’nün ortak çalışmasıyla, Pervari’ye 64 kilometre uzaklıkta bulunan ve yolu 15 gündür kapalı bulunan Doğan köyün ulaşıldı. Doğan köyünde görev yapacak seçim görevlileri de kötü hava koşulları nedeniyle güvenlik güçleri ve Köy Hizmetleri ekipleri eşliğinde 2 gün önceden yola çıktı. Köy Hizmetleri 8’inci Bölge Müdürü Bekir Sami Demir, pazar günü yapılacak olan seçimler öncesinde kar yağışı veya çığ olmadığı takdirde, kapalı köy yolunun kalmayacağını söyledi. 
     
     



 SİYASET 















</TEXT>
</DOC>
