<DOC>
<DOCNO> 137961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/20/son/soneko33.html </URL>
<DATE> 2003/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Biberin hal fiyatı, 3 milyon 500 bin liraya çıktı... 
</HEADLINE>
<TEXT>

     Gaziantep'te, yeşil biberin hal fiyatı bir haftada yüzde 55 artarak 3 milyon 500 bin liraya çıktı. Biber, marketlerde ise 4.5 milyon lira dolayında fiyatla satılıyor. 
     Soruları yanıtlayan Büyükşehir Belediyesi Hal Müdürü Nedim Kaya, 1-20 Şubat 2003 tarihleri arasında, başta biber olmak üzere sebze ve meyve fiyatlarının artmasının daha çok hava koşullarından kaynaklandığını söyledi. 
     Akdeniz Bölgesi'nde bulunan birçok seranın, soğuk, yağmur ve sel basmasından etkilendiğini ifade eden Kaya, ayrıca sera ürünlerinde Kurban Bayramı öncesinde fazla üretimde bulunulması ve bayramdan sonra üretim azlığı yaşanmasının da fiyatların yükselmesine yol açtığını bildirdi. 
     Gaziantep Hali'nde bugün, yeşil biberin 3 milyon 500 bin, domatesin 800 bin, 18-19 kilogramlık bir koli ithal muzun da 55 milyon liradan satıldığını belirten Kaya, Kurban Bayramı öncesine göre fiyat artışının biberde yüzde 70'e, domateste yüzde 46'ya, ithal muzda da yüzde 24'e ulaştığını kaydetti. 
     İthal muzdaki fiyat artışında ise daha çok ithalatta karşılaşılan güçlüklerin etkili olduğunu anlatan Kaya, havaların ısınmasına paralel olarak önümüzdeki haftalarda sebze ve meyve fiyatlarında belirgin düşüşler olacağını belirtti. 
     





</TEXT>
</DOC>
