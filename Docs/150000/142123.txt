<DOC>
<DOCNO> 142123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/12/guncel/gun22.html </URL>
<DATE> 2003/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaya ölü pili’ taktılar 
</HEADLINE>
<TEXT>

DGM Savcılığı, bazı doktorların ölen hastalardaki kalp pilini çıkarıp yeni hastaya taktıklarını, bunu yaparken de reçete düzenleyip SSK’dan para aldıklarını saptadı 
     GÖKÇER TAHİNCİOĞLU Ankara 

     Ankara DGM Başsavcılığı, SSK’ya fahiş fiyatla tıbbi malzeme satan firmalarla bu malzemelerin alımını sağlayan doktor ve bürokratlara yönelik düzenlenen Neşter Operasyonu’nda bir skandal daha ortaya çıkardı. Ankara DGM, kalp pili takıldıktan sonra ölen hastalarda kullanılan pillerin yeni hastalara takıldığını saptadı. Eski piller için yeni pil alınıyormuş gibi reçete düzenlendiğini tespit eden DGM, bu hastaların hayatta olup olmadıklarını araştırmaya başladı. Operasyonu yürüten Savcı Ömer Süha Aldan, yaşamını yitiren 14 hastaya aynı marka kalp pili takıldığının anlaşılması üzerine Eskişehir SSK’ya yönelik soruşturmayı yoğunlaştırdı. 
     
     Rüşvet mailleri 
     Edinilen bilgiye göre, ölen bazı hastalarda kullanılan pillerin, steril hale getirilip başka hastalarda kullanıldığı saptandı. Savcılık, bu piller için yeni pil kullanılıyormuş gibi reçete düzenlenip SSK’dan para alındığını ortaya çıkardı. 
     DGM, tıbbi malzeme satan firmaların bilgisayarlarının harddiskinde yapılan incelemelerde, silinmiş dosyalar arasında rüşvet maillerini de buldu. Firmaların, genel merkezleriyle şubeleri arasındaki yazışmalarda, "Doktor, büyük miktarda rüşvet istedi. Ne kadarını verelim " tarzında ifadelere rastlandı. 
     
     Yeni gözaltı bekleniyor 
     Savcılık, yine mailler sayesinde bazı doktorların çocuklarının okul masrafından, arabalarının benzin parasına kadar tüm harcamalarını firmalardan aldıkları rüşvetle ödediklerini ortaya çıkardı. Soruşturmada, önümüzdeki günlerde yeni gözaltılar olabileceği belirtildi. 
     



 GÜNCEL 






















</TEXT>
</DOC>
