<DOC>
<DOCNO> 132001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/20/son/soneko22.html </URL>
<DATE> 2003/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan, Vestel ile koşacak... 
</HEADLINE>
<TEXT>

     Vestel, Avrupa Şampiyonu milli atlet Süreyya Ayhan'ın sponsoru oldu. 
     Vestel Şirketler Grubu İcra Kurulu Başkanı Ömer Yüngül, sponsorluk anlaşmasının imzalandığı basın toplantısında yaptığı konuşmada, sponsorlukla, iki lider markanın güç birliğinin ilk adımının atıldığını ifade etti. 
     Süreyya Ayhan ile Vestel'in büyük hedeflere ulaşmada örnek teşkil edecek çok iyi birer simge olduğunu vurgulayan Yüngül, Vestel'in sosyal sorumluluk bilincinin gereği olarak başarılarıyla Türk kadınına büyük manevi destek veren Ayhan'ı her zaman destekleyeceğini söyledi. 
     Vestel'in dünyanın önde gelen şirketlerine patent satabilecek duruma geldiğini, bu başarıyı da Türk mühendisleri sayesinde yakaladığını dile getiren Yüngül, şöyle devam etti 
     ''Türkiye'nin iki şampiyonu, biri teknoloji ve ihracat, diğeri Avrupa Şampiyonu, artık birlikte çalışacaklar, birlikte koşacaklar. Çünkü hedefleri büyük, yolları çok uzun. Her ikisi de tüm parlak geçmişlerine rağmen bu uzun yolun henüz başındalar. Süreyya Ayhan önce dünya, 2004'te de olimpiyat şampiyonluğuna koşacak. Vestel ise 2005 yılında 6 milyar doları aşan ihracat şampiyonluğuna...'' Heyecanlı olduğu gözlenen ve gözleri dolan Avrupa Şampiyonu milli atlet Süreyya Ayhan da, şampiyon olduğu koşuların finallerinin gösterildiği film gösteriminden sonra yaptığı konuşmada, başarılarını, başka bir başarı simgesi olan Vestel ile buluşturmaya karar verdiklerini, bunun için de sponsorluk anlaşması imzaladıklarını söyledi. 
     Ayhan, ''Hedeflerimizi gerçekleştirsek bile sloganımız hiçbir zaman değişmeyecek. Hedef büyük, koşmak gerek demeye devam edeceğiz'' diye konuştu. 
     Ayhan, Vestel'in desteği ile hedeflediği yolda daha emin adımlarla ilerleyeceğini, bunun hem kendisine hem de ekibine büyük bir manevi destek sağlayacağını vurguladı. 
     
     ''ORGANİZASYONLARA GÖRE GEREKEN DESTEK VERİLECEK" 
     Türkiye Atletizm Federasyonu Başkanı Mehmet Yurdadön ise, başarının bir ekip işi olduğunu, Süreyya Ayhan'ın da daha büyük başarılara imza atabilmesi için sürekli çok iyi koşabilmesine, bunu sağlayacak iyi bir antrenöre ve iyi bir kuruma ihtiyacı olduğunu söyledi. 
     Geçmişte Ayhan'a yönelik bazı eleştiriler geldiğini hatırlatan Yurdadön, '' Süreyya o yarışa girmiyor, bu yarışa girmiyor deniyordu. Eğer o organizasyonu iyi yapamadıysanız, psikolojik olarak hazırlanamadıysanız iyi bir sonuç elde edemezsiniz. Çünkü koşuda saniyelerin, saliselerin bile önemi var. Dolasıyla bunların hesaplanması gerekir'' şeklinde konuştu. 
     Vestel'in sponsorluğuyla, ekipteki organizasyonu yapacak kuruluş eksikliğinin giderildiğini belirten Yurdadön, ''Vestel'in desteğini arkamıza alıp devletle bütünleştirdiğimizde çok daha iyi başarılara imza atacağız'' dedi. 
     Yurdadön, sponsorluk kapsamında çekilen ve Ayhan'ın Türk bayrağıyla koşarkan yer aldığı ''hedef büyük, koşmak gerek'' sloganlı reklam filminin Şubat ayının sonundan itibaren televizyonlarda yayınlanmaya başlanmasıyla, ailelerin Süreyya Ayhan'ı örnek alan çocuklarına destek olmasına katkıda bulunacağını söyledi. 
     Süreyya Ayhan ile daha sonra sponsorluk anlaşmasını imzalayan Ömer Yüngül, bir gazetecinin, sponsorluğun maliyetiyle ilgili sorusunu, ''Kesinleşmiş bir bütçe yok diyebilirim. Yıl içindeki organizasyonlara göre gereken destek neyse verilecektir'' diye yanıtladı. 
     Sponsorluk anlaşmasının bu yılı kapsadığını kaydeden Yüngül, ''Ancak daha sonra da devam etmesi için centilmenlik anlaşmamız var'' dedi. 
     23-31 Ağustos tarihleri arasında Paris'te yapılacak dünya şampiyonluğu elemelerine katılacak Ayhan da, bir soru üzerine, dünya şampiyonluğu için önce ABD'de 3 aylık bir kampa katılacağını, daha sonra da Kıbrıs veya Antalya'da kampa gireceğini kaydetti. 
     Süreyya Ayhan'ın antrenörü Yücel Kop ise Yüngül'ün kendilerinden bir takım kurmalarını istediklerini, bu yıl yıldızlar, önümüzdeki yıl gençler, daha sonra da büyükler olmak üzere 3 takım kuracaklarını ifade etti. 
     





</TEXT>
</DOC>
