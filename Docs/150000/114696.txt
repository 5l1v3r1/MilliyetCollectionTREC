<DOC>
<DOCNO> 114696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/23/son/sontur11.html </URL>
<DATE> 2002/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler nerede oy kullanacak 
</HEADLINE>
<TEXT>

     Milletvekili Genel Seçimleri'nde Cumhurbaşkanı Ahmet Necdet Sezer, TBMM Başkanı Ömer İzgi, Başbakan Bülent Ecevit ve Genelkurmay Başkanı Orgeneral Hilmi Özkök, Ankara'da oy kullanacak. 
     Cumhurbaşkanı Ahmet Necdet Sezer, Çankaya Oyak Sitesi içindeki Ahmet Andiçen İlköğretim Okulu'nda 2155 numaralı sandıkta oy verecek. 
     TBMM Başkanı Ömer İzgi, TED Ankara Vakfı Lisesi'nde 2357, Başbakan Bülent Ecevit Oran Perihan İnan İlköğretim Okulu'nda 2465 numaralı sandığa oyunu atacak. 
     Genelkurmay Başkanı Orgeneral Hilmi Özkök, Çankaya İlköğretim Okulu'nda 1167 numaralı sandıkta oy verecek. 
     Anayasa Mahkemesi Başkanı Mustafa Bumin, Cumhurbaşkanı Sezer'in oy kullandığı Ahmet Andiçen İlköğretim Okulu'nda 2156 numaralı sandıkta, Yargıtay Başkanı Eraslan Özkaya ile Yargıtay Cumhuriyet Başsavcısı Sabih Kanadoğlu da Milli Piyango Lisesi'nde 2100 numaralı sandıkta oy kullanacaklar. 
     9. Cumhurbaşkanı Süleyman Demirel Çankaya İlköğretim Okulu'nda 1174 numaralı sandıkta oy verecek. Siyasi partilerin genel başkanlarından MHP Genel Başkanı Devlet Bahçeli Anıttepe İlköğretim Okulu'nda 4443, ANAP Genel Başkanı Mesut Yılmaz Reşit Galip İlköğretim Okulu'nda 2313, CHP Genel Başkanı Deniz Baykal, Oran Perihan İnan İlköğretim Okulu'nda 2464, SP Genel Başkanı Recai Kutan Yüce Koleji'nde 2490, YTP Genel Başkanı İsmail Cem Çankaya İlköğretim Okulu 1185 numaralı sandığa oyunu atacak. 
     
     İSTANBUL'DA OY KULLANACAKLAR 
     AKP Genel Başkanı Recep Tayyip Erdoğan İstanbul'da Üsküdar Lisesi'nde, DYP Genel Başkanı Tansu Çiller İstanbul'da Yeniköy İlköğretim Okulu'nda 1640, Genç Parti Genel Başkanı Cem Uzan da aynı okulda 1634 numaralı sandıkta oy verecek. 
     Kapatılan RP'nin genel başkanı Necmettin Erbakan, DEHAP Genel Başkanı Mehmet Abbasoğlu, HADEP Genel Başkanı Murat Bozlak ve SDP Genel Başkanı Akın Birdal Ankara'da oy kullanacaklar arasında. 
     CHP'den milletvekili adayı olan eski Devlet Bakanı Kemal Derviş, İP Genel Başkanı Doğru Perinçek, TKP Genel Başkanı Aydemir Güler, YP Genel Başkanı Sadettin Tantan, Millet Partisi Genel Başkanı Aykut Edibali, ÖDP Genel Başkanı Ufuk Uras ve LDP Genel Başkanı Besim Tibuk İstanbul'da, BBP Genel Başkanı Muhsin Yazıcıoğlu Sivas'ta ve BTP Genel Başkanı Haydar Baş da Trabzon'da sandık başına gidecek. 
     Seçimlerin Temel Hükümleri ve Seçmen Kütükleri Hakkında Kanun'un ilgili maddesi uyarınca, seçmen kütüklerinde bu sandıklarda oy kullanacakları belirtilen milletvekilleri ve milletvekili adayları, seçmen kartını göstermek suretiyle kayıtlı oldukları seçim çevresi dışında da oy kullanabilecek. 
     





</TEXT>
</DOC>
