<DOC>
<DOCNO> 138971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/25/son/sonspo12.html </URL>
<DATE> 2003/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Turmuş Kimsenin, Altay'a gelmek istemediği dönemde geldim 
</HEADLINE>
<TEXT>

     Altay'da görevden alınan teknik direktör Ümit Turmuş, siyah-beyazlı kulübün yeni teknik direktörü Hüseyin Kalpar'a iyi bir takım teslim ettiğini bildirdi. 
     Altay'da Ankaragücü yenilgisinin ardından görevden alınan Turmuş, Altay'ın Gaziemir Kutlu Aktaş Tesisleri'nde basın toplantısı düzenledi. 
     Ümit Turmuş, Altay'da mali sıkıntılara rağmen iyi bir çalışma sonucu takımı iyi bir düzeye getirdiklerini söyledi. 
     Oynattıkları futbolun birçok kişiye ters geldiğini kaydeden Turmuş, ''İzmir futbolu için yerleşmiş kalıplar, duvarlar var. Pısırık, kişiliksiz 1 puanı hedefleyen, 3 puan olursa iyidir diyen bir yaklaşım, bir anlayış var. Bu duvarlar bana sığmıyor. Altay'da da görevde olduğumuz dönemde çıtayı hep yüksekte tutmaya çalıştık'' diye konuştu. 
     ''Bu takım 5 puan alamadan ligi tamamlar'' yorumlarının yapıldığı bir dönemde görevi kabul ettiğini kaydeden Turmuş, şunları söyledi 
     ''Göreve gelirken hedefim, Altay'ı kümede bırakmak ve futbolculara prim kazandırmaktı. Bugün 6 oyuncumuz milli takımlarda, 2 oyuncumuz da milli takım adayı. Görevi birçok şöhretli teknik direktörün Altay'a gelmek istemediği bir dönemde kabul ettik. Yönetim kurulunun 4-5 kişi kaldığı, yönetimin belirsiz olduğu bir dönemde bile ben Bu takım ligden düşerse ben diplomamı yırtarım demiştim. Bugün birçok teknik direktör Altay'a teknik direktör olmak istiyorsa bizim çalışmamızın eseridir. Hüseyin Kalpar'a sıfır noktasında bir takım bırakmıyorum. Performans olarak güçlü bir kadro bırakıyorum.'' Sözleşmeyi fesh ederken parayı ön plana çıkarmadığını kaydeden Turmuş, ''Bu işi zorlaştırabilirdim. Ancak Altay'a zarar verirdi. Ancak yöneticilerle bir orta noktada buluştuk. Bizim misyonumuz bitmedi. İzmirli teknik adam olduğum için sıkıntılar yaşadım. Felsefe olarak İzmir sınırları içinde hiçbir zaman olmadım. Maalesef kimse kendi köyünde peygamber olmuyor.'' Turmuş, basın toplantısının ardından Gaziemir Kutlu Aktaş Tesisleri personeli ve tesiste bulunan takım kaptanı Tahir ve kaleci Ramazan ile vedalaştı. 
     





</TEXT>
</DOC>
