<DOC>
<DOCNO> 114892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sonspo15.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega, taraftarlarla buluştu... 
</HEADLINE>
<TEXT>

     Fenerbahçe'nin Arjantinli yıldız futbolcusu Ariel Ortega, Genç Fenerbahçeliler Derneği'ni ziyaret ederek taraftarlar birlikte oldu. 
     Kızıltoprak'taki derneğe kulüp idari menajeri Kemal Dinçer'le gelen ve gelişinde taraftarların sevgi gösterileriyle karşılanan Ortega'ya, dernek yöneticileri tarafından plaket verildi. Daha sonra Ortega, kendisi için hazırlanan pastayı kesti. 
     Genç Fenerbahçeliler Derneği üyelerinin sorularını da yanıtlayan Ortega, Galatasaray derbisinin sorulması üzerine, ''Dünyada olduğu gibi Türkiye'de de böyle büyük bir derbi var. İstanbul'a geldiğimde bana Galatasaray maçının önemini anlattılar. Bizim tek amacımız var, o da bu maçı kazanmak. Bunun için mücadele edeceğiz'' dedi. 
     Arjantinli futbolcu, bir taraftarın, ''Galatasaray'a gol atan gerçek Fenerbahçeli oluyor, sen de gol atacak mısın'' sorusuna, ''Mühim olan kazanmamız. Ama gol atarsam daha mutlu olurum'' yanıtını verdi. 
     Takımdaki arkadaşlığın çok üst düzeyde olduğunu, bundan da son derece memnuniyet duyduğunu belirten Ortega, ''Biz biraz da futbolumuzu geliştirir, daha iyi oynamaya başlarsak, her şey çok daha iyi olacak'' diye konuştu. 
     
     ''TÜRKİYE KİMSEYİ KISKANMASIN'' 
     Arjantin'le Türkiye'deki tribünlerin sıcaklık açısından aynı olduğunu ifade eden Ortega, bir taraftarın, ''Siz Arjantin dışında İtalya ve İspanya'da da futbol oynadınız. Türkiye ile diğer ülkelerin farkı nedir'' sorusunu da ''Türkiye kimseyi kıskanmasın. Çünkü burada çok güzel bir ortam var ve benim gördüğüm diğer ülkelerden kesinlikle daha güzel'' diye yanıtladı. 
     Ariel Ortega, artık eski kulübü River Plate ile olan tüm defterleri kapattığını da anlatarak, ''Bundan sonra benim tek amacım Fenerbahçe'nin başarısı. Beni ilgilendiren tek şey de takımımın alacağı başarılı sonuçlardır'' diye konuştu. 
     Fenerbahçe İdari Menajeri Kemal Dinçer ise taraftarlara yönelik yaptığı konuşmada, ''Bizi buraya davet ettiğiniz için teşekkür ediyorum. Bizlerin saha içinde olduğu gibi, sizler de saha dışında Fenerbahçe'nin başarısı için mücadele veriyorsunuz. Sizler hem kötü, hem de iyi günümüzde hep yanımızda oldunuz. Biz bundan sonra da sizlerle birlikte olmaya devam edeceğiz'' dedi. 
     Öte yandan, Ortega'yı dernekten meşaleler yakarak uğurlayan taraftarlar, Arjantinli futbolcuyu bineceği arabaya kadar omuzlarda taşıdı. 
     





</TEXT>
</DOC>
