<DOC>
<DOCNO> 144999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/24/son/sondun40.html </URL>
<DATE> 2003/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB temsilcisi Solana ''Türkiye'nin sınırı geçmesi için neden yok'' 
</HEADLINE>
<TEXT>

     Almanya Savunma Bakanı Peter Struck, Ortadoğu'daki istikrarın tehlikeye girmemesi için Türkiye'nin kuzey Irak'ta ''başka önlemler'' almaması gerektiğini söyledi. 
     Struck, bugün başkent Berlin'de Romanya Dışişleri Bakanı Mircea Dan Geoana ile yaptığı görüşmeden sonra, Türkiye'nin kuzey Irak'ta ''başka önlem'' almaması konusunda Romanya ile görüşbirliği içinde olduklarını belirtti. 
     Struck ve Geoana, Almanya ve Romanya arasındaki siyasi ve askeri işbirliğinin çok iyi düzeyde olduğunu ifade ederek, Irak savaşından sonra bu ülkenin yeniden kalkındırılması çabalarına da katılacaklarını açıkladılar. 
     Görüşmede, Romanya'nın NATO üyeliğini de ele aldıklarını kaydeden Struck, bu konuda Romanya'ya yardım edeceklerini söyledi. Geoana, bugün ayrıca Dışişleri Bakanı Joschka Fischer ile de biraraya gelecek. 
     Öte yandan, Berlin'de bir açıklama yapan AB Ortak Savunma ve Dış Politika Yüksek Temsilcisi Javier Solana da, ''Türkiye'nin sınırı geçmesi için bir neden yok'' dedi. 
     Irak'ın bütünlüğünün korunması gerektiğini ifade eden Solana, Türkiye'nin AB'ye girme çabalarının ise bu bağlamda değerlendirilmemesi gerektiğini söyledi. 
     Solana ayrıca, Türkiye'ye Iraklı mülteciler konusunda yardımcı olacaklarını kaydetti. 
     Hıristiyan Demokrat Birlik Partisi CDU Genel Başkanı Angela Merkel ise Alman hükümetinin, Türkiye'deki AWACS uçaklarında görev yapan Alman askerlerinin çekilmesi konusunda tek başına karar almaması gerektiğini söyledi. 
     Alman askerlerinin görev yapmaya devam etmeleri için her türlü çabanın harcanması gerektiğini ifade eden Merkel, bunun için Federal Meclis'te de karar alınması gerektiğini kaydetti. 
     Merkel ayrıca, Irak konusunda ABD'nin yanında olduklarını da bir kez daha vurguladı. 
     


     




</TEXT>
</DOC>
