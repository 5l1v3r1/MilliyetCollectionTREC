<DOC>
<DOCNO> 134885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/son/sontur23.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'te polise hap satmaya kalkıştılar... 
</HEADLINE>
<TEXT>

     Fatih'te, alıcı gibi davranan polise 300 adet uyuşturucu ve uyarıcı nitelikte hap satmaya kalkan 3 kişi yakalandı. 
     İstanbul Narkotik Şube Müdürlüğü'nden alınan bilgiye göre, Avrupa ülkelerinden temin ettikleri ''ecstasy'' adlı uyuşturucu ve uyarıcı nitelikteki hapları pazarlamaya çalıştıkları belirlenen Ahmet Şahesen, Sinan Bitkin ve Adil Yıldırım ile alıcı gibi davranılarak bağlantı kuruldu. 
     Teslimatı yapmak üzere Aksaray Metro İstasyonu önüne gelen Şahesen, Bitkin ve Yıldırım, çevrede önlem alan polislerce yakalandı. 
     Bu kişilerin üzerlerinde yapılan aramalarda, 300 adet ''ecstasy'' adlı uyuşturucu ve uyarıcı nitelikte hap ele geçirildi. 
     Şubede sorguları süren bu kişilerden Adil Yıldırım'ın, terör örgütü PKK KADEK'e üye olduğu gerekçesiyle İstanbul Terörle Mücadele Şube Müdürlüğü'nce de arandığı belirlendi. 
     





</TEXT>
</DOC>
