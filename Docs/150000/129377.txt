<DOC>
<DOCNO> 129377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/ekonomi/eko02.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık’ta dalgalanma zirvesi 
</HEADLINE>
<TEXT>

Başbakan Gül, piyasalardaki dalgalanmayı görüşmek üzere ekonomi yönetimi ile uzun bir toplantı yaptı 
     ANKARA Milliyet 

     Başbakan Abdullah Gül, dün gece geç saatlerde, mali piyasalarda yaşanan olumsuz tablo nedeniyle ekonomi yönetimini makamında topladı. Doların 1 milyon 700 bin sınırına dayanması, borsadaki düşüş ve faizlerin yüzde 60 düzeyine çıkması hükümeti harekete geçirdi. Gül, ekonomi yönetimini oluşturan bakan ve üst düzey bürokratları dün saat 21.00’de Başbakanlık’a çağırdı. Yapılan toplantıya Başbakan Yardımcısı Abdüllatif Şener, Devlet Bakanı Ali Babacan, Maliye Bakanı Kemal Unakıtan, DPT Müsteşarı Ahmet Tıktık, Hazine Müsteşarı Faik Öztrak ve Merkez Bankası Süreyya Serdengeçti katıldı. 
     Toplantı sonrasında açıklama yapan Şener, Bakanlar Kurulu’nun gündeminde yer alan ekonomik konuların ön çalışmasını yaptıklarını belirterek, "2003 yılı bütçe hazırlıkları, faiz dışı fazla hedeflerine ilişkin alınan tedbirleri ele aldık" dedi. 
     Hükümetin mali disiplini kararlı şekilde sağlayacağını vurgulayan Şener, gelir artırıcı, gider azaltıcı önlemlere üzerinde görüş alışverişinde bulunduklarını kaydetti. Piyasalardaki dalgalanmalarında toplantıda tartışıldığını dile getiren Şener, "Zaman zaman ekonomik gelişmelerde bu ve buna benzer ani gelişmeler ortaya çıkabilir. Olağan karşılanmalı. Hükümet ekonomik hedeflerini gerçekleştirmede kararlıdır. IMF’ye sunulacak niyet mektubunun alt yapısını oluşturan konular da ele alındı" dedi. 
     



 EKONOMİ 
















</TEXT>
</DOC>
