<DOC>
<DOCNO> 117505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/spor/spo15.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu... 
</HEADLINE>
<TEXT>

     YASİR KAYA 

Lucescu kalede      LUCESCU futbola geri döndü ve hafta sonu resmi maçta Rapid Bükreş’in kalesini korudu. Ancak bahsettiğimiz Lucescu, Beşiktaş teknik direktörünün oğlu Razvan. Geçen yıl 33 yaşında futbolu bırakan ve formasını giydiği kulüpte asbaşkanlığa getirilen Razvan Lucescu, maçları VIP tribününden izliyordu. Rapid’in ligde Arges Piteşti ile oynayacağı maç öncesi, takımın üç kalecisinin de sakatlanması üzerine Teknik Direktör Rednic, geçen yılki oyuncusundan kaleye geçmesi için ricada bulundu. Razvan kabul etti ve sağlık ekibinin yoğun çalışmasıyla maça yetiştirildi. Rapid, Mircea Lucescu’nun oğlunun müthiş kurtarışlarıyla rakibini 1-0 yenerek ligde yenilmezlik unvanını sürdürdü. 
     
Jardel’e piyango      GALATASARAY’DAN sonra transfer olduğu Sporting Lizbon’da gol krallığı yaşayan Mario Jardel eşinden ayrılınca bunalıma girmiş ve tedavi görmüştü. Brezilyalı yıldız, golcü arayan Manchester United’ın ocak ayı için hazırladığı transfer listesinin ilk sırasında. Nistelrooy’un sakatlığı nedeniyle sıkıntı çeken Menajer Alex Ferguson’un, Jardel’den Şampiyonlar Ligi’nde de faydalanabilecek olması transferin gerçekleşme olasılığını artırıyor. Jardel, Ada’ya giderse Galatasaray da pay alacak. 
     
Martıya dua      BREZİLYA Ligi’nde Botafogo ile Gremio arasında oynanan maçta inanılmaz bir olay yaşandı. Karşılaşma 1-1 devam ederken, 87.dakikada Botafogolu Fabio kalecinin üzerinden aşırtma vuruş yaptı. Top tam ağlara giderken, saha içinde alçak uçuş yapan bir martıya çarptı. Topun yönü değişerek kaleye girmedi ve yere düşen martı sersemleme döneminden sonra tekrar havalandı. Karşılaşma ise 1-1 sonuçlandı. 
     

</TEXT>
</DOC>
