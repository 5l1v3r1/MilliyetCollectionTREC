<DOC>
<DOCNO> 116827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/siyaset/siy00.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’e güveniyoruz 
</HEADLINE>
<TEXT>

İlk demecini Milliyet’e veren AKP lideri, uzlaşma mesajı verdi "Halkımız gibi biz de Sayın Sezer’in hukuka, milli iradeye, kamu vicdanına uygun davranacağından kuşku duymuyoruz." 
     FİKRET BİLA 

     AKP Genel Merkezi’nde coşku var. Herkes birbirini kutluyor. Cep telefonları susmuyor. Ancak, AK Parti yöneticilerinden hiçbiri sonucu "sürpriz" olarak değerlendirmiyor. Hepsi cebinden bir anket çıkarıp gösteriyor. 
     Genel merkezde, AKP lideri Tayyip Erdoğan’ı beklerken, söyleştiğimiz Genel Başkan Yardımcısı Abdullah Gül, "Biz" diyor, "Bir ay önceden beri sonucun böyle olacağını biliyorduk. İşte son anketimizin sonuçları. AKP yüzde 34, CHP yüzde 20. Bir tek Genç Parti ile DYP ankete göre yer değişmiş oldu." 
     Gül, halktan büyük teveccüh gördüklerini, ama aynı zamanda büyük de bir sorumluluk üstlediklerini vurguluyor. "Hedefimiz" diyor, "Kavgasız, gürültüsüz, büyük uzlaşma içinde hemen ülkenin sorunlarına eğildik. Herkesi kucaklamak. Meclis’in içiyle dışıyla, sivil örgütlerle hep birlikte Türkiye’yi yönetmek." 
     
     Pastalı kutlama 
     Erdoğan, "Başbakan Tayyip" sloganlarıyla sık sık kesilen teşekkür konuşmasından sonra, seçim zaferini pasta keserek kutluyor. 
     Saat 02.20 sularında partideki odasında konuşuyoruz. 
     İlk sorumuz, başbakanlık görevi ve Çankaya’dan beklentilerle ilgili. AKP lideri şu değerlendirmeyi yapıyor 
     - Biz sayın cumhurbaşkanına güveniyoruz. Hukuka bağlılığına, milli iradeye saygısına inanıyoruz. Bu nedenle en küçük bir çatışma veya gerginlik beklemiyoruz. Sayın Sezer’in bizimle müzakere etmesini bekliyoruz. Seçimlerden bu sonucu almış bir partinin genel başkanıyla müzakere edeceğini düşünüyoruz. Elbette yetkilerini biliyoruz. Ama dediğim gibi Sayın Sezer’in hukuka bağlılığı, milli iradeye saygısı bu beklentimizin kaynağı. Halkımız gibi biz de Sayın Sezer’in hukuka, milli iradeye, kamu vicdanına uygun davranacağından kuşku duymuyoruz. 
     - Siz bir karar verdiniz mi, nasıl bir yöntem izleyeceksiniz 
     - Yarın bugün arkadaşlarımızın çoğu henüz seçim bölgelerinde olur. Sanıyorum salı günü MKYK’yı, çarşamba günü de Kurucular Kurulu’nu toplarız. Henüz müzakere etmedik. Nasıl bir yöntem uygulayacağımızı kararlaştırmadık. Ama bizim önerimiz elbette bir dayatma niteliğinde olmayacaktır. 
     - Sizin genel başkanlıktan ayrılıp, yerinizi başbakan olmasını istediğiniz kişiye bırakmanız söz konusu olabilir mi 
     - Dediğim gibi henüz görüşmedik. Yetkili organlarımızda görüşmeden bir yöntem söylemem doğru olmaz. 
     - İki partili bir meclis oluşuyor. Bu durumu nasıl görüyorsunuz Bir zorluk yaratır mı 
     - Hayır. Aksine, ben iki partiye dayalı bir sistemin daha iyi olacağını düşünüyorum. ABD’de olduğu gibi. Eskiden Türkiye’de APCHP arasında olduğu gibi. Bu nedenle seçim sistemini değiştirmeyi düşünüyoruz. Biz iki partili sistemi öngören bir düzenlemeden yanayız. 550 milletvekilini 500 indirmeyi, bunun 400’ünün baraja tabi olmasını, 100’ünün ise partilerin aldığı oy oranıyla orantılı şekilde belirlenmesini istiyoruz. 100 kişi için barajsız sistem düşünüyoruz. Böylece temsil adaleti de sağlanmış olur. Ama genel barajın hemen düşürülmesinin yararlı olmayacağı kanısındayız. 
     - Seçim sonrasındaki tabloya bakarak AKP’yi nasıl tanımlıyorsunuz Din eksenli bir parti olduğunuz değerlendirmesine ne diyorsunuz 
     - Ben zaten her fırsatta din eksenli parti olmadığımızı söyledim. Aldığımız sonuç da bunu kanıtladı. Biz her kesimden ve her partiden oy aldık. Biz merkez partisi olduk. Hedefimiz de buydu. Artık kimse bizi din partisi veya din eksenli parti diye tarif edemez. 
     - İlk icraat olarak ne yapmayı düşünüyorsunuz 
     - En acil ve önemli konumuz Avrupa Birliği. Bu nedenle görevi almayı bile beklemeden arkadaşlarımı Avrupa’ya göndereceğim. Kaybedecek hiç vaktimiz yok. Avrupa Birliği için hemen hamle yapacağız. 
     - Irak konusunda bir kararınız var mı 
     - Irak konusunda yeterli bilgimiz yok. Hemen bilgileneceği ve milletimizin, devletimizin yararı neyi gerektiriyorsa o duruşu alacağız. Kan, göz yaşı istemiyoruz. 
     - Yasaklar konusunda tavranız ne olacak 
     - Yasaklar konusu artık sadece Tayyip Erdoğan sorunu olmaktan çıktı. Milet bu konuda da bize görev verdi. Yasakları kaldırın dedi. Yasak istemediğini açıkça belli etti. Buna uygun olarak Anayasa ve yasalarda gerekli düzenlemeleri de yapmayı görev biliyoruz. 
     - Nasıl bir yönetim anlayışı sergileyeceksiniz 
     
     Öncelik iş ve aşa 
     - Türkiye’nin işe, aşa ihtiyacı var. Milletin beklentisi iş, eğitim, sağlık. Bu sorunları çözmek için herkesle birlikte ülkeyi yöneteceğiz. Meclis içi muhalefetle, Meclis dışındaki partilerle, sivil toplum kuruluşlarıyla birlikte bir yönetim anlayışı sergileyececeğiz. Türkiye’nin yararına her öneriye, görüşe, desteğe açık olacağız. Sadece Meclis’teki aritmetik üstünlüğümüze dayanan yönetim anlayışı göstermeyeceğiz. 
     Erdoğan, uzlaşmacı bir üslup kullanıyor. Zafer şarhoşluğu içinde görünmüyor. Partililere de olgun davranılmasını telkin ediyor. 
     Erdoğan’ı kurmaylarıyla baş başa bırakırken, AKP Genel Merkezi’ndeki ortak değerlendirmeyi şöyle not ediyoruz 
     "Bu üçüncü dalga. Birincisi Menderes, ikincisi Özal’dı. Üçüncüsü ise Erdoğan." 
     



 SİYASET 













</TEXT>
</DOC>
