<DOC>
<DOCNO> 135396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/spor/spo04.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkoviç ile ömür boyu 
</HEADLINE>
<TEXT>

Trabzonspor, Avustralyalı file bekçisiyle 3 yıl daha anlaştı. Başarılı kaleci, ilk yıl 250 bin dolar, daha sonraki senelerde ise 300 ve 350 bin dolar alacak 
     2007’ye kadar 
     TRABZONSPOR Yönetimi, Avustralyalı kaleci Petkoviç’in sözleşmesinin 2007 yılına kadar uzatılması kararı aldı. Daha 1,5 yıllık sözleşmesi bulunan Avustralyalı file bekçisinin Menajeri İsmail Özsoy ile üç gündür görüşmelerini sürdüren Asbaşkan Erol Tuna, sözleşmenin 3 yıl daha uzatılması konusunda anlaşma sağladı. 
     
     Son söz kalecide 
     BUNA göre Petkoviç’e ilk yıl için 250 bin, ikinci sezon 300 bin, son sene de 350 bin dolar verileceği öğrenildi. Petkoviç’e bu paranın yüzde 40’ı garanti, yüzde 30’u maaş, yüzde 30’u ise maç başı olarak ödeneceği belirtildi. Menajer Özsoy’un, Tuna’ya, "Petkoviç ile son bir görüşme daha yapayım, sonra imzalarız" dediği öğrenildi. 
     
     "Elazığ’ı unutmadık" 
     LİGİN ilk yarısındaki Elazığspor yenilgisini unutmadıklarını belirten Mehmet Yılmaz, "Bu kez galibiyetle işe başlamak istiyoruz" dedi. Zamanın leyhlerine işlediğini ifade eden Bordo-Mavili oyuncu, "İkinci yarılar normalde daha zorlu geçer, ancak ikinci devre daha fazla puan toplayacağımıza inanıyorum" dedi. 
     
     "Şansımız Aybaba" 
     KAPTANLIK pazubandıyla moral bulan Fatih Tekke, "8-10 yıl sahalardayım. En büyük arzum şampiyonluk yaşamak" diye konuştu. Samet Aybaba’nın adil tutumu sayesinde takım kalitesinin sürekli yükseliş gösterdiğini belirten Fatih, "Örnek bir teknik adam. Ayrıca az bulunur cesur bir lider profili çiziyor" dedi. 
     



 SPOR 




























</TEXT>
</DOC>
