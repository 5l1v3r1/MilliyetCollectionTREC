<DOC>
<DOCNO> 114051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/sondun03.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlandalılar bu kez "evet" dedi... 
</HEADLINE>
<TEXT>

     İrlanda'da AB'nin genişlemesine olanak tanıyan Nice Anlaşması'nın halka onaylatılması amacıyla ikinci kez yapılan referandumun ilk sonuçları, halkın bu kez ''Evet'' diyeceğine işaret ediyor. 
     Başkent Dublin'de, sayımın tamamlandığı 6 ayrı seçim bölgesinde kullanılan oyların yarıdan fazlasının, anlaşmanın onaylanmasından yana çıktığı, sayımın tamamlandığı ilk bölgeler arasında yer alan County Meath'de ''Evet'' oylarının oranının yüzde 63'ü aştığı açıklandı. 
     Oy sayımı sürerken, katılım oranının yüzde 46,06 civarında olduğuna işaret eden siyasi gözlemciler, ''bu kez işlerini şansa bırakmayan'' başta hükümet olmak üzere ''Evet'' kampanyası sahiplerinin başarılı oldukları yorumunu yaptı. 
     İlk sonuçları hükümet adına değerlendiren Çevre Bakanı Martin Cullen, hem katılımın bu kadar yüksek olması, hem de ilk sonuçlara göre ''Evet'' oyları oranının yüksek olmasının, kampanyalarının başarılı sonuç vereceğinin ilk işaretleri sayılabileceğini bildirdi. Cullen, İrlanda halkının sorumlu davrandığını ve üzerine düşeni yaptığını söyledi. 
     ''Hayır'' kampanyasının başını çeken Yeşiller Partisi'nin sözcüsü ise ''Kabul etmeliyiz ki, bugün bizim için kötü bir gün oldu'' dedi. Sözcü, seçmenin kararına saygı duyduklarını sözlerine ekledi. 
     Önceki referandumda, seçmenlerin yüzde 54'ü Nice Anlaşması aleyhinde oy kullanmıştı. 
     





</TEXT>
</DOC>
