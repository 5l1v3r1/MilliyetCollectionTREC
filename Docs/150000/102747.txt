<DOC>
<DOCNO> 102747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sonspo13.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli taraftarlar deplasman maçlarına gitmek istiyor. 
</HEADLINE>
<TEXT>

     Fenerbahçe, Galatasaray, Beşiktaş ve Trabzonspor kulüplerinin sezon öncesinde, birbirleriyle yaptıkları maçlara, konuk takımın seyircisinin götürülmemesi yönünde aldıkları karara sarı-lacivertli taraftarların tepkisi sürüyor. 
     Fenerbahçe'nin ligin ilk haftasında Trabzonspor ile yaptığı deplasman maçına gidemeyen taraftarlar, dün akşamki Ankaragücü maçında tribünlere astıkları pankartlarla deplasman yasağını protesto etti. 
     1907 Fenerbahçe Derneği'nin internet sitesi ''1907.org''da düzenlenen ankette, taraftarların büyük bir bölümü, alınan kararın yalnış olduğunu savundu. 
     Toplam 1108 taraftarın katıldığı ankette, yüzde 67'lik bir grup 745 kararın yalnışlığı, yüzde 33'lük bir grup 363 ise kararı destekledikleri yönünde oy kullandı. 
     -''KARAR DEĞİŞMEZ''- Fenerbahçe Kulübü Yönetim Kurulu Üyesi ve Kulüp Sözcüsü Atilla Kıyat, 4 büyük kulübün almış olduğu bu kararın değişmeyeceğini söyledi. 
     Kulüp yöneticilerini bu kararları almaya iten nedenleri taraftarların düşünmesi gerektiğini vurgulayan Kıyat, ''Taraftarlarımız bizim herşeyimiz. Ama, yetkilileri bu kararları almaya iten nedenleri düşünsünler. Malesef geçmişte yaşanan sorunlar, bu sonucu doğurmuştur. Seyirci ayrımı yapmadan konuşuyorum. Statların korkulu rüyası olduk. Her maçta statlarda meydana gelen olaylar sonrasında milyarlarca lira zararlar oldu'' diye konuştu. 
     Taraftarların, deplasman maçlarına toplu olarak gitmemesi kararında bir yumuşama olmayacağını ve bu durumun kabul edilmesi gerektiğini ifade eden Kıyat, ''Takımını seven taraftar deplasmanda maç izlemek istiyorsa, münferit olarak gider, takımının maçını izler'' dedi. 
     





</TEXT>
</DOC>
