<DOC>
<DOCNO> 101281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/yazar/tamer.html </URL>
<DATE> 2002/08/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Mehmetçik sağ olsun 
</HEADLINE>
<TEXT>

İl sınırlarındaki 3. Ordu Komutanlığı’nın ekonomiye sağladığı katkıyla ayakta duran Erzincanlılar, tercihlerini’ AKP’den yana kullanacak gibi görünüyor... 
     Erzincan, Milliyet TIR’ındaki 7. durağım. İzmit, Bolu, Karabük, Kastamonu, Sinop ve Kars’tan sonra ilk kez bu kentte erkekler benimle el sıkışmadı, elim havada kalakaldı. Sonra da ben hiçbirine elimi uzatmadım. 
     Kentin en büyük ana caddesinde ilk gözüme çarpan, sadece gözleri görünen kara çarşaflı kadınlar. Belediye Yeraltı Çarşısı’nda alışverişe çıkan kadınlar da genelde başörtüleriyle sımsıkı kapanmışlar. Başı açık gezenler de genelde Alevi. Burası tutucu bir kent. Son seçimlerde Fazilet 1, MHP 1, DYP 1 milletvekili çıkartmış. Kentin yüzde 35’lere varan Alevi nüfusunun CHP’de toplanan oyları baraşın altında heba olmuş. 
     
     Tepki değil tercih AKP 
     Belediye Başkanlığı 15 yıldır MHP’de. Gerek Belediye Yeraltı Çarşısı’nda çaylarını içtiğimiz esnaf, gerek Belediye Parkı’nda görüştüğümüz işsizler, gerekse Milliyet TIR’ına gelen kamu görevlileri, gençler ve işsizlerle sohbetimizden edindiğim izlenim, AKP bu seçimlerde Erzincan’dan 2 milletvekili çıkartır, üstelik de bunlar diğer dolaştığımız illerin aksine tepki oylarından çok tercih oyları olacaktır. Üçüncü milletvekilliği Alevilerin oylarıyla CHP’ye gider. 
     
     Erzincan ve kriz 
     Erzincan’da kapısını çaldığımız ilk esnaf, Yeraltı Çarşısı’ndaki kuyumcu Necati Demiriz. "İşler nasıl " sorumuza "gayet iyi" cevabıyla ilk sürpirizi yapıyor. Hemen karşısında bakır hediyelik eşya ve saat satan Dergah mağazasının sahibi de güler yüzle satışların iyi olduğunu söylüyor. Neyse ki aynı çarşıda daha sonra hal hatır sorduğumuz perdeci Bekir Uçer ve kunduracı Hakan Hatipoğlu, TL olarak geçen yılki cirolarının ancak yarısını yapabildiklerini, konfeksiyoncu İbrahim Yapar ise TL bazında 1985’ten beri en düşük ciroyu yaptığını söylüyor da Erzincan da Türkiye’nin genel havasına uyum sağlıyor Yoksa neredeyse kriz Erzincan’a uğramamış diyeceğiz. 
     Zaten 1992 depreminden sonra Dünya Bankası kredisiyle yeniden inşa edilen kentin caddelerini, kamu binalarını, modern camilerini, 1100 lojmanı, Jandarma Komutanlığı binasını falan görseniz, bu kenti krizden koruyan bir takım supapların varlığını hemen farkedersiniz. Supaplardan en önemlisi, 3. Ordu Komutanlığı. Askerin ekonomiye sağladığı düzenli katkı, esnafı ayakta tutuyor. İkinci etken Almancılar. Hem yazları gelerek ekonomiyi canlandırıyorlar, hem de Erzincan’da yaşayan işsiz yakınlarına düzenli para göndererek onların bu krizi daha kolay atlatmalarını sağlıyorlar. 
     
     Yeni gelenler istenmiyor 
     İlk kez göç alan bir kentteyiz. 1992 depreminden sonra kenti terkedenler, ekonomik krizin ardından geri dönüyor. Terörden kaçan Tuncelililer yıllardır buradalar. Erzincan, Gümüşhane ve Bayburt’tan da göç alıyor. Ama onlar yeni gelenleri istemiyor. 
     Zaten kentte çok sayıda işsiz olduğunu, açılacak işlere de göç edenlerin ortak olmasını istemediklerini söylüyorlar. Erzincan’da ekonomik kriz göreceli olarak daha tahammül edilebilir olsa da, siyasetçiye güven burada da sıfır, öfke dizboyu. "Dünya Bankası’ndan gelen kimine göre 30 milyon dolar deprem kredisiyle caddeler kaldırımlar göletler, kamu binaları ve oteller yerine fabrikalar yapılsaydı, şimdi işsizimiz daha az olurdu" diyorlar. 
     
     Deprem yardımları uçtu 
     Yurt dışından gelen deprem yardımlarının önce Ankara’da, ardından da Erzincan’ın yüksek tepelerinde iç edildiğini, bu yardımlar kentin önde gelenlerine Kemaliye’de ve Akdeniz - Ege’de villa olarak geri dönerken, orta hasarlı binaların hasar ödemelerinin hala yapılmadığını iddia ediyorlar. 
     Bir zamanlar var olan et, süt, Sümerbank İplik gibi fabrikaların özelleştirilip içleri boşaltıldıktan sonra kapatılmasından da siyasileri sorumlu tutuyorlar. Son kalan şeker fabrikası da kapatılacak diye ödleri kopuyor. 
     
     







Pire berber iken, deve tellal iken... 


Erkeklere ders 


Derviş ve solda birlik 


Orkestra 


Menderes’in son sözleriyle veda etti 


Gençler neden bu kadar mutsuz 


İster döv, ister aldat, yeter ki boşanma 


"Temel’leröle helalleştik... 


4 Kasım sabahı 


Mehmetçik sağ olsun 


Narin nefesli adamlar ve saydam sevgilileri 


Derviş’in istifası sonrasında umut ve k bus senaryoları 


Erzincan güzel ama... 


Kemal Derviş AKP’ye ekonomiyi anlatacaktı 


</TEXT>
</DOC>
