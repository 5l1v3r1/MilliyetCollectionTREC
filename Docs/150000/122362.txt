<DOC>
<DOCNO> 122362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/02/son/sontur33.html </URL>
<DATE> 2002/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağcılar Cumhuriyet Savcılığı Akgündüz için harekete geçti 
</HEADLINE>
<TEXT>

     Siirt Bağımsız Milletvekili Fadıl Akgündüz hakkında Almanya'daki bazı Türk vatandaşlarını dolandırdığı iddiasıyla soruşturma yürüten Bağcılar Cumhuriyet Başsavcılığı, Yüksek Seçim Kurulu'nun YSK bu ildeki seçimi iptal etmesi üzerine, Akgündüz'ün hukuki durumunun bildirilmesi amacıyla YSK'ya yazı gönderdi. 
     YSK'nın 3 Kasım 2002 tarihinde Siirt'te yapılan milletvekili genel seçimini iptal etmesi, Bağcılar Cumhuriyet Başsavcılığı'nı da harekete geçirdi. 
     Almanya'daki bazı Türk vatandaşlarının dolandırıldıkları iddiasıyla yaptıkları suç duyurusunun ardından, Akgündüz hakkında TCK'nın 504. maddesinin 8. fıkrası uyarınca ''nitelikli dolandırıcılık'' suçundan soruşturma yürüten başsavcılık, Siirt'teki seçimin iptal edilmesi üzerine Akgündüz'ün hukuki durumunun açıklığa kavuşturulması için YSK'ya yazı gönderdi. 
     Başsavcılık, YSK'nın seçimin iptal edilmesi kararıyla birlikte Akgündüz'ün milletvekilliğinin de düştüğünü bildirmesi halinde, hazırlık tahkikatını tamamlayıp, olayın 247 mağduru olduğunu dikkate alarak hakkında 494 ile 1235 yıl arasında hapis cezası istemiyle dava açabilecek. 
     Başsavcılık yetkilileri, Fadıl Akgündüz'ün dokunulmazlığının kaldırılması için bir süre önce Adalet Bakanlığı aracılığıyla TBMM'ye gönderilen fezlekenin de, ''Akgündüz'ün milletvekilliğinin düştüğünün tespiti halinde otomatik olarak geri döneceğini'' bildirdiler. 
     





</TEXT>
</DOC>
