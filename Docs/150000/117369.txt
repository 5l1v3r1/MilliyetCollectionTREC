<DOC>
<DOCNO> 117369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/soneko10.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa çıkışı hazmediyor... 
</HEADLINE>
<TEXT>

     Piyasalar iki gün yaşanan sert hareketi bugün sindirmeye çalışıyor. Güne yükselişle başlayan borsada 12 bin puan seviyesinde kar satışları geldi. Bileşik endeks günün ilk yarısını, dünkü kapanışa göre 187.36 puan artarak 12,134.64 puandan kapandı. Hisse senetleri ortalama yüzde 1.57 oranında değer kazandı. 
     Uzmanlar iki günlük hızlı hareket sonrası piyasanın yeni çıkışları yapabilmesi için kar realizasyonlarının gelmesi gerektiğini belirtiyorlar. 
     Seans kapanışında mali endeks 316.33 puan artışla 15,166.21 puana, sanayi endeksi 212.66 puan artışla 11,306.76 puana yükseldi, hizmetler endeksi ise 20.25 puan azalışla 8,255.29 puana geriledi. 
     Böylece önceki kapanışa göre mali grup hisseler ortalama yüzde 2.13, sanayi grubu hisseler ortalama yüzde 1.92 oranında yükseldi, hizmetler grubu hisseler ortalama yüzde 0.25 oranında değer kaybetti. 
     1. seansta işlem gören toplam 282 hisse senedinden 227'si değer kazanırken, 23 hisse senedi değer kaybetti. 32 hissenin fiyatında ise değişiklik olmadı. 
     Seansta, 736 trilyon 547 milyar 829 milyon liralık işlem hacmi oluştu. 
     1. seansta Yapı Kredi Bankası, İş Bankası C, Garanti Bankası, Doğan Holding ve Sabancı Holding, en yoğun işlem gören hisseler oldu. 
     
     BONO CEPHESİ 

     Bono piyasasında da iki günlük hareket sonrası faizlerdeki düşüş sürerken hava biraz daha sakin görünüyor. Dün yaşanan 7 puanlık düşüşün ardından bugün de 1-2 puanlık düşüş oldu. 
     İMKB Tahvil ve Bono Piyasası Kesin Alım Satım Pazarı'nda, 2 Temmuz 2003 vadeli, bugün valörlü bononun saat 12.40 itibariyle basit getirisi yüzde 52.18, bileşik getirisi 56.69 düzeyinde bulunuyor. 
     Döviz piyasasında da sakinlik hakim. Dolar serbest piyasada 1 milyon 643 bin lira, Euro ise 1 milyon 636 bin liradan satılıyor. 

     
</TEXT>
</DOC>
