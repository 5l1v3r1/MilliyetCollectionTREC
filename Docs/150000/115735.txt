<DOC>
<DOCNO> 115735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/29/yasam/yas02.html </URL>
<DATE> 2002/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
40 metreden ölüme uçtu 
</HEADLINE>
<TEXT>

Yeşim Dirioğlu, Atina’ya gidecekti. Ancak havaalanı yolunda arabası savrulup viyadükten uçunca korkunç şekilde can verdi 
     ŞAKİR AYDIN İstanbul 

     K ğıthane’de, aşırı hız yüzünden viyadük girişinde kontrolden çıkan otomobil, bariyerleri aşarak takla attı. Yaklaşık 40 metre yuvarlanarak hurda yığını haline gelen otomobilin sürücüsü eczacı Yeşim Dirioğlu 28 hayatını kaybetti. 
     Yeşim Dirioğlu, 1997’de Hacettepe Üniversitesi Eczacılık Fakültesi’nden mezun oldu. Ailesi Ankara’da yaşayan, kendisi ise bir yıldır İstanbul’da bulunan Dirioğlu, Topkapı Davutpaşa Caddesi’ndeki ilaç şirketi Aventis Pharma’da ruhsatlandırma uzmanıydı. Yunanistan’da düzenlenen bir eğitim seminerine katılacak Dirioğlu, Atina’ya gitmek üzere, Beşiktaş’taki evinden Atatürk Havalimanı’na doğru dün sabah yola çıktı. 
     
     Birisi mi sıkıştırdı 
     Kiralık olduğu belirtilen 34 BH 2287 plakalı otomobil, dün saat 06.30 sıralarında TEM Otoyolu Sadabad 1 Viyadüğü’ne yaklaştı. 
     Tam bu sırada aşırı hız yüzünden kontrolden çıkan otomobil, bariyerlere çarptı. Bariyerleri aşan otomobil, viyadük yanındaki toprak alanda yaklaşık 40 metre boyunca taklalar atarak yuvarlandı. Viyadüğün ayaklarına çarparak durabilen otomobil hurda yığını haline gelirken, Dirioğlu kaza yerinde hayatını kaybetti. Dirioğlu’nun, itfaiye görevlilerinin yardımıyla otomobilden çıkarılan cesedi, Şişli Etfal Hastanesi morguna gönderildi. 
     Kazayı soruşturan polis yetkilileri, Dirioğlu’nun otoyolda bir başka otomobil tarafından sıkıştırılmış olabileceği ihtimali üzerinde de duruyor. 
     



 YAŞAM 






















</TEXT>
</DOC>
