<DOC>
<DOCNO> 117374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/soneko15.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Piyasalardaki olumlu hava istikrar ve güvene bağlı 
</HEADLINE>
<TEXT>

     İş Bankası Genel Müdürü ve Türkiye Bankalar Birliği TBB Yönetim Kurulu Başkanı Ersin Özince, istikrar ve güven ortamının seçim sonuçlarından olumlu etkileneceğini söyledi. 
     Özince, İstanbul'daki 10 ilköğretim okulunu kapsayan güçlendirme projesine yönelik hazırlanan protokolün imza törenin ardından basın mensuplarının sorularını yanıtladı. 
     Ersin Özince, seçim sonrasında bankacılık sektörünün beklentilerine ilişkin bir soru üzerine, bu konuda değerlendirme yapmak için çok erken olduğunu belirterek, şöyle dedi 
     ''Ülkemizde istikrarın ve güven ortamının bu seçim sonuçlarıyla olumlu etkileneceğini düşünüyorum. Bankacılık sektörünün en büyük beklentisi güven ve istikrarın sürekliliğidir. Tahmin ediyorum, bu da seçim sonuçlarıyla hiçbirimize mazeret bırakmayacak şekilde ortaya çıkmış oldu. 
     Olumlu gelişmelerin süreceğini düşünüyorum. Faiz oranları ülkemizde çok fahiş derecede yüksekti. Reel faiz, enflasyonun neredeyse 2 katına varacak seviyelere ulaşmıştı. Bunun sadece hazinemiz için değil, aynı zamanda finansmanı kullanan reel sektörde, tüketici seviyesinde, her yerde olumsuz etkileri var. Bu faizin çok daha aşağılara inmesinin ekonomimiz için de, bankacılık sektörü için de çok yararlı olacağı hiç tereddütsüz.'' 
     
     REEL FAİZ YÜZDE 10'U GEÇMEYECEK'' 
     Güven duygusu arttıkça enflasyonun üzerine reel faiz beklentilerinin azalacağını belirten Özince, ''Benim kişisel kanaatim yüzde 10'u geçmeyecek'' dedi. 
     Özince, olumlu hava için hep beraber gayret sarfedilmesi gerektiğini ifade ederek, bu gayretlerin sadece iktidarlardan, devletten beklenmesinin yeterli olmadığını söyledi. 
     Ersin Özince, Türkiye ekonomisinin sorunlarını çözücü her türlü iç ve dış desteğin sürdürülmesi suretiyle bir milli ekonomik programa öteden beri ihtiyaç olduğunu dile getirerek, ''Esasen de güven ortamıyla bu zaten daha da boyutlandırılır. Yani IMF programıyla ilgili herhangi bir sınamayı gerektirecek bir durum olduğunu düşünmüyorum. Onu çok daha iç unsurlarla desteklemek lazım'' diye konuştu. 
     Bir basın mensubunun ''Faizler hızlı düşmedi mi '' sorusuna da, Özince şu karşılığı verdi 
     ''Nasıl hızlı çıkıyorsa, çıktığı gibi de iner. Faizde de, dövizde de piyasının kuralı neyse odur. Özellikle bankaların aktif bulmada, yani kredi talebinde bu yüksek faizle sıkıntı çektikleri dikkate alınırsa bizim sektörde de parayı daha yaygın satabilmek için faizin düşmesine çok ihtiyacımız vardı. Hızlı olduğunu söyleyemeyeceğim.'' 
     
     İÇ BORÇ ÖTELEMESİ 
     Bir basın mensubunun, ''Sektör borç ötelemesini kaldırabilecek bir kaynak yapısına sahip mi '' şeklindeki sorusu üzerine Özince, şunları kaydetti 
     ''Türkiye ekonomisinin bugüne kadar her türlü olumsuzluğu kaldırdığını düşünüyorum. Borç planlamasıyla ilgili konuyu, konunun uzmanları bilir. Bankalar Birliği Başkanı olarak her konuda fikir belirtmek durumunda görmüyorum kendimi. Borç ötelemesinden bahsetmek için borç yönetiminin başındaki insanların konuşması gerekir. Her birimiz bir konuyu değerlendirirse birbirimize ve müesseselere karşı güvensizliği sürdürüyor oluyoruz ki, Türkiye'de esas yapmamız gereken ihtisasa hürmet, devletin kurumlarına saygı, güven. Güven olursa borcu da çok iyi yönetiriz, ekonomiyi de çok iyi yönetiriz.'' Özince, mevduat güvencesine ilişkin bir soru üzerine de, ''Liberal serbest piyasa ekonomisine uygun bir gelişme olur. Buna gerekli ortam hazırlandığında yapılacak diye düşünüyorum ama şimdiden böyle bir hazırlık, yani buna hazır değiliz ki otorite yapmıyor. Mutlaka serbest piyasa ekonomisine hiç bağdaşmayan, rekabete hiç uymayan bir husustur. Burada da çağdaş uygulamalar neyse oraya dönmek lazım'' dedi. 
     





</TEXT>
</DOC>
