<DOC>
<DOCNO> 126370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/soneko10.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ToyotaSA, Brad Pitt'le devam edecek... 
</HEADLINE>
<TEXT>

     Toyotasa'nın, Türkiye'de üretilen ''Corolla'' modelinin tanıtımı için ABD'li aktör Brad Pitt'in yer aldığı reklam kampanyasına devam kararı aldığı bildirildi. 
     Toyotasa'dan yapılan açıklamada, dünyanın en çok satan otomobili olan Toyota Corolla'nın dokuzuncu versiyonunun, Mart ayı başından itibaren ''Sedan'', ''Hatchback'', ''Verso'', ''T-Sport'' ve ''Family'' gövde tipleriyle yollara çıktığı belirtilerek, yeni bir stil ve farklı çizgilerle tasarlanan yeni Corolla ürün gamının, başrolünü ABD'li aktör Brad Pitt'in üstlendiği bir televizyon reklam kampanyasıyla tanıtıldığı anımsatıldı. 
     Yeni Toyota Corolla'nın Brad Pitt'li reklam kampanyasının, kısa sürede Türk tüketicinin de beğenisini kazandığı ve özellikle Toyota showroomlarını ziyaret eden müşteri kitlesinin demografik yapısının gelişerek, müşteri yaş ortalamasının gençleştiği ifade edilen açıklamada, kadın müşteri oranının da Brad Pitt'li televizyon reklamlarının ardından yüzde 15'ten yüzde 25 seviyesine yükseldiği kaydedildi. 
     Açıklamada, tüm bu nedenlerle Toyotasa olarak, ''Corolla'' ürün lansmanının ardından, yılın ikinci yarısında da Brad Pitt'in rol aldığı reklam kampanyasına devam kararı alındığına değinilerek, son dönemde, Brad Pitt'in rol aldığı reklam filminin yayınının bazı Uzak Doğu ülkelerinde yasaklanmasının, Türkiye'de Toyotasa'nın pazarlama aktivitelerini ve planlarını değiştirmediği bildirildi. 
     Toyotasa'nın Brad Pitt'le olan kontratının, 2003 Şubat ayına kadar devam ettiği belirtilen açıklamada, ayrıca, Brad Pitt ve Toyota Corolla birlikteliğinin, Toyota müşterileri tarafından da benimsenmesinden dolayı, Toyotasa'nın Türkiye'de Brad Pitt reklamlarına devam edeceği vurgulandı. 
     





</TEXT>
</DOC>
