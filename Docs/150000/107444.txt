<DOC>
<DOCNO> 107444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/13/son/sonspo20.html </URL>
<DATE> 2002/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı futbolcular, Göztepe maçından umutlu... 
</HEADLINE>
<TEXT>

     Birinci Süper Futbol Ligi'nin 5. haftasında 15 Eylül Pazar günü deplasmanda Göztepe ile karşılaşacak Beşiktaş'ta futbolcular, İzmir'den galibiyetle döneceklerine inandıklarını söylediler. 
     Siyah-beyazlı takımın kaptanı Tayfur, Göztepe'yi iyi bir futbol sonrasında yeneceklerini iddia etti. 
     Son haftalarda yedek kalmasına da değinen Tayfur, ''Ben bunu dert etmiyorum. Her zaman göreve hazırım. En iyi şekilde çalışarak kendimi hazır tutuyorum'' dedi. 
     Beşiktaş'ın genç oyuncularından Yasin Sülün ise, Göztepe maçının kolay gibi gözüktüğünü, ancak dikkat etmeleri gerektiğini dile getirdi. Yasin, takımın yavaş yavaş form tuttuğunu ve lige verilen arayı da iyi değerlendirerek uyum sürecini aştıklarını kaydetti. 
     Cezası nedeniyle Göztepe maçında forma giyemeyecek olan Ali Eren de İzmir'deki maça iyi hazırlandıklarını vurgulayarak, ''Ben cezalı olduğum için Göztepe karşısında da oynayamayacağım. Arkadaşlarımın yanında olmasam da onları destekleyeceğim. Takım arkadaşlarım en iyisini yapacaklardır'' diye konuştu. 
     
     SERDAR ''AÇIĞIMI KAPATTIM'' 
     Sezon başında Kocaelispor'dan eski takımına dönen Serdar ise bu sezon öncesinde 2-3 ay sahalardan uzak kaldığını, çalışmaları sonunda açığını kapattığını ifade etti. 
     Serdar, uzun zaman futbol oynamadığını vurgulayarak, ''Bu nedenle 2-3 ay futboldan uzak kaldım. Şimdi istediğim düzeye geldim'' dedi. 
     
     KKTC YENİCAMİ AĞDELEN KULÜBÜ'NDEN ZİYARET 
     Beşiktaş'ın en eski kardeş kulüplerinden KKTC Yenicami Ağdelen Kulübü'nün yöneticilerinin, 15 Eylül Pazar günü Göztepe ile yapılacak maç öncesinde siyah-beyazlı takımın yöneticilerini İzmir Hilton Oteli'nde ziyaret edeceği açıklandı. 
     Bu arada, Yenicami Ağdelen futbolcuları da Göztepe karşısında tribünde Beşiktaş'ı destekleyecek. 
     





</TEXT>
</DOC>
