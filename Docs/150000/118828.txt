<DOC>
<DOCNO> 118828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/14/son/sondun17.html </URL>
<DATE> 2002/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye'yi şimdi bir takvim verilemez" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, AB üyesi ülkelerin gittikçe artan baskılarından dolayı Türkiye'ye şimdilik üyelik müzakerelerine başlanmasıyla ilgili bir takvim verilemeyeceğini, ancak Türkiye'nin aday olarak kalacağını söyledi. 
     Verheugen, Frankfurter Allgemeine gazetesine yaptığı açıklamada, Türkiye'ye Kopenhag zirvesinde takvim verilmesi konusunda, ''Bunun için zaman henüz erken. Çizgimize bağlı kalmalıyız. Önce siyasi kriterler yerine getirilsin, daha sonra takvim konusunda karar veririz'' dedi. 
     Avrupa Konvansiyonu Başkanı Valery Giscard d'Estaing'in Türkiye'nin AB üyeliğine ilişkin yaptığı açıklamalarla başlayan yeni tartışmayı da ''AB'nin inandırıcılığını tehlikeye soktuğu için gereksiz ve siyasi açıdan riskli'' bulduğunu belirten Verheugen, ''Bu konu 1999 yılında Helsinki'de yapılan zirvede kesin karara bağlanmıştır. Türkiye'nin adaylık statüsünün geri alınmasını isteyen bir üye ülke hükümeti görmedim'' diye konuştu. 
     Türkiye'nin Avrupa'ya ait olup olmadığı şeklinde tartışmalar sürdürmek yerine, Türkiye'nin yer aldığı bir AB'nin nasıl oluşturulabileceği üzerinde tartışılması gerektiğini ifade eden Verheugen, ''AB'nin Türkiye politikası stratejik düşüncelere dayandırılmaktadır. Türkiye'nin üyeliği ise en iyi seçenektir'' dedi. 
     Türkiye'nin büyük bölümünün Avrupa'da olmadığını, ancak kültürel ve tarihi açıdan Avrupa ve Asya'nın kesişme noktasında bulunduğunu söyleyen Verheugen, ''Türkiye, 40 yıldan bu yana Avrupa Konseyi'nin eşit haklara sahip bir ortağıdır. Bu da Avrupalıların Türkiye'nin Avrupa karakterini yeteri kadar kabul ettiklerini göstermektedir. Din bu konuda engel teşkil etmez. İslamiyet de Avrupa kültürünün bir parçasıdır'' diye konuştu. 
     AB ülkeleri parlamentolarında Türkiye'nin AB üyeliğinin şimdiki dönemde çoğunluk bulmayacağı görüşünü de dile getiren Verheugen, ''Ancak bu durum tümüyle değişmiş bir Türkiye söz konusu olduğunda değişecektir. Yine de politika orduyu değil de ordu politikayı kontrol ettiği sürece Türkiye'yi bir AB üyesi olarak düşünemiyorum'' dedi. 
     Verheugen, Kıbrıs sorunuyla ilgili olarak da BM tarafından önerilen barış planını desteklediğini ifade ederek, ''Kıbrıs'taki taraflar bu plana nasıl yaklaşırsa yaklaşsın, biz genişleme programımıza bağlı kalacağız. Kopenhag'daki zirvede Kıbrıs'ın Rum Kesimi üyeliği konusunda karar vereceğiz'' dedi. 
     





</TEXT>
</DOC>
