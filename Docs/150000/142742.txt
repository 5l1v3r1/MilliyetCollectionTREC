<DOC>
<DOCNO> 142742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/14/son/sontur09.html </URL>
<DATE> 2003/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı "Milletvekilleri ülke menfaatlerini düşünecek" 
</HEADLINE>
<TEXT>

     Türkiye Büyük Millet Meclisi TBMM Başkanı Bülent Arınç, yeni bir tezkerenin meclise gelmesi halinde milletvekillerinin kendi iradeleri ile ülke menfaatlerini düşünerek karar vereceklerini söyledi. 
     Arınç, terör örgütü elebaşı Abdullah Öcalan ile ilgili Avrupa İnsan Hakları Mahkemesi'nin AİHM verdiği kararın ise adil olmadığını söyledi. 
     TBMM Başkanı Arınç, Manisa'nın Alaşehir İlçesi'nde okul ve hastane açılışlarına katılmak üzere Ankara'dan Manisa'ya giderken Afyon'da kahvaltı molası verdi. 
     Polisevi'ndeki kahvaltıya eşi Münevver Arınç ve bazı milletvekilleri ile birlikte gelen TBMM Başkanı, burada Vali Muzaffer Dilek ve Emniyet Müdürü Natık Canca tarafından karşılandı. Kahvaltı öncesinde basın mensuplarının sorularını yanıtlayan Bülent Arınç, meclise ikinci bir tezkerenin sevk edilmesiyle ilgili sorular üzerine, 59. Hükümet'in henüz kurulmadığına dikkati çekerek şunları söyledi 
     ''Hükümet kurulur ve güven oylaması yapılır. Sizin sorularınız hükümete ait konular. Yeni hükümet meclisten bir talepte bulunursa bu konuda daha önceki verilen kararlar gibi milletvekilleri ülkenin menfaatlerini düşünerek kendi iradeleri ile karar verirler. Meclisin aldığı karara da herkes saygı duyar.'' Avrupa İnsan Hakları Mahkemesi'nin terör örgütü elebaşı Abdullah Öcalan hakkında verdiği kararı da eleştiren Arınç, ''Avrupa İnsan Hakları Mahkemesi özel bir daire. Bu daire, bazı konuların ihlal edildiği kararına vardı. Bu kararı uygun bulmuyoruz. Bu karar Türkiye Cumhuriyeti tarafından temyiz edilecektir. İddia edilen konular gerçekleşmemiştir. Böyle bir kararı adil bir karar olarak kabul etmiyoruz'' diye konuştu. 
     Arınç, kahvaltı molasının ardından Manisa'ya hareket etti. 
     





</TEXT>
</DOC>
