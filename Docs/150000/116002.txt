<DOC>
<DOCNO> 116002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/30/son/sontur07.html </URL>
<DATE> 2002/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı diplomattan AKP'ye ''sır'' ziyaret 
</HEADLINE>
<TEXT>

     ABD'nin Ankara Büyükelçiliği'nde görev yapan bir diplomat, AKP Bolu İl Başkanlığı'nı ziyaret ederek partinin Bolu yöneticileri ve milletvekili adaylarıyla görüştü. 
     Ziyaret sırasında basın mensuplarıyla Türkçe sohbet eden ABD'nin Ankara Büyükelçiliği Siyasi Bölüm Diplomatı Kurt Hallberg, "Türkiye önemli bir müttefik. Washington, Türkiye'deki gelişmeleri yakından takip ediyor. Türkiye sadece Ankara'dan ibaret değil, bu yüzden de Türkiye'yi yakından tanımak için değişik kentleri ziyaret ediyorum" dedi. 
     Hallberg, AKP'yi ziyaret etmelerinin özel bir nedeni olmadığını belirterek "3 Kasım seçimleri konusunda biz tarafsızız. Bizim için önemli olan, kimin seçildiği değil, müttefikimiz olan Türkiye. Büyükelçilik olarak Türkiye'deki gelişmeleri sürekli yakından takip ediyoruz" diye konuştu. 
     Moskova'da yaşanan rehine krizi ve Irak'ın elindeki kimyasal silahlara da değinen Hallberg, şunları söyledi 
     "Moskova'da yaşanan eylemden sonra insanlar yaşamını yitirdi. Bu eylemin sona erdirilmesinde kullanılan silahın ne olduğu belli olmadı. Bu gelişmeler takip ediliyor. Ama esas önemli olan, Irak'ın, elindeki silahları Birleşmiş Milletler silah denetçilerinin denetimine şartsız olarak açması. Bu noktada Irak gereken kolaylığı göstermezse, ABD'nin tavrı da ortada. Biz, olası bir Irak operasyonu konusunda Türkiye ile istişareler yapıyoruz." Hallberg, açıklamalarından sonra AKP Bolu İl Başkanı Alaaddin Yılmaz, İlçe Başkanı Ali Ercoşkun ve partinin 3 milletvekili adayıyla, basına kapalı olarak yaklaşık bir saat görüştü. 
     





</TEXT>
</DOC>
