<DOC>
<DOCNO> 105548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sontur12.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "AB'ye üyeliğin bütün koşullarını yerine getirdik" 
</HEADLINE>
<TEXT>

     DSP Genel Başkanı ve Başbakan Bülent Ecevit, Türkiye'nin Avrupa Birliği'ne AB tam üyeliğin gerektirdiği bütün koşulları yerine getirdiğini belirterek, ''Onun için artık AB'nin kapıları, tam üyeliğimize açılma aşamasına gelmiştir'' dedi. 
     Başbakan Ecevit, Eurasia Cebit Bilişim Fuarı'nın gerçekleştirildiği TÜYAP Beylikdüzü Fuar ve Kongre Merkezi'ndeki Karadeniz Salonu'nda düzenlediği basın toplantısında, fuarın açılışını yapmaktan duyduğu mutluluğu dile getirdi. 
     Fuarın önemli bir özelliğinin Başbakanlık tarafından ''devlet standı'' açılması olduğunu ifade eden Ecevit, ''Böylece devlet yönetiminde saydamlık, ileri ölçüde saydamlık olacaktır'' diye konuştu. 
     Başbakanlığın bu girişimiyle vatandaşların doğrudan doğruya devletin işleyişi konusunda bilgi alabileceğini kaydeden Ecevit, bunun da Türkiye Cumhuriyeti'nin çağa uyum sağlamakta ne kadar ileri düzeyde olduğunu gösterdiğini bildirdi. 
     Fuarın üniversite-sanayi işbirliğine ve Ar-Ge çalışmalarına ivme kazandıracağını da vurgulayan Ecevit, ayrıca fuarda ilk kez bir parti standının yer aldığını belirtti. Ecevit, bu partinin de DSP olduğunu ifade ederek, partisinin, geçen seçim döneminde, seçim bildirgesinde bilişim konusuna ayrıntılı yer verdiğini anımsattı. 
     ''DSP, çağın ötesinin partisi olduğunu da kanıtlamıştır'' diyen Ecevit, bilgiye ve bilime özel önem vermenin kaynağında Atatürk bilinci olduğunu anlattı. 
     Büyük Atatürk'ün ''Hayatta en hakiki mürşit ilimdir'' sözüne işaret eden Ecevit, temel hedef olarak çağı değil, çağın ötesini gösterenin de Atatürk olduğuna dikkat çekti. 
     Bu alanda çağın ötesinin görüldüğünü dile getiren Ecevit, Türkiye'nin, kuruluşundan bu yana sanayi, ticaret ve tarım alanlarında büyük atılımlar yaptığını kaydetti. 
     Bunların, çağın içinde atılımlar olduğunu, ancak bilgisayar teknolojisinde ise Türkiye'nin yalnız çağla yetinmediğini, çağın ötesine geçme yolunda adımlar attığını belirten Ecevit, bunun, Atatürk'ün çağın ötesini gösterme hedefinin somut kanıtı olduğunu söyledi. 
     
     AB'YE TAM ÜYELİK 
     Başbakan Bülent Ecevit, sözlerini şöyle sürdürdü 
     ''Bilime, bilgiye ve Ar-Ge'ye verdiğimiz önem arttıkça, Türkiye'nin AB'ye tam üyeliğe kavuşması da gerçekleşmiş olacaktır, çabuklaşmış olacaktır. Biz, artık AB'ye tam üyeliğin gerektirdiği bütün koşulları yerine getirdik. Bazı konularda daha da ilerisine geçmiştir. Onun için artık AB'nin kapıları, tam üyeliğimize açılma aşamasına gelmiştir. Bu konuda kimsenin kuşkusu olmasın.'' Ecevit, AB Komisyonu'nun genişlemeden sorumlu üyesi Günter Verhaugen'in birkaç gün önce Paris'te bir demeç vererek, ''Türkiye'nin, koşulları yerine getirmiş olmasına rağmen henüz gerekli aşamaya gelmediğini'' söylediğini anımsattı. 
     Bu açıklamanın Türk toplumunda sert tepkiyle karşılandığını ifade eden Ecevit, bunun üzerine Verhaugen'in ''yanlış anlaşıldığını'' dile getirdiğini söyledi. 
     Başbakan Ecevit, ''AB yetkilileri de doğru olmadığını söyledi. Türkiye'nin önünde Avrupa ile bütünleşme bakımından hiçbir engel kalmamıştır. Bu konuda Türkiye gerekeni yapmıştır ve yapacaktır'' dedi. 
     





</TEXT>
</DOC>
