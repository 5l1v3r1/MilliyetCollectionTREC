<DOC>
<DOCNO> 109633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/26/spor/spo04.html </URL>
<DATE> 2002/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Samet Aybaba bombardımanı 
</HEADLINE>
<TEXT>

     BORDO - Mavili ekibin teknik patronu Samet Aybaba, Bushi’yi gözden çıkardığının sinyalini verdi. Genç hoca, "Bushi için yönetime rapor vermedim. O zaten performansıyla gerekli raporu veriyor. Böyle oynamaya devam ederse, tabii ki onu tutmayız. Ocakta gider. Bu sadece onun için değil, her futbolcu için geçerli. Trabzonspor hiç kimseye boşuna para vermez. Takım böyle sonuç almayı sürdürürse, beni de burada kimse tutmaz. Bunu herkes bilmeli" diye konuştu. 
     SAMET Aybaba, takım içi görüşlerini kamuoyuyla paylaşmaya hazır olduğunu ifade ederek, "Trabzonspor’da ne oluyor, ne bitiyor, kim ne yapıyor bunu bilmek herkesin hakkı. Bu konuda çifte standart yapmam" yorumunu yaptı. Futbolculara gözdağı veren Aybaba, şöyle devam etti "Benim için ilk kriter idmanda çalışma temposudur. Burada iyi olan futbolcu maçta da başarılı olur. Tabii ki maçta başarılı olan oyuncunun opsiyonu vardır. Ancak idman temposuna çok dikkat ederim." 
     
     İlk hedef Camara 
     OCAK’TAKİ ara transferde Trabzonspor, Westham United’ın Gineli forveti Titi Camara’yı renklerine bağlamayı hedefliyor. Camara’nın menajeriyle anlaşmaya varıldığı ileri sürüldü. Brezilyalı Admilson ve Lockerenli Bangoura için de çalışmalar sürüyor. Öte yandan Samsun maçına hazırlanan takımda dün Fatih ve Selahattin düz koşu yaparken, halsiz olan Metin Aktaş çalışmaya katılmadı. Alt yapıdan Tolga A takıma çağrıldı. 
     
     Petkoviç’ten yanıt 
     TRABZONSPOR’UN Avustralyalı kalecisi Petkoviç, Başkan Yardımcısı Ahmet Ağaoğlu’nun, "Tam 1 yıl izledik, bilerek transfer ettik" sözlerine ilginç bir itirafla yanıt verdi. Trabzon’daki yerel bir gazeteye açıklamada bulunan Petkoviç, "Hiç kimse beni izlemeye ve görüşmeye gelmedi. Menajerim aracılığıyla kasetlerim izlendi, sonra teklif geldi" diye konuştu. 
     
     



 SPOR 


























</TEXT>
</DOC>
