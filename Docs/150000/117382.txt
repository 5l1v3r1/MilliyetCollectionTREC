<DOC>
<DOCNO> 117382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/soneko23.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Heyeti, İtalya Başbakanı ile görüştü... 
</HEADLINE>
<TEXT>

     Tuncay Özilhan başkanlığındaki Türk Sanayicileri ve İşadamları Derneği TÜSİAD heyeti, Kopenhag Zirvesi öncesi İtalya'nın desteğini almak için bugün Roma'da İtalya Başbakanı Silvio Berlusconi'yi ziyaret etti. 
     Roma'daki Palazzo Grazioli malikanesinde TÜSİAD heyetini kabul eden Berlusconi'nin konuşmanın başında, ''Buralara kadar boşuna zahmet ettiniz. Ben zaten sizinleyim. Beni ikna etmek zorunda değilsiniz. Kendinizi yormasaydınız'' dediği öğrenildi. 
     Berlusconi'nin esprili girişinden sonra TÜSİAD heyetinin, ''Biz yine de size Türkiye'deki durum hakkında bilgi verelim'' diyerek konuşmalara başlandığı belirtildi. 
     Görüşmeye ilişkin bilgi veren heyetteki TÜSİAD üyeleri, Başbakan Berlusconi'nin kendilerini çok iyi bir karşıladığını belirterek, Başbakan'ın ilişkileri ileriye götürmek için daha fazla çalışılması gerektiğini vurguladığını belirttiler. 
     TÜSİAD Başkanı Tuncay Özilhan da Türk ve İtalyan basınına yaptığı açıklamada, ''Çok olumlu bir buluşma gerçekleştirdik. Berlusconi, Brüksel'de Türkiye'yi çok güçlü olarak savunduğunu belirtip, Kopenhag'da da bunu yapacağının sözünü verdi'' dedi. 
     İtalya ve Türkiye arasında yıllık ticaret hacminin 6 milyar dolar olduğunu kaydeden Özilhan, İtalyan Başbakanı'nın bunu yetersiz bulup, ''Daha fazla yükseltmek için boşluk var'' dediğini söyledi. 
     Bu arada Berlusconi-TÜSİAD görüşmesi sonrası Başbakanlık'tan yapılan yazılı açıklamada, şöyle denildi 
     ''Uzun ve samimi bir ortamda yapılan görüşmede Türkiye'de şu anda ekonomide yaşanan hassasiyet ele alındı. İki ülke arasındaki mükemmel karşılıklı ekonomik ilişkilerden memnuniyet dile getirilirken, iki tarafında bunu daha ileriye götürmesi temennisinde bulunuldu.'' Açıklamada ayrıca, ''Berlusconi, Türkiye'nin AB'ye doğru yolunda İtalya'nın durumunu bir kez daha onayladı ve daha önceden Avrupa Komisyonu tarafından da tanınan Türkiye'deki olumlu reform çalışmalarının yeni hükümetle de sürdürülmesini özellikle temenni etti'' ifadesi kullanıldı. 
     Berlusconi tarafından kabul edilen Tuncay Özilhan başkanlığındaki TÜSİAD heyetinde Yönetim Kurulu Başkan Yardımcıları Mustafa V. Koç, Aldo Kaslowski, Yönetim Kurulu Üyesi Şadi Gücüm, TÜSİAD Üyeleri Maurizio Magnabosco ve Guido Manzini ile İtalyan Sanayi Genel Konfederasyonu'ndan Confindustria Uluslararası ilişkiler Danışmanı Giancarlo Cerutti ve Avrupa Başkan Yardımcısı Gian Marco Moratti yer aldı. 
     





</TEXT>
</DOC>
