<DOC>
<DOCNO> 101359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/12/siyaset/siy04.html </URL>
<DATE> 2002/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar seçime hazır 
</HEADLINE>
<TEXT>

Erkekler yüksek stratejiyle uğraşadursun, partili kadınlar seçim çalışmalarına başladı bile. CHP’li kadınlar broşür dağıtıyor. AKP’liler kapı kapı dolaşıyor. ANAP’lılar evlere gidiyor 
     SEMRA KARDEŞOĞLU İstanbul 

     Kadınlar 3 Kasım için, "Bu seçim dişe diş bir kadın mücadelesi olacak" diyor. Beylikdüzü Büyükşehir Konutları’ndaki tüm dairelerin kapılarını tek tek çalan CHP’li kadınlar, vatandaşlara Genel Başkan Deniz Baykal’ın bir mektubunu içeren broşürlerini dağıtıp oy istiyor. CHP’li kadınlar seçim çalışmalarına başladıklarından bu yana evde yemek pişirmediklerini ve tencereleri rafa kaldırdıklarını söylüyor. 
     Her gün bir ilçede bir araya gelen yaklaşık 60 AKP’li kadın, ellerinde seçmen listesi, kapıları çalarak partilerini tanıtıyor. Olumlu yaklaşanları da hemen kapıda üye yapıyorlar. Yanlarında bir lavanta çiçeği ve dikiş kutusu götürüp hediye ediyorlar. Yaptıkları en büyük yatırım ise ev kadınlarına iş olanağı sağlamaları. Kadınlar evde yapabilecekleri örgü, tekstil gibi işlerle günde 5 milyon kazanabiliyor. Yapılan parti kermeslerinde de evde hazırladıkları turşuları satma imkanına kavuşuyorlar. ANAP’lı kadınlar ise diğerlerinden farklı olarak randevu alıp evlere gidiyor. Kapıdan selam verip dönmek yerine, daha uzun oturmayı tercih ediyorlar. Eğer gittikleri ailenin ekonomik durumu iyi değilse erzak çantası, daha iyi durumda olanlara bir paket kahve götürüyorlar. 
     



 SİYASET 











</TEXT>
</DOC>
