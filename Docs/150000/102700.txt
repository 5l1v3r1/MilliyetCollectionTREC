<DOC>
<DOCNO> 102700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/19/son/sondun35.html </URL>
<DATE> 2002/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki sel felaketi için büyük bağış toplandı... 
</HEADLINE>
<TEXT>

     Almanya'daki yüzyılın en büyük sel felaketi için büyük miktarda bağış toplandı. 
     Bazı Alman şirketleri milyonlarca euro bağışta bulunurken, televizyon programlarında düzenlenen bağış kampanyalarında da yaklaşık 8 milyon euro toplandı. 
     Hıristiyan Demokrat Birlik Partisi CDU Genel Başkanı Angela Merkel, partisinin felaketzedelere seçim kampanyası paralarından 200 bin, Hıristiyan Sosyal Birlik Partisi'nin de CSU 50 bin euro vereceğini söyledi. 
     Merkel, seçim mücadelesi sırasında küçük de olsa bir katkıda bulunmak istediklerini belirtti. Birlik partileri CDU CSU seçim mücadelesi için yaklaşık 20 milyon euro öngörmüş bulunuyor. 
     Cumhurbaşkanı Johannes Rau tarafından bugün Bellevue Sarayı'nda kabul edilen Alman Milli takım futbolcuları da 500 bin euro'luk bağış yaptılar. 
     Bayern Münih kulübünün de, felaketzedelere en az 300 bin euro'luk bağışta bulunacağı belirtildi. 
     Takım kaptanı Oliver Kahn ile Michael Ballack ve Giovane Elber toplam 100 bin euro vereceklerini açıklarken, Bayern Münih takımının Şampiyonlar Ligi'nde Partizan Belgrad'a karşı 27 Ağustos'ta yapacağı karşılaşmanın gelirlerinin de felaketzedelere verileceği kaydedildi. 
     Takım menejeri Uli Höness, kulüp olarak en az 200 bin euro yardım yapacaklarını belirterek, ''Hepimiz acil dayanışma göstermek ve insani yardım yapmak zorundayız'' dedi. 
     Bu arada, sel felaketi bölgelerinde durumun ciddiyetini koruduğu, ancak su seviyelerinin yavaş yavaş düşmeye başladığı bildirildi. 
     





</TEXT>
</DOC>
