<DOC>
<DOCNO> 121976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/30/son/sonspo01.html </URL>
<DATE> 2002/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Lorant için karar bekleniyor... 
</HEADLINE>
<TEXT>

     Fenerbahçe Kulübü Asbaşkanı Sadettin Saran, İstanbulspor karşısında kötü oynamalarına rağmen 3 puan aldıklarını söyledi. 
     Saran, maçtan sonra yaptığı açıklamada, oyuncuların üzerinde stres bulunduğunu belirterek, ''Buna rağmen kazanmasını bildik. Önemli olan 3 puanı almaktı. Sonuçta iyi mücadele ederek galip geldik'' dedi. 
     Gazetecilerin Ortega konusuyla ilgili soruları üzerine Saran, bu konunun ayrıntılarını bilmediklerini ifade ederek, ''Nedenlerini öğrenince gereğini yaparız. Ama şu anda konuşmak erken'' diye konuştu. 
     
     FENERBAHÇE ÜST ÜSTE 5. KEZ KAZANDI 
     Fenerbahçe, İstanbulspor karşısında ligde üst üste 5. galibiyetini elde etti. 
     Sarı-lacivertliler, Galatasaray ile yaptıkları erteleme maçının ardından Samsunspor, Bursaspor, Kocaelispor ve bu akşam da İstanbulspor'u yendi. 
     -Fenerbahçe Kulübü Başkanı Aziz Yıldırım, karşılaşmayı bazı yöneticilerle birlikte locasından izledi. 
     -Fenerbahçe, İstanbulspor'u yenerek puanını 31'e çıkardı. Sarı-lacivertliler maç fazlası ve averajla Beşiktaş'ın önünde liderliğe oturdu. 
     -Karşılaşmanın 85. dakikasında sakatlanan Tuncay'ın ayağına 4 dikiş atıldığı bildirildi. 
     
     TRİBÜNLER İKİYE AYRILDI 
     İstanbulspor maçında Fenerbahçeli taraftarlar tribünlerde ikiye bölünerek, farklı tezahüratlarda bulundu. 
     Maç sırasında bir ara kapalı ve numaralı tribündeki taraftarlar, takım lehine tezahürat yaparken, açık tribündeki taraftarlar sessiz kaldı. Daha sonra bir grup taraftar yöneticiler ve özellikle Atilla Kıyat aleyhine bağırırken, diğer taraftarlar, bu taraftarları ıslıkladı. Karşılaşmada bir grup taraftar da başkan Aziz Yıldırım lehine slogan attı. 
     Maçın devre arasında oyuncular soyunma odasına giderken, taraftarlar Ortega lehine tezahürat yaptı. Seyirciler ayrıca, atılan iki golden sonra, rahatsızlığı nedeniyle operasyon geçiren Washington için ''Washi, gol, gol, gol'' diye bağırdı. 
     -Maçın ikinci yarısında Stevic ve Revivo oyundan çıkarlarken taraftarlarca yuhalandı. 
     -Fenerbahçe'nin eski futbolcusu Deniz Uygar, ikinci yarıya çıkarken Fenerbahçeli futbolcularla tek tek tokalaştı. Bu oyuncu karşılaşmanın ardından da sarı-lacivertlilerin soyunma odasına giderek eski akradaşlarıyla hasret giderdi. 
     Bu arada bir grup taraftar da 'I love you Uche'' diyerek bu futbolcuya sevgi gösterisinde bulundu. 
     





</TEXT>
</DOC>
