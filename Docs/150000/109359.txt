<DOC>
<DOCNO> 109359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/24/son/sontur09.html </URL>
<DATE> 2002/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okullara Türkçe isim zorunluluğu getirildi... 
</HEADLINE>
<TEXT>

     Milli Eğitim bakanlığı, özel okullara Türkçe isim zorunluluğu getirdi. 
     "Milli Eğitim Bakanlığı'na Bağlı Özel Öğretim Kurumları Yönetmeliğinde Değişiklik Yapılmasına Dair Yönetmelik" Resmi Gazete'de yayımlanarak yürürlüğe girdi. Buna göre, özel öğretim kurumlarına verilecek isimlerin kurumun amacına, düzeyine uygun olması, belli bir anlam taşıması, Milli Eğitimin temel amaçlarına aykırı düşmemesi ve Türkçe olması zorunluluğu getirildi. Özel öğretim kurumları isimlerinde resmi ve diğer özel öğretim kurumlarında kullanılan isim ve unvanları her ne şekilde olursa olsun kullanamayacak. Yasağa uymayanlar için Özel Öğretim Kurumları Yasası ve Türk Ticaret Yasasının ilgili hükümleri uygulanacak. Kurallara uymayan özel öğretim kurumlarına, valilik teklifi ve Bakanlık onayıyla isim verilecek veya kurumların adları değiştirilecek. 
     Özel öğretim kurumunun devri konusunda da değişiklikler yapılan yönetmeliğe göre, kurum devri işlemleri ile kurucu temsilciliği değişikliği işlemleri sonuçlandırılmadıkça kurum devredilmiş veya kurucu temsilcisi değişikliği tamamlanmış sayılmayacak. 
     Genel müdürü bulunan özel okullarda öğretmen, uzman öğretici ve usta öğreticilere, valiliklerce o özel okulun genel müdürlüğünde görevlendirilmek üzere çalışma izin onayı düzenlenecek. Özel okul genel müdürleri, bu elemanları sadece genel müdürlüklerine bağlı özel okullarda görevlendirecekler. Görevlendirme, ön izin ve çalışma izni belgesindeki esaslar ile bu yönetmelikteki hükümlere aykırı yapılamayacak. Görevlendirmeler, yazılı olarak, özel okul genel müdürlüğünün doğrudan bağlı bulunduğu milli eğitim müdürlüğüne bildirilecek. 
     





</TEXT>
</DOC>
