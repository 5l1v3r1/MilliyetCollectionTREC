<DOC>
<DOCNO> 136489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/13/dunya/adun.html </URL>
<DATE> 2003/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD savaşın başında Saddam’ı öldürecek 
</HEADLINE>
<TEXT>

Ladin’i ele geçiremediği için teröre karşı savaşta zafer duygusu yaratamayan ABD, Irak liderini harekat başlar başlamaz ortadan kaldırmayı planlıyor 
     DIŞ HABERLER SERVİSİ 

     Amerikalı savaş planlamacılarının Irak’a karşı olası bir harekatın hemen başında Irak lideri Saddam Hüseyin’in öldürülmesini istedikleri bildirildi. 
     İngiliz The Times gazetesinin haberine göre, Afganistan’da Suudi terörist Usame Bin Ladin’i elinden kaçıran Amerikalılar, savaş planlarını aynı şeyin Irak’ta yaşanmamasına göre yapıyorlar. 
     Böyle bir durumun yani, Saddam’ın iktidardan uzaklaştırılsa bile gizlenerek hayatta kalmasının Irak ordusu ve halk üzerinde korkudan kaynaklanan bir baskı oluşturacağını belirten uzmanlar, Saddam’ın ortadan kaldırılmasının ise askerler ve halkı Baas rejimine karşı ayaklanmaya teşvik edeceğini savunuyorlar. 
     
     Ölü ya da diri 
     Gazeteye göre planlamacılar bu nedenle Saddam’ın kara harekatı başladıktan sonraki 48 saat içinde mutlaka ölü ya da diri ele geçirilmesini, bunun için de seçkin komandoların hızla ve doğrudan başkent Bağdat’a yönelmelerini istedi. Saddam’ın öldürülmesinin savaşın kısa sürmesini de sağlayacağını savunan uzmanlar, aksi durumda ABD askerlerinin uzun süreli bir savaşla karşı karşıya kalacağını ve kayıplarının artacağını öngörüyorlar. 
     
     Dublör sorunu 
     Ancak Saddam’ı ortadan kaldırmanın çok kolay olmadığı, izini belli etmemek için aynı yerde iki kez yatmayan Irak liderinin bulunmasının yoğun istihbarat faaliyeti gerektirdiği belirtiliyor. Birkaç dublörü bulunan Saddam’ın teşhis edilmesi de Amerikalı ölüm timlerinin işini zorlaştıracak. 
     
     Ülke aranıyor 
     Öte yandan ABD Dışişleri Bakanı Colin Powell, Saddam’a sığınma hakkı tanıması için birkaç ülkeyle temas halinde olduklarını söyledi, ancak ülke adı vermedi. Kongre’ye bilgi veren Powell, ABD’nin Saddam ve üst düzey komutanları için nerede ve nasıl bir korumayla sığınmanın ayarlanacağı üzerinde çalıştığını belirtti. Powell, iltica konusunda BM’nin de rol oynaması gerekebileceğini söyledi. 
     
     



 DÜNYA 













</TEXT>
</DOC>
