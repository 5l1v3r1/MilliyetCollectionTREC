<DOC>
<DOCNO> 124213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sonspo12.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor kampa girdi... 
</HEADLINE>
<TEXT>

     Adanaspor, Kocaelispor maçı için 5 Ocak Stadı'ndaki taktik çalışmaların ardından kampa girdi. 
     Kulüp Başkanı Çağdaş Ergin, antrenmandan sonra yaptığı açıklamada, ilk yarının son 2 karşılaşması olan Kocaelispor ve İstanbulspor'dan 6 puan almayı hedeflediklerini söyledi. 
     Kocaelispor'dan çekinmediklerini belirten Ergin, sezon başından bu yana sahalarında sadece Diyarbakırspor'u yendiklerini hatırlatarak, şunları kaydetti 
     ''Rakibimizi çok yakından tanıyoruz. Kazanmak için sahaya çıkacağız, azimliyiz. Korkulu rüya görmek istemiyoruz. İyi oynadığımız maçlarda da puan alamadıklarımız oldu. Kalan 2 maçtan kesin 6 puan toplamalıyız. 
     Devre arasında da Gençlerbirliği'nde oynayan eski oyuncumuz Cafer ve görüştüğümüz 2 futbolcu ile anlaşarak takıma takviye yapacağız. Adanaspor 2. yarı maçlarında çok farklı görüntü sergileyecektir. Bize olan güven ve desteğin sürmesini bekliyoruz.'' 
     
     KENNEDY ÇALIŞMALARA BAŞLADI 
     Ergin, sezon başından bu yana dizindeki sakatlığı nedeniyle takıma yararlı olamayan Ohen Kennedy'in transferinde hatalı olduklarını belirterek, konuşmasını şöyle sürdürdü 
     ''Kennedy, Ankaragücü'nde kendini kanıtlamış. Bir sezonda 16-17 gol atmış ve bir o kadar da asist yapmış yetenekli bir sporcuydu. Doğruyu söylemek gerekirse çok ciddi sağlık kontrolünden geçirmeden acele sözleşme imzaladık. Şimdi yeniden çalışmalara başladı. Devre arasında da çalışmalara alacağız. Hocamız Bahri Kaya'nın vereceği rapordan sonra Kennedy hakkında kesin kararımızı vereceğiz.'' Bu arada, 1954 Adanaspor Taraftarlar Derneği Başkanı Tevriz Dura, yazılı açıklamasında, Kocaelispor karşılaşmasına kurtuluş gözüyle baktıklarını, yönetici, teknik kadro ve futbolculara güvendiklerini bildirdi. Dura, ''Taşkınlık yapmadan, 90 dakika boyunca centilmenlik kuralları içinde takımımızı destekleyeceğiz'' dedi. 
     





</TEXT>
</DOC>
