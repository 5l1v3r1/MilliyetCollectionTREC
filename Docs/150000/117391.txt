<DOC>
<DOCNO> 117391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/06/son/sonspo03.html </URL>
<DATE> 2002/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Erdinç Formayı yakalayacağımı biliyordum... 
</HEADLINE>
<TEXT>

     Trabzonspor'un sezon öncesi Kayserispor'dan transfer ettiği Erdinç Yavuz, ligin son haftalarında teknik direktör Samet Aybaba'nın gözdelerinden biri oldu. 
     Bordo-mavili takımda, ligin 4. haftasındaki Adanaspor maçının 42. dakikasında forma şansı yakalayan savunma oyuncusu, 11. haftası geride kalan ligde, 7 maçtır takımda ilk 11'de değişmez olarak görev yapıyor. 
     Ligde 678 dakikadır forma giyen savunma oyuncusu Erdinç, yaptığı açıklamada, sezon öncesinde ilk 11'de oynama şansı bulamadığını belirterek, ''Çok çalıştım. Formayı yakalayacağımı biliyordum'' dedi. 
     Sezon öncesinde Kayserispor'dan transfer edilirken Trabzonspor'da forma giymek için zorlanacağını bildiğini ancak bu konuda umutlu olduğunu da ifade eden Erdinç, ''Eğer Trabzonspor'da forma giyme korkum olsaydı, takımımla anlaşma yapmazdım. Kendime güveniyordum ve takımda yer alabileceğimi düşünüyordum. Adanaspor maçında Samet hoca bana görev verdi ve bu şansı iyi değerlendirdim'' diye konuştu. 
     Erdinç, ligde 3 sarı kartının bulunduğunu ve bu nedenle Göztepe maçında dikkatli olacağını da kaydederek, şöyle konuştu 
     ''Göztepe maçında kart görmem halinde Galatasaray maçında forma giyemeyeceğim. Galatasaray maçında oynamayı çok istiyorum. Önümüzde Göztepe maçı var. Bu maçı alıp Galatasaray maçına çıkmayı istiyoruz. Galatasaray'da son haftalarda iyi futbol oynayamayor. Türkiye'de en iyi futbol oynayan takımlardan biri biziz. İyi oyunumuzu sürdürürsek, Galatasaray maçından 3 puanla döneriz.'' Yeni kurulu bir oyuncu kadrolarının bulunduğunu da anımsatan Erdinç, ''Bu süreyi en iyi kayıpla geçtik. Ligde futbolumuzun karşılığını almak istiyoruz. Sezon sonunda Trabzonspor, ligi başarıyla bitirecektir'' diye konuştu. 
     





</TEXT>
</DOC>
