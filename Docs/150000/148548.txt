<DOC>
<DOCNO> 148548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun28.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Havaalanı, Amerikan askeri karargahına dönüştürülüyor 
</HEADLINE>
<TEXT>

     Irak'ta Amerikan güçlerince ele geçirilen Uluslararası Saddam Havaalanı, Amerikan askeri karargahına dönüştürülüyor. 
     Amerikan ordusunun ismini Bağdat Havaalanı olarak değiştirdiği ve 5 gün önce ele geçirilen havaalanına, 7 binden fazla askerin konuşlandığı bildiriliyor. 
     Amerikalı askeri yetkililer, Irak uçaksavarlarının ateşine rağmen, Bağdat'ın ''kalbine'' 20 kilometre mesafedeki havaalanına şimdiye kadar onlarca Amerikan UH-60 Black Hawk ve AH-64 Apaçi helikopteriyle en az 3 adet de C-130 nakliye uçağı indiğini söylediler. 
     Yetkililer, havaalanında Irak ordusu tarafından kullanılan VİP salonunun Amerikan 3. Piyade Tümeni'nin genel karargahı olduğunu, yolcu terminallerinin ise diğer Amerikalı üst düzey komutanlar tarafından üs olarak kullanılabileceğini belirtti. 
     Amerikalı askeri yetkililer, hangarlarda, binalarda ve havaalanının her yerinde deniz piyadelerinin, askeri mühendislerin, cephe muharebe birliklerinin, özel birliklerin ve sıhhiye ekiplerinin bulunduğunu kaydetti. 
     Yetkililer, ''birkaç gün içinde güneydeki Kerbela, Hille ve Necef kentlerinde Irak Cumhuriyet Muhafızları ve Saddam'ın Fedailerini temizleme operasyonları sona erdikten sonra'' havaalanına binlerce askerin daha geleceğini ifade ettiler. 
     Amerikan Merkez Komutanlığı, 3. Piyade Tümeni İstihkam Tugayı Komutanı Albay John Peabody ise 3. Piyade Tümeni ve 101. Hava İndirme Tümeni'ninden 12 binden fazla askerin 3 hafta içinde havaalanında 20 kilometrekarelik bölgede üsleneceklerini söyledi. 
     Peabody, Amerikan güçleri vardığında havaalanında elektrik olmadığını, su ve kanalizasyon sisteminin çalışmadığını, alandaki binaların hava bombardımanı ve yakın çatışma nedeniyle yıkıldığını ya da zarar gördüğünü ifade etti. 
     Askerlerin ilk olarak havaalanındaki Iraklıların cesetlerini topladığını ve İslami kurallara uygun olarak 100'den fazla cesedin gömüldüğünü bildiren Peabody, daha sonra Irak ordusuna ait askeri malzeme, silah ve cephanenin imha edildiğini kaydetti. 
     Amerikan askerlerinin ayrıca havaalanında bazıları Irak Devlet Başkanı Saddam Hüseyin'in sarayına ve Bağdat'ın merkezine kadar uzanan tünelleri de saldırı olasılığına karşı tuttukları bildiriliyor. 
     Amerikalı yetkililer, havaalanının artık kalabilecekleri güvenli bir üs haline geldiğini belirtirken, bazı kaynaklar ise doğu ve kuzey kesiminden Irak tankları ve topçusunun Amerikan kuvvetlerine ateş açtığını kaydediyor. 
     





</TEXT>
</DOC>
