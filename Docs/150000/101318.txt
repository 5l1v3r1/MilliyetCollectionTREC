<DOC>
<DOCNO> 101318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/11/son/sontur01.html </URL>
<DATE> 2002/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertuğrul Kumcuoğlu, dokunulmazlığının kaldırılmasını istedi 
</HEADLINE>
<TEXT>

     DSP Aydın Milletvekili Ertuğrul Kumcuoğlu, hiçbir görevinde hukuka aykırı işlem yapmadığını belirterek, yargı organları önünde süratle aklanabilmek için yasama dokunulmazlığının kaldırılması talebiyle TBMM Başkanlığı'na başvurduğunu bildirdi. 
     Kumcuoğlu, yaptığı yazılı açıklamada, son iki gündür basında ''hizmet nedeniyle emniyeti suiistimal'' iddiasıyla yasama dokunulmazlığının kaldırılmasının istendiği yönünde haberler yer aldığını anımsattı. Eski Adalet Bakanı Hikmet Sami Türk'ün imzasıyla Başbakanlık'a gönderilen yazıda, olayın mahiyeti hakkında bir açıklama yapılmamasının, gereksiz soru işaretlerine neden olduğunu kaydeden Kumcuoğlu, ''Bu eksiklik, herhangi bir siyasi kasıt yoksa, ilgili taraflar açısından ciddi bir talihsizlik olmuştur. Ayrıca, olayın gündeme taşınmasındaki zamanlama tercihi halkımızın yüksek takdirlerine sunulur'' dedi. 
     Olayın milletvekili seçilmesinden önce 1.5 yıl kadar önce istifa ederek ayrıldığı özel bir bankadaki göreviyle ilgili olduğunu anlatan Kumcuoğlu, şöyle devam etti 
     ''Olay, başkan olarak görev yaptığım yönetim kurulunda tamamen usulüne uygun olarak alınmış bir kredilendirme kararının, ilgili banka şubesinde yanlış ve eksik uygulandığı iddiasından ibarettir. Bu konuda, banka yönetim kurulu başkanı olarak herhangi bir kusurum, dolayısıyla sorumluluğum kesinlikle söz konusu değildir. 
     Atama ve seçilme suretiyle üstlendiğim, bankacılık dahil, hiçbir kamu görevinde ahlaka ve hukuka aykırı, dolayısıyla beni vicdanen rahatsız edecek hiçbir eylem ve işlem içinde olmadım. Bu bakımdan, kendimi yüksek yargı mercileri önünde, layıkıyla savunabilmek ve süratle aklanabilmek için yasama dokunulmazlığımın kaldırılması talebiyle TBMM Başkanlığı'na başvurmuş bulunuyorum.'' 
     





</TEXT>
</DOC>
