<DOC>
<DOCNO> 116818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/04/guncel/gun04.html </URL>
<DATE> 2002/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Asiltürk Bu tablo 28 Şubat’ın ürünü 
</HEADLINE>
<TEXT>

SP’yi, miting miting dolaşan Erbakan bile kurtaramadı. Asiltürk, "28 Şubat’a duyulan tepkiyle vatandaş belli partiye yöneldi" dedi 
     ANKARA Milliyet 

     SP’den ayrılanlarca kurulan AKP, seçimlerde birinci parti olurken, kapatılan Refah Partisi’nin genel başkanı Necmettin Erbakan’ın oy toplama çabaları SP’yi baraja takılmaktan kurtaramadı. 
     Sandıkların açılmasıyla birlikte büyük bir yıkım yaşanan SP Genel Merkezi’nde neredeyse hiçbir üst düzey parti yöneticisi bulunmadı. Bir önceki seçim döneminin aksine oldukça sakin bir akşam geçiren parti genel merkezine SP Genel Başkanı Recai Kutan ve miting miting dolaşarak SP için oy isteyen Erbakan hiç uğramadı. 
     
     Özal da aramızdan ayrılmıştı 
     Parti merkezine gelen SP Genel İdare Kurulu GİK üyesi Oğuzhan Asiltürk, "Seçim sonuçlarıyla oluşacak Meclis tablosu, "28 Şubat süreci sonucunda oluşan bir netice. Bütün darbelerden sonra olan bir kez daha oldu ve 28 Şubat’a duyulan tepkiyle vatandaş belli bir partiye yöneldi" dedi. 
     Bir gazetecinin, AKP’yi kastederek, "Sizden ayrılan arkadaşlarınız Türkiye’nin sorunlarını çözebilir mi" sorusuna Asiltürk, "Özal da aramızdan ayrılmıştı ama bir darbeden sonra yine aynı noktaya geldi" yanıtını verdi. 
     Kutan’ın bugün Başbakanlık Divanı toplayarak, seçim sonuçlarını değerlendireceği öğrenildi. 
     
     SP Bir süre istirahat iyidir 
     SP’liler, seçim sonuçlarını İstanbul İl Başkanlığı’nda sükunet içinde takip ettiler. Özellikle AKP Genel Başkanı Recep Tayyip Erdoğan’ı izlerken oldukça düşünceli oldukları dikkatlerden kaçmadı. Genel Başkan Yardımcısı Numan Kurtulmuş, gelişmeleri bir başka odada izledi. 
     İl Yönetim Kurulu üyesi Hüseyin Çakmaktaş, "Meclis’teki tüm partiler dışarıda. Şimdi iki yeni parti var. Bir süre istirahat iyidir. Bir dönem dışarıda kalalım, gelecek sefere tek başına iktidar oluruz" diye konuştu. 
     
Güreşçi emanetçi      30 Nisan 1930’da Malatya’da doğdu. Lideri Necmettin Erbakan gibi İTÜ mezunu. DSİ Bölge Müdürlüğü yaptı. 9. Cumhurbaşkanı Süleyman Demirel ile DSİ Genel Müdürlüğü’ndeyken çalışan Kutan, aklında hiç siyaset yokken, Erbakan tarafından kendisine sorulmadan genel başkan yardımcısı yapıldı. Nazmiye Demirel’in, "Aah Recai, Recai, bizi bıraktın da gittin" sitemine "Onu Süleyman Bey’e sormalısınız" yanıtını verdiğini söyler. 
     Gençliğinde 2 yıl güreş tuttu, kilosunun az olması nedeniyle kendisinden ağır rakipleriyle yarışmasıyla dikkat çekti. 
     
     Kavun gibi yere sererim’ 
     FP Genel Başkanı iken kendisine kongrede rakip olan Abdullah Gül için de güreşçi olmasını örnek göstererek, "Onu acı kavun gibi yere sererim" ifadesini kallandı. Küçük yaşlardan itibaren musikiye ilgi duydu. Beşiktaş İleri Türk Musikisi Konservatuarı’nda 2 yıl eğitim aldı. Ilımlı ve uzlaşmacı kişiliği ile Milli Görüş camiasında sevildi, bu özelliğiyle FP ve SP’de "Erbakan’ın emanetçisi" olarak genel başkanlığa getirildi. 
     



 GÜNCEL 
















</TEXT>
</DOC>
