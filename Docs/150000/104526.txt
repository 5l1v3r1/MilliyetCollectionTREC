<DOC>
<DOCNO> 104526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/29/siyaset/siy02.html </URL>
<DATE> 2002/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkentte kafalar karıştı 
</HEADLINE>
<TEXT>
Hükümete gensoru’ taraftar topluyor 
Çiller’in çağrısına ilk destek YTP’den geldi. Talay, yeni hükümetin seçim hükümeti olması koşuluyla destek vereceklerini söyledi. Erdoğan, bu tür girişimleri "provokatif" olarak değerlendirdi 
     ANKARA Milliyet 

     DYP Genel Başkanı Tansu Çiller’in, SP’nin 19 Temmuz’da verdiği gensoruyla hükümetin düşürülmesine ilişkin önerisi, erken seçimin ertelenmesi tartışmalarına sahne olan Ankara’yı hareketlendirdi. SP Genel Başkanı Recai Kutan, gensoruyu, henüz erken seçim kararı alınmadan önce temmuzda, muhtemel bir erken seçime bu hükümetle gidilmemesi ve bu arada yapılmış yanlışlıkların hesabının sorulması maksadıyla verdiklerini dile getirdi. Çiller’den konuyla ilgili bir öneri gelmediğini kaydeden Kutan, "Meclis’in olağanüstü toplanması için imza toplamayı düşünüyor musunuz " sorusunu da şöyle yanıtladı 
     "Hayır. Bundan önce yaptığım açıklamalarda genel başkanlar seviyesinde veya yetkili kurullar seviyesinde bu konuda herhangi bir görüşme olmuş değil. Ancak milletvekilleri seviyesinde vaktiyle bize getirilmiş teklifler vardı. Hem bu hükümetin düşürülmesi, hem seçimin ertelenmesi hususunda. Biz, bu konu geldiğinde böyle bir teşebbüse destek vermeyeceğimizi ifade ettik, ancak resmi anlamda hiçbir görüşme yapılmamıştır." 
     Kutan, Çiller’in başkanlığındaki bir hükümete destek verip veremeyeceklerine ilişkin soruya da, "Düşünülen hükümetin icraat mı, seçim hükümeti mi olacağı belirlenmedi. Bunlar belirlendikten sonra bir görüş ifade edebiliriz" yanıtını verdi. 
     
     YTP Destekleriz 
     YTP Genel Sekreteri İstemihan Talay ise, Çiller’in teklifine, yeni hükümetin seçim hükümeti olması koşuluyla destek vereceklerini kaydetti. Talay, "Hükümette olmak gibi bir isteğimiz yok" dedi. 
     
     AKP Provokatif girişim 
     AKP Genel Başkanı Recep Tayyip Erdoğan, bu yöndeki girişimleri, "Türk halkına ve TBMM’ye saygısızlıktır. AKP provokatif hareketlere destek vermeyecektir" sözleriyle değerlendirdi. 
     
     Yılmaz Düşünülemez 
     ANAP lideri Yılmaz, "ANAP olarak içinde olduğumuz bir hükümete karşı gensoru vermemiz düşünülemez. Gensorunun gerektirdiği çoğunluğu sağlamak, gensoruyu verenlere aittir" dedi. 
     



 SİYASET 

















</TEXT>
</DOC>
