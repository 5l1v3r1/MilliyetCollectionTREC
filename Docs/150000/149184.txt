<DOC>
<DOCNO> 149184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/11/son/sontur14.html </URL>
<DATE> 2003/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan ''Nemaları bu ay içinde ödeyeceğiz'' 
</HEADLINE>
<TEXT>

     Başbakan Recep Tayyip Erdoğan, çalışanların Tasarrufu Teşvik Fonu'nda biriken ana paralarını bu ay içerisinde ödeyeceklerini bildirdi. 
     Türkiye'nin bu yıl ödemesi gereken borcun 72.5 milyar dolar olduğunu kaydeden Başbakan Erdoğan, şunları söyledi 
     ''Bu yıldan 3 ayı geride bıraktık, 4. ayın içerisindeyiz. Bu sürede ödediğimiz rakam, 22 milyar dolardır. Bu borcu, faizi biz üretmedik. Bunların hepsini kucağımızda bulduk. Bu borçları bir ödeme planı içerisinde ödemekteyiz. Ben bunu ödemiyorum deme hakkına sahip değiliz. Böyle bir popülist yaklaşımla da bunun altından çıkamazsınız. Bu noktada tribünlere oynamanın bir anlamı yok. İşin gerçeği var. Sadece 2. ve 3. ayın tahmin edilen gelirleri noktasında Türkiye, hamdolsun daha işin başında 600 trilyon lira artı vermiştir. Bu da demek ki, alınan tedbirler netice vermeye başlamıştır.'' Başbakan Erdoğan, sivil toplumun yükselttiği sesi önemsediklerini ifade ederek, Türkiye'nin sivil toplum konusunda yeterli donanıma sahip olmadığını söyledi. Erdoğan, ''Şunun da itiraf edilmesi gerekir ki, yönetimler sivil toplumun gücünü ülkenin gücüne katmayı başaramamışlardır'' dedi. 
     
     ''ASIK SURATLI...'' 

     Türkiye'nin sınırsız kaynaklara sahip olmadığının bilindiğini belirten Erdoğan, bu yüzden de daha çok çalışmak ve üretmek gerektiğini söyledi. Erdoğan, ''Kaynaklarımızın iyi değerlendirilmediğini, yolsuzlukların sistemi içerden kemirdiğini, sistemin kirlendiğini hepimiz gördük. Ufuksuz ve heyecansız insanlarla yol alamayacağımızı da yaşayarak gördük'' diye konuştu. 
     Başbakan Erdoğan, çalışanların Tasarrufu Teşvik Fonu'nda biriken ana paralarının bu ay içerisinde ödeneceğini ifade ederek, 2004-2005-2006 yıllarında da 10 taksit halinde nemaların ödeneceğini söyledi. 
     Erdoğan, kamuda çalışan işçilerin ikramiyelerinin Ağustos 2003 ve Aralık 2003'te ödenmesi için Maliye Bakanlığı'nın çalışmalarını sürdürdüğünü de kaydetti. 
     
     ÖZELLEŞTİRME 

     Erdoğan, kendisinden önceki konuşmacıların özelleştirme konusundaki görüşlerine katılmadığını da belirterek, ''Biz ülke yönetiyoruz. Artık dünyanın hiçbir yerinde bu düşünceler kalmadı. Bu işletlemelerin gerek istihdam, gerek ülkemizin geleceği noktasında atılan adımlar bizim için bir milli gelir oluyorsa, bunun üzerinde durmamız lazım. Eğer sürekli devletin kasasından, kesesinden bu kurumlar sübvanse ediliyorsa, işte o senin alın terinin oralara aktarılmasıdır'' diye konuştu. 
     Devletin, yatırımı ticari değil hizmet alanlarında yapması gerektiğine işaret eden Erdoğan, ''Artık buralardan devlet yavaş yavaş elini çekmeli. Yerli ve yabancı sermayeyi çekmek suretiyle ülkeyi ayağa kaldırmamız lazım'' dedi. 
     





</TEXT>
</DOC>
