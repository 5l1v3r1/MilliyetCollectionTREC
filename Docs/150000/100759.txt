<DOC>
<DOCNO> 100759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/soneko21.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mudurnu Tavukçuluk'un tesislerinde yeni bir şirket... 
</HEADLINE>
<TEXT>

     Ekonomik kriz sonrası iflas eden Mudurnu Tavukçuluk A.Ş'nin eski kesimhanesinde, günde 25 bin adet fason kesim yapılmaya başlandı. 
     Mudurnu Tavukçuluk A.Ş'nin eski tesislerinin kullanım hakkını alan Doğa A.Ş. yetkilileri, Mudurnu'da tavukçuluğu iki yıl içinde eski konumuna getirmeyi hedeflediklerini söylediler. 
     Üretimin durmasıyla 2 bin 80 işçi, 3 bine yakın üretici, 1000'e yakın bayi ve tedarikçi ile 200'e yakın nakliyecinin yanı sıra, ekonomisinin yüzde 90'ının bağlı bulunduğu Mudurnu İlçesi'nin ekonomik açıdan felç olmasına neden olan Mudurnu Tavukçuluk A.Ş'ye ait eski tesislerin kullanım hakkını alan Doğa Tavukçuluk A.Ş., 150'ye yakın personelle fason kesime başladı. 
     27 Temmuz 2002 Cumartesi akşamı eski malzeme deposunda çıkan yangının, eski kesimhaneyle hiçbir ilgisi bulunmadığını belirten ve yöredeki üreticilerin tavuklarını kar amacı gütmeden fason kesim yaparak işletmeyi çalıştırmaya özen gösterdiklerini söyleyen Doğa Tavukçuluk A.Ş. Genel Müdürü Hanri Benazus, ''Destek verilmesi ve rahat bir çalışma ortamı sağlanması halinde Mudurnu Tavukçuluk A.Ş'yi iki yıl içinde eski haline getirebiliriz'' dedi. 
     Yönetim Kurulu Başkanlığı'nı Hayati Ilbakan'ın yaptığı Doğa Tavukçuluk A.Ş'nin, 14 aydır çalışmayan işletmeyi hayata geçirdiğini belirten Benazus, ''Yeterli bir üretimimiz olmaması nedeniyle, kesimhaneyi çevreye açmış bulunuyoruz. Şu an fason üreticilerin tavuklarını keserek, kar amacı gütmeden işletmeyi çalıştırmaya özen gösteriyoruz'' şeklinde konuştu. 
     1960 yılında İzmir'de kurucusu olduğu Yapı Tavukçuluk A.Ş'yi 1988 yılında devrettikten sonra Türkiye'deki en iyi Yunus Emreci'lerden biri haline geldiğini belirten ve çeşitli üniversitelerde ''İnsan Sevgisi'', ''Mutluluk'' ve ''Huzur'' konularında konferanslar verdiğini söyleyen Benazus, 15 kitabı olduğunu da belirterek, şunları söyledi 
     '' Eş, dost ile Mudurnu Tavukçuluk A.Ş'yi nasıl kurtarabiliriz diyen üst düzey bürokratların istemleri üzerine, Doğa Tavukçuluk A.Ş'nin başına geçtim. 55'i yeni, 90'ı eski toplam 145 personelle 14 aydır çalışmayan işletmeyi hayata geçirmiş durumdayız. Mudurnu Tavukçuluk A.Ş'nin eski bütün tesisleri, mahkeme kararıyla Doğa Tavukçuluk A.Ş'ye teslim edilmiş durumda. Şu an günde 25 bin kesime ulaştık. Yörede üretimi arttırmayı hedefleyen Köy-Tür'ün malını bize kestirmesi, üretimle birlikte işçi istihdamımızın da artışına neden olabilir. İşçi alımlarında, çalıştırılacak birimlere öncelikli olarak eski çalışanları almaya özen gösteriyoruz. Askeri disiplin içinde çalışmanın yanı sıra, bir liralık malı veresiye almıyor ve vermiyoruz. Peşin alışveriş yapan bir şirketiz.'' 
     





</TEXT>
</DOC>
