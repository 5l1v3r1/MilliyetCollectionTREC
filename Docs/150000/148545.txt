<DOC>
<DOCNO> 148545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sondun25.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Abu Dabi TV ekibinin Bağdat bürosu kuşatma altında... 
</HEADLINE>
<TEXT>

     Abu Dabi televizyonunun Irak'ın başkenti Bağdat'taki bürosunun ''kuşatma altında'' olduğu bildirildi. 
     Ekipteki gazeteci Hişem Bedevi, sabah saatlerinde kurulan telefon bağlantısında, El Cezire televizyonu muhabir ve teknisyenleriyle birlikte Bağdat bürosunda kuşatıldıklarını belirterek, ''Çatışma bölgesindeki büromuzda hala kuşatma altındayız'' dedi. 
     Bedevi, ''El Cezire ve Abu Dabi televizyonlarından 27 gazeteci ve teknisyen maddi hasar gören büroda kapalı kaldık. Salı sabahından bu yana buradayız. Iraklılarla Amerikalıların karşılıklı ateşinin ortasında geceyi geçirdik'' diye konuştu. 
     İran Büyükelçiliği ile Enformasyon Bakanlığı binası arasında Amerikan askeri araçları gördüğünü de kaydeden Bedevi, Abu Dabi televizyonundan bir muhabirin dün insani yardım kuruluşlarından yardım istemek için SOS verdiğini de kaydetti. 
     El Cezire ve Abu Dabi televizyonlarının büroları El Mansur Oteli ile Planlama Bakanlığı arasındaki mahallede bulunuyor. Bu bölgede şiddetli çatışmalar meydana geliyor. 
     





</TEXT>
</DOC>
