<DOC>
<DOCNO> 134703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/siyaset/siy05.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce referandum sonra imza’lar.. 
</HEADLINE>
<TEXT>

Annan barış planına göre Kıbrıs’ta Rum ve Türk liderleri önce planı imzalayacaktı. Anlaşma ihtimalinin azalmasıyla De Soto, önce referandum sonra imza önerisi getirdi 
     YORGO KIRBAKİ Atina 

     KKTC Cumhurbaşkanı Rauf Denktaş ile Rum Yönetimi lideri Glafkos Klerides arasındaki müzakerelerde 28 Şubat’a kadar çözüm ihtimali azaldıkça, BM Genel Sekreteri Kofi Annan alternatif arayışlar içine girdi. Yunan basınında çıkan haberlere göre, BM Genel Sekreteri’nin Kıbrıs Özel Temsilcisi Alvaro De Soto, hem Denktaş ile Klerides, hem de Atina ile Ankara’ya yeni öneriler götürdü. De Soto, planın nihai şeklinin, Rum Kesimi’nde ikinci turu 23 Şubat’ta yapılacak başkanlık seçimlerinden hemen sonra sunulmasını ve imzalanmadan 30 Mart’ta referanduma götürülmesini teklif etti. 
     
     Birlikte imza 
     De Soto’nun önerisi, Annan planının referandumlarda "güven oyu" alması durumunda, Rum ve Türk liderlerinin 16 Nisan’da Atina’da Kıbrıs’ın AB’ye üyelik anlaşmasını birlikte imzalamalarını öngörüyor. 
     Klerides, Perulu diplomat De Soto’nun önerisine sıcak bakmadı. Başkanlık seçimlerine adaylığını koyan 83 yaşındaki Klerides, böyle bir öneriyi kabul etmesi halinde, siyasi rakiplerinin kendisini "seçimlerle iş başına gelecek yeni başkanı yükümlülükler altına sokuyor" diye suçlayacaklarına inanıyor. Klerides ayrıca, böyle bir öneriyi kabul etmenin "Denktaş’ın ekmeğine yağ sürmek" olduğu görüşünde. 
     Kamuoyu araştırmaları da, Rum Kesimi’nde 16 Şubat’ta yapılacak ilk tur başkanlık seçimleri için komünist AKEL partisinin adayı Tasos Papadopulos’un, Klerides ile arayı sürekli açtığını gösterdi. İki aday arasındaki fark yüzde 14’ü geçti. Papadopulos, kamuoyu araştırmalarının sonuçlarından cesaretlenerek son seçim konuşmalarında ilk turdan seçileceği tahmininde bulundu. 
     



 SİYASET 















</TEXT>
</DOC>
