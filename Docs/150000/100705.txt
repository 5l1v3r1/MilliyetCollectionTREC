<DOC>
<DOCNO> 100705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/08/son/sondun03.html </URL>
<DATE> 2002/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki şirket skandallarının simgesi zor durumda 
</HEADLINE>
<TEXT>

     ABD'de şirket skandallarının simgesi haline gelen biyoteknoloji şirketi ImClone'un kurucusu ve İcra Kurulu Başkanı CEO Samuel Waksal aleyhinde dava açılmasına karar verildi. 
     Manhattan Federal Mahkemesi'nde büyük jürinin Waksal'ın yargılanması yönünde karar vermesinin ardından savcı yaptığı açıklamada, ImClone'un kurucusunun muhasebe kayıtlarında yolsuzluk, yalan yere yemin, adaleti engelleme ve diğer suçlamalarla karşı karşıya bulunduğunu söyledi. 
     Waksal'ın adını skandala karıştırdığı arkadaşı ABD'nin ev modası imparatoriçesi Martha Stewart da, savcıların soruşturma riskiyle karşı karşıya bulunuyor. 
     Steward'ın arkadaşı Waksal, şirketinin hisselerinin düşeceğini anlayınca resmi açıklama yapılmadan, ailesi ve yakın çevresine hisseleri ellerinden çıkarmaları uyarısında bulunduğu için geçen ay tutuklanmış, kefaletle serbest bırakılmıştı. 
     Waksal, şirketinin ürettiği ve kamuoyunda büyük ilgi toplayan Erbitux isimli kanser ilacının Amerikan Gıda ve İlaç İdaresi'nce reddedileceğini öğrenince ailesine ve Steward'ın da aralarında bulunduğu yakın arkadaşlarına 27 Aralık'ta ellerindeki ImClone hisselerini satmaları uyarısında bulunmuştu. 
     K-Mart mağazalar zincirinin sahibi Martha Steward elindeki 4 bin ImClone hissesini 27 Aralık'ta satmıştı. 
     MÜSRİF KOZLOWSKİ Öte yandan, Wall Street Journal gazetesi, adı yolsuzluklara karışan bir başka şirket Tyco'nun geçen ay istifa eden CEO'su Dennis Kozlowski'nin şirketinin milyonlarca dolarını müsrifçe harcadığını ve bu harcamaların çok büyük bölümünün hissedarlara bildirilmediğini yazdı. 
     Gazete, Tyco'nun 135 milyon dolardan fazla parasının, geri dönmeyen kredi, emlak için şirket ödemesi, hayır işleri ve kişisel harcama şeklinde Kozlowski'ye gittiğini ileri sürdü. 
     Şirketin eski CEO'su Kozlowski'nin Manhattan 5. caddedeki lüks dubleks apartman dairesinin antikaları ve eşyaları için 11 milyon dolardan fazla harcadığını iddia eden gazete, evde 6 bin dolarlık altın işlemeli banyo perdesi bulunduğunu yazdı. 
     Tyco'ya ait görünen evin yenilenme ve dekorasyon masrafının 18 milyon dolar göründüğünü ileri süren Wall Street Journal, şirketin ayrıca İtalya'nın Sardinya adasında Kozlowski'nin eşinin 40. doğum gününün kutlandığı gezi için geçen yıl 2.1 milyon dolar harcadığını iddia etti. 
     Gazete, Kozlowski'nin ayrıca 1998'de Florida'da satın aldığı ev için Tyco'dan faizsiz 19 milyon dolar kredi aldığını ve bu borcun sonra silindiğini yazdı. 
     Muhasebe kayıtlarında yolsuzluk ve gelirlerin şişirilmesiyle borsada hakedilenden fazlasını kazanmakla suçlanan Tyco'nun hisseleri, Ocak'tan bu yana yüzde 80 değer kaybetti. 
     





</TEXT>
</DOC>
