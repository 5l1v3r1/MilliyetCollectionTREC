<DOC>
<DOCNO> 137370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/17/son/sontur19.html </URL>
<DATE> 2003/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç "Işık söndürme eylemine katılıyorum" 
</HEADLINE>
<TEXT>

     TBMM Başkanı Bülent Arınç, Başbakanlık'ın, eğer koşullarda bir değişiklik olmazsa yarın TBMM'ye herhangi bir tezkere göndermeyeceğini bildirdi. 
     ''Söyleyeceğim çok şey var ama, bu noktada susmak mecburiyetindeyim'' diyen Arınç, zamanın gecikmesinde fayda bulunduğunu belirterek, ''Zaman geciktikçe ihtimaller çoğalır, savaş bulutları dağılır'' dedi. 
     Bülent Arınç, Parlamento Muhabirleri Derneği'ni ziyaret ederek gazetecilerin Kurban Bayramı'nı kutladı. Burada gazetecilerin sorularını da yanıtlayan Arınç, yurt dışına asker gönderme ve yabancı bir ülke askerini yurt içinde konuşlandırma konusunda tezkerelerin birlikte Meclis'e sevk edileceğine ilişkin bir beklenti bulunduğunu anımsattı. Arınç, ''Başbakan da daha önceki görüşmelerimizde böyle bir ihtimalden bahsetmişti. Ama bugün itibariyle, en azından yarın için böyle bir tezkerenin gönderilmeyeceğini biliyorum'' dedi. 
     Önümüzdeki günlerdeki gelişmelerin ne getireceğinin hep birlikte takip edileceğini belirten Arınç, ''En azından yarın, eğer şartlar değişmeyecekse beklendiği gibi Başbakanlık TBMM'ye bir tezkere göndermeyecek'' şeklinde konuştu. 
     Arınç, sözlerini şöyle sürdürdü 
     ''Baştan beri temennimiz, Millet Meclisi'ne Irak'taki silahlı operasyonla ilgili olarak bir tezkere gelmemesiydi. Eğer buna ulaşabilirsek gerçekten mutlu oluruz. Bütün gayretlerimiz başta Hükümet olmak üzere, barışçı çabaların sonuç vermesi ve Irak'taki krizin barış yoluyla çözümüydü. Umarım bu konuda gelişmeler olur. Biz şüphesiz TBMM'yiz. Tezkereyi gönderip göndermemek Hükümet'in işidir. Böyle bir tezkere bundan sonra gelecek olursa TBMM gereken işlemi yapar ve kararını verir. Bu kararın ne olacağını bugünden söylemek mümkün değil. Çünkü tezkerenin hangi mahiyette geleceğini tam bilmiyoruz. Ama, sadece Türk kamuoyunun değil, tüm dünya kamuoylarının da üzerinde büyük hassasiyet gösterdiği Irak olaylarında Türkiye için en hayırlı kararı vermek Millet Meclisi'nin görevidir. İnanıyorum ki, milletvekili arkadaşlarımız da bu bilince sahiptirler.'' 
     
     BM KARARI 
     Türkiye'de asker bulundurma ve yurt dışına asker gönderme tezkereleri için BM kararının beklenip beklenmediği yolundaki bir soru üzerine de Arınç, ''Başbakan'ın da hükümet üyelerinin de dışişleri mensuplarının da bütün söyledikleri BM kararına ihtiyaç duyulduğu şeklindedir. Anayasanın 92. maddesinde de yer alan hadise uluslararası meşruiyetin aranmasıdır. Uluslararası meşruiyetin şartları olmadıkça Türkiye'nin bir karar almayacağını Hükümet ifade ediyor. Doğrusu biz de bunu paylaşıyoruz'' dedi. 
     1441 sayılı BM kararının Irak'a bir operasyon yapma imkanı tanımadığını ifade eden Arınç, ''BM silah gözlemcilerinin ikinci raporunda çok kesin, çok muayyen, belli edilmiş Irak'ı suçlayıcı bulgular yok gördüğümüz kadarıyla. Bu da BM Güvenlik Konseyi üyelerini tatmin etmemiş. Konuşma yapan ülkelerin teimsilcilerinin sözlerinden anlıyoruz ki, yine gözlemcilerin görevlerini devam ettirmelerinde yarar var. Irak'ın da son aldığı kararlar, gözlemcilerin ve BM Güvenlik Konseyi'nin işlerini kolaylaştıracak düzeydedir'' diye konuştu. 
     TBMM Başkanı Arınç, Türkiye'nin beklediği ekonomik yardımları alması durumunda BM kararını beklemeden ABD'ye destek verebileceğine ilişkin değerlendirmeler anımsatılınca da şöyle dedi 
     ''Tam aksine, birini önce, birini daha sonra düşünmek niyetinde değil Hükümet. Bütün ihtimalleri gözardı etmeden aynı zaman süreci içinde değerlendiriyor. Bence doğru olan da bu. Bir taraftan BM Güvenlik Konseyi'nin alacağı karar beklenirken bir taraftan da böyle bir karara ihtiyaç duymadan kendi başına operasyon yapmayı göze alan ABD ile Irak'a en yakın komşu durumunda olan Türkiye'nin hangi noktalarda zarar görebileceği, hangi noktalarda bu işin içine çekilebileceği ihtimallerini de araştırıyor. Dolayısıyla ABD yetkilileriyle yapılan görüşmelerin de faydalı olduğuna inanıyorum.'' 
     
     ''IŞIK SÖNDÜRME EYLEMLERİNE KATILDIK'' 
     Arınç, ekonomik yardım olmazsa milletvekillerinin ikna olmasının zor olacağı düşünceleriyle ilgili olarak da şunları ifade etti 
     ''Benim böyle bir şeye cevap vermem doğru olmaz. Bu Hükümet'in bileceği bir iştir. Ekonomik paket dediğimiz şey nasıl konuşuluyor, nasıl tartışılıyor, içinde ne vardır, neyin karşılığıdır Bunu Hükümet yetkilileri cevaplandırırlar. Milletvekili arkadaşlarımızın görevi, Anayasaca Meclis'e verilmiş olan yetkinin hangi şartlarda verileceği veya verilmeyeceği konusudur. Bunun içerisine ekonomik paketi tek başına oturtmak mümkün değil. Bu önemli bir olaydır. Bu önemli olayın doğurabileceği bütün sonuçları milletvekili arkadaşlarımız çok iyi karar verme noktasında değerlendirecektir.'' Meclis Başkanı Arınç, barış için yapılan ışık söndürme eylemlerine katılıp katılmadığıyla ilgili olarak da ''Evet birinci gün katıldık. İkinci gün unutmuşuz. Saatini geçirmişiz. Buna çok üzüldük'' dedi. 
     Bütün barışçı çabaların desteklenmesi gerektiğini ifade eden Arınç, ''Zaten siz de şahitsiniz ki, bireysel inisiyatifleri hep tebrik ettim, takdir ettim. Meclis Başkanı olarak kabul ettim. Onları onore ettim. Çünkü her yurtsever insanın barışçı olması lazım. Barış asıldır, esastir'' diye konuştu. 
     
     ''BİZ BİRAZ GERİ KALDIK'' 
     Bülent Arınç, sözlerini şöyle sürdürdü 
     ''Ben, bu ve buna benzer bütün eylemleri destekliyorum. Yeter ki, Kadıköy'de yaşanan olaylar tekrarlanmasın. Barış çabalarının üzerine gölge düşürecek böylesi provakasyonlara hiç kimse alet olmamalıdır. Milli servet tahrip edilmemelidir, günahsız insanlar barış çabası adı altında dövülmemeli, camları kırılmamalı, eşyaları tahrip edilmemelidir. Bunlar kanunsuz eylemlerdir. Bu eylemleri bu çabaların içerisine sokanlar barış çabalarına gölge düşürürler. Yoksa değişik eylem biçimleriyle barışı çağrıştıran bütün görüntülere, bütün çabalara biz destek oluruz ve bununla iftihar ederiz. 
     Ancak üzülerek söylüyorum ki, dünyadaki gösteriler, Türkiye'deki gösterilerin en az yüz mislidir. Biz biraz geri kaldık bunda. Amerika Birleşik Devletleri'nde bile 500 bin kişiyle bir miting yapılabilirken Türkiye'deki en kabadayı mitine katılımın sayısı 5 bini geçmedi. Bundan dolayı da üzüntülerimi ifade ediyorum. Yani Irak'a en yakın noktada bulunan Türkiye'de kamuoyunun yüzde 90'dan fazlasının barış istediğini söylediği bir Türkiye'de gösteriler 4-5 binle sınırlı kalmamalıdır.'' Türkiye, ABD ile birlikte hareket etmezse zararının çok daha büyük olacağı yolundaki değerlendirmelerle ilgili soruya karşılık da Arınç, '' Dili yok kalbimin bilsen ondan ne kadar bizarım diyor şair. Söyleyeceğim çok şey var ama, bu noktada susmak mecburiyetindeyim. Herkesin bir hesabı vardır, bu hesapların bir kısmı tutar bir kısmı tutmaz'' diye konuştu. 
     Bir gazetecinin ''yani ABD'nin hesabı tutmayabilir mi '' sorusu üzerine Arınç, bütün hesapların tutacağına ilişkin bir kural bulunmadığını belirterek, ''İhtimaller hesaplanır, ona göre tedbir alınır. Ama, bir bakarsınız ki hiç hesapta olmayan birşey olabilir. Zamanın geçmesinde fayda var. Zaman geciktikçe ihtimaller çoğalır, savaş bulutları dağılır'' dedi. 
     





</TEXT>
</DOC>
