<DOC>
<DOCNO> 112256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/10/son/sonspo08.html </URL>
<DATE> 2002/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş "Transferimin artık gündeme gelmesini istemiyorum" 
</HEADLINE>
<TEXT>

     Galatasaray'ın milli futbolcusu Hasan Şaş, transferiyle ilgili konuların artık gündeme gelmemesini istedi. 
     Hasan Şaş, kendisine ait web sitesinde yaptığı açıklamada, sürekli olarak gündemde tutulan transfer konusuyla ilgili ilk ve son kez konuştuğunu vurgulayarak, şunları kaydetti 
     ''Benim Galatasaray ile devam eden mevcut bir sözleşmem var. Bu nedenle bu sözleşmem devam ederken hiçbir şekilde bu konuyu gündeme getirmek ve konuşmak istemiyorum. Ben Galatasaray'ın bir futbolcusuyum ve sarı-kırmızılı forma için ter akıtıyorum. Eğer bana bir teklif gelecek olursa doğrudan kulübüme iletir ve o kulüple ilgili fikirlerimi yöneticilerime belirtirim. Bu konuda kulübümün bilgisi ve arzusu dışında kesinlikle açıklama yapmam ve yapmayacağım. Bunun artık gündeme gelmesini istemiyorum.'' Milli futbolcu, hayatında kimsenin kendisine transferi konusunda baskı yapmadığını da belirterek, ''Yapabilecek bir insan da tanımıyorum. Baskı yapanı da zaten sevmem ve yakınımda tutmam. Kısacası bazı gazeteler de ailem ve çevrem tarafından baskıya uğradığım, yönlendirildiğim iddiaları kesinlikle gerçeği yansıtmamakta'' dedi. 
     A Milli Futbol Takımı'nın 17. Dünya Kupası'nda elde ettiği üçüncülük nedeniyle hak kazandıkları Devlet Üstün Hizmet Madalyası'nı aldıklarını da hatırlatan Hasan Şaş, şöyle devam etti 
     ''Bundan duyduğumuz gururu tarif bile edemeyiz. Bu hiçbir maddi değer ile karşılaştırılmayacak kadar güzel duygu, büyük mutluluk. Umarım Milli Takım forması altında, takım olarak daha büyük başarılara imza atar ve milletimize daha büyük başarılar yaşatırız. 
     





</TEXT>
</DOC>
