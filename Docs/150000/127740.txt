<DOC>
<DOCNO> 127740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/30/son/sondun05.html </URL>
<DATE> 2002/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kopya bebek ABD'ye götürülüyor... 
</HEADLINE>
<TEXT>

     Dünyada ilk kopya bebeğin doğduğunu açıklayarak tüm dikkatleri üzerine çekmiş olan ''Clonaid'' adlı kuruluş, Havva Eva adı verilen bebeğin bugün ABD'ye getirileceğini duyurdu. 
     Kuruluşun sözcülüğünü yapan Brigitte Boisselier, ''bebeğin, ailesiyle birlikte, Kanada'dan ABD'ye geleceğini'' ifade etti. Clonaid adlı kuruluşun, yeryüzünde hayatın uzaylılar tarafından başlatıldığına inanan Raelians adlı dini bir tarikate bağlı olarak faaliyet gösterdigi biliniyor. 
     
     BEBEĞİN KOPYA OLUP OLMADIĞI ANLAŞILACAK 
     Boisselier'in verdiği bilgiye göre, bebek Amerika'ya getirildikten sonra tarafsız bir uzmanın bebekten alacağı DNA'nın incelenmesi sonucu gerçekten kopyalanmış olup olmadığı kesinlik kazanacak. Boisselier, ''DNA örneği bugün alınırsa sonucu hafta sonu ya da en geç gelecek hafta başında alırız'' diye konuştu. 
     
     CEVAPSIZ KALAN SORULAR 
     Boisselier daha önce yaptığı açıklamada ''bebeğin annesinin Amerikalı olduğunu'' belirtmiş, ancak ayrıntıya girmemişti. Gerek Boisselier, gerekse Clonaid sözcüleri, bebeğin hangi Amerikan kentine getirileceği, ya da annenin Amerika'nın neresinden olduğu yolundaki soruları cevapsız bıraktılar. 
     ''Sezaryenle dünyaya gelen Eva'nın 3 kilo 175 gram geldiği ve annesinin genetik bir kopyası olduğu'' Boisselier tarafından tekrarlandı. Verilen bilgiye göre 31 yaşındaki annenin kocası ve aynı zamanda bebeğin babası olan kişi kısır. 
     
     İKİNCİ KOPYA BEBEK YOLDA 
     Boisselier bu arada ''ikinci kopya bebeğin de yolda olduğunu'' açıkladı ve ''bebeğin gelecek hafta, bir kuzey Avrupa ülkesinde yaşayan lezbiyen bir çiftin çocuğu olarak dünyaya geleceğini'' öne sürdü. 
     Boisselier daha önce de aralarında lezbiyenlerin bulunduğu 4 çiftin daha kopya bebek beklediklerini ve bebeklerin 2003 Şubat başında dünyaya geleceklerini açıklamıştı. 
     





</TEXT>
</DOC>
