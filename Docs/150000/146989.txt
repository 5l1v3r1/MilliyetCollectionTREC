<DOC>
<DOCNO> 146989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/02/son/sondun22.html </URL>
<DATE> 2003/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Times "Bağdat kuşatmasına 48 saat kaldı.." 
</HEADLINE>
<TEXT>

     İngiliz Times gazetesi, Bağdat'a ''muhtemelen 48 saat içinde taarruza geçileceğini'' yazdı. 
     Gazetenin, Katar'daki ABD Merkez Komutanlığı karargahından Centcom askeri yetkililere dayanarak verdiği haberde, koalisyon güçlerinin Bağdat'a taarruzunun ''yakın'' olduğu, saldırının ''muhtemelen 48 saat içinde'' başlayacağı belirtildi. 
     Haberde, taarruzun Bağdat'ın 80 kilometre güneyindeki Kerbela'nın kuzeyinde Cumhuriyet Muhafızları'nın Medine Tümeni'ne hava saldırıları eşliğinde yoğun topçu ateşiyle başlayacağı kaydedildi. 
     Bu arada, adını açıklamak istemeyen Amerikalı bir yetkili, Amerikan birliklerinin özellikle 3. Piyade Tümeni'nin Kerbela yakınlarında Cumhuriyet Muhafızları'yla çatışmaya girdiğini belirtti. 
     Financial Times gazetesi de, ''koalisyon güçlerinin 48 saat içinde taarruza geçmeye hazırlandığını'' kaydederek, ''Cumhuriyet Muhafızları'nın bulunduğu cephe hatlarına düzenlenen yoğun hava bombardımanlarının, bu birliklerin savunma kapasitelerinin yaklaşık yarısını kaybetmelerine yol açtığını'' savundu. 
     Irak Devlet Başkanı Saddam Hüseyin'e bağlılıklarıyla bilinen iyi eğitimli Cumhuriyet Muhafızları'nın Medine, Hamurabi, Bağdat ve El Nida tümenleri birkaç gündür yoğun bombardımana tutuluyor. 
     





</TEXT>
</DOC>
