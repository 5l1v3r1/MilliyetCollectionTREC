<DOC>
<DOCNO> 129072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/son/soneko10.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı Kanunu Tasarısı, TBMM'de... 
</HEADLINE>
<TEXT>

     Vergi Barışı Kanunu Tasarısı, TBMM Başkanlığı'na sunuldu. 
     Yürütme ve yürürlük dahil 21 maddeden oluşan Tasarı, Plan ve Bütçe Komisyonu'nda ele alınacak. 
     Bakanlar Kurulu tarafından TBMM'ye sevkedilen Vergi Barışı Kanunu tasarısıyla, kesinleşmiş ve ihtilaflı vergi alacakları yeniden yapılandırılıyor. 
     Bu arada tasarı, Gelirler Genel Müdür Vekili Osman Arıoğlu tarafından Gelirlerin İnternet sayfasına da konularak, kamuoyunun bilgisine sunuldu. 
     21 maddeden oluşan tasarı, Vergi Usul Kanunu kapsamına giren vergi, resim, harçlar, fon payı ve bunlara bağlı vergi cezaları, gecikme faizleri ve gecikme zamları ile eğitime katkı payı ve cezaları, Devlet İhale Kanununa göre alınan ecrimisiller ve buna bağlı gecikme zamları ile Maliye Bakanlığı'na bağlı vergi dairelerince tahsil edilen Amme Alacaklarının Tahsil Usulü Hakkında Kanun çerçevesindeki bazı alacakları kapsıyor. 
     Düzenleme, vergiler açısından 31 Ekim 2002 tarihinden önceki dönemi, beyana dayanan vergilerde bu tarihe kadar verilmesi gereken beyannameleri ve tahakkuk eden vergileri içeriyor. 
     
     KESİNLEŞMİŞ KAMU ALACAKLARI 

     Tasarı, kesinleşmiş vergi alacakları ile ihtilaflı dosyalara yönelik 2 ayrı uygulama getiriyor. 
     Buna göre, kesinleşmiş vergi alacakları asıllarında hiçbir indirim yapılmaksızın 9 taksitte ve 18 ayda ödenmek üzere yeniden yapılandırılıyor. Bu alacaklara ilişkin faiz ve cezaların yüzde 20'sinin ödenmesi halinde yüzde 80'inin tahsilinden vazgeçiliyor. Bu alacaklar da aynı şekilde taksitlendiriliyor. 
     Ödeme dönemleri de Şubat, Nisan, Haziran Ağustos, Ekim, Aralık 2003 ayları ile Şubat, Nisan, Haziran 2004 olarak belirleniyor. 
     Gecikme cezası ve faizin yüzde 80'inin tahsilinden vazgeçilmesi için verginin tamamı ile gecikme zammı, gecikme faizi ve vergi cezalarının ayrı ayrı yüzde 20'sinin söz konusu dönem içinde tamamen ödenmesi, dava açılmaması ya da açılan davalardan vazgeçilmesi gerekiyor. 
     Yine bir vergi aslına bağlı olmaksızın kesilmiş olup, Kanunun yürürlüğe girdiği tarih itibarıyle ödenmemiş olan vergi cezalarının da yüzde 20'sinin Şubat, Nisan ve Haziran 2003 sonuna kadar 3 eşit taksitte ödenmesi, dava açılmaması veya açılmış davalardan vazgeçilmesi durumunda da yüzde 80'inin tahsilinden vazgeçiliyor. 
     Daha önce tecile ilişkin yapılan düzenleme için başvuranların da kalan taksitler için yeni düzenlemeden yararlanabilmelerine olanak sağlanıyor. 
     2002 yılında tahakkuk eden ve Kanunun yürürlüğe girdiği tarihe kadar ödenmemiş olan geçici vergilere ilişkin gecikme zamları da kapsama sokuluyor. Bu alacaklar için verginin aslının ödenmesi şartı aranıyor. 
     
     DAVA AŞAMASINDAKİ ALACAKLAR 

     Tasarı, 180 bin ihtilaflı dosyada yeralan kamu alacakları için de yeni bir ödeme takvimi getiriyor. 
     Buna göre, kesinleşmemiş ve dava safhasında bulunun bu tür alacakların yüzde 70'inin, bu alacaklara bağlı zam ve faizlerin de yüzde 10'unun 18 ay içinde 9 taksitte ödenmesi halinde ihtilaf sona erdiriliyor. Kesinleşmiş alacaklarda olduğu gibi bu tür alacakların da Şubat 2003 ile Haziran 2004 dönemi arasında tahsili hükme bağlanıyor. 
     Bu şekilde vergilerin yüzde 30'unun, gecikme zammı ve gecikme faizilerinin yüzde 90'ının, vergi cezaları ile bunlara uygulanan gecikme zamlarının da tamamının tahsilinden vazgeçiliyor. 
     Kanunun yürürlüğe girdiği tarih itibarıyle Bölge İdare Mahkemeleri ile Danıştay nezdinde açılmış davalardaki tarhiyatlarda, en son safhadaki tutarın esas alınması öngörülüyor. 
     İştirak, teşvik ve yardım fiilleri nedeniyle kesilen vergi ziyaı cezalarında, cezaya muhatap olanların cezanın yüzde 20'sini öngörülen süre ve şekilde ödemeleri, dava açmamaları ve açılan davalardan vazgeçmeleri şartıyla cezanın yüzde 80'inin ve buna uygulanan gecikme zammının da tamamından vazgeçiliyor. 
     Bu Kanundan yararlanılarak ödenecek alacaklara, yürürlük tarihinden sonraki aylar için gecikme zammı uygulanmayacağı da belirtiliyor. 
     
     İNCELEME VE TARHİYAT SAFHASINDAKİ İŞLEMLER 

     Yeni düzenleme çerçevesinde, Kanunun yürürlüğe girdiği tarihten önce başlanıldığı halde tamamlanamamış olan vergi incelemeleri ile takdir, tarh ve tahakuk işlemleri, matrah artırımına ilişkin hükümler saklı kalmak kaydıyla devam edecek. 
     Bu işlemlerin tamamlanmasından sonra tarh edilen vergilerin yüzde 70'i ile hesaplanacak gecikme faizinin yüzde 10'unun tebliğ tarihinden itibaren 30 gün içinde yazılı başvuruda bulunulması ve izleyen aydan başlamak üzere 6 ayda, 6 eşit taksitte ödenmesi halinde, verg aslının yüzde 30'unun, gecikme faizinin yüzde 90'ının, vergi cezalarının ise tamamının tahsilinden vazgeçiliyor. 
     Kanunun yürürlüğe girdiği tarih itibarıyle uzlaşma talebinde bulunmuş ancak uzlaşma günü gelmemiş olanlar ya da uzlaşma sağlanamamış olmakla birlikte, vergi ve ceza ihbarnameleri tebliğ edilmeyen mükelleflerin de, yeni hükümlerden yararlanabilmeleri hükme bağlanıyor. 
     
     PİŞMANLIKLA YA DA KENDİLİĞİNDEN BEYAN 

     Yine 2003 yılı Şubat ayı sonuna kadar Vergi Usul Kanunu'nun 371. maddesine göre beyan edilen matrahlar üzerinden tarh ve tahakkuk ettirilen vergilerin tamamı ile hesaplanacak pişmanlık zammının ve kesilen usulsüzlük cezasının ayrı ayrı yüzde 10'unu, Şubat, Nisan, Haziran Ağustos, Ekim ve Aralık 2003 döneminde 6 eşit taksitte ödeyenlerin pişmanlık zammı ve usulsüzlük cezasının kalan yüzde 90'lık bölümü affediliyor. 
     Aynı Kanunun 30'uncu maddesine göre kendiliğinden verilen beyannameler üzerinden tahakkuk ettirilen verginin tamamı ile gecikme faizi ve vergi cezalarının ayrı ayrı yüzde 20'sini belirtilen süreler içinde ödeyenlerin de, faiz ve cezalarının yüzde 80'inin tahsilinden vazgeçiliyor. 
     Gelir Vergisi Kanunu'na tabi diğer ücret mükelleflerinin de, 2003 yılı Şubat ayı sonuna kadar vergi dairelerine başvurmaları ve 2003 takvim yılına ilişkin gelir vergilerini tarh ettirmeleri ve karnelerine işletmeleri halinde, önceki dönemlere ilişkin herhangi bir vergi ve ceza aranmayacak. 
     
     BAZI TRAFİK CEZALARINI AFFEDİYOR 

     Vergi Barışı Tasarısı ile 200 milyon liraya kadar ki trafik cezaları ile 100 milyon liraya kadar ki para cezaları da affediliyor. 
     TBMM'ye sevk edilen tasarının 13'üncü maddesine göre, Kanunun yürürlüğe girdiği tarih itibarıyla ödenmesi gerektiği halde ödenmemiş olan ve Amme Alacaklarının Tahsil Usulü Hakkında Kanun kapsamına giren ve vergi dairelerince tahsil edilen 200 milyon lirayı aşmayan trafik para cezaları ile 100 milyon lirayı aşmayan diğer para cezalarının tahsilinden vazgeçiliyor. 
     Aynı şekilde, her bir alacağın türü, dönemi, asılları ayrı ayrı dikkate alınmak suretiyle tutarı 10 milyon lirayı aşmayan asli alacakların ve tutarına bakılmaksızın bu asıllara bağlı fer'i alacakların tutarı 20 milyon lirayı aşmayanlar da siliniyor. 
     
     MATRAH ARTIRIMI 

     Yeni düzenleme ile mükelleflere geriye dönük matrah artırımı ve stok bildirimi imkanı da sağlanıyor. 
     Bu çerçevede, gelir ve kurumlar vergisi mükellefleri, yıllık beyannamelerinde yer alan matrahlarını, yeni Kanunun yürürlüğe girmesinden itibaren 2003 yılı Şubat ayı sonuna kadar, 1998 yılı için yüzde 40, 1999 için yüzde 35, 2000 için yüzde 30, 2001 için de yüzde 20'den az olmamak üzere arttırabilecek. Bu durumda artırımda bulunulan yıllar için yıllık gelir ve kurumlar vergisi incelemesi ile bu yıllara ilişkin bir başka tarhiyat yapılmayacak. 
     Gelir vergisi mükelleflerinin artırımda bulunmak istedikleri yıl ile ilgili vermiş oldukları beyannamelerde zarar beyan edilmiş ya da hiç beyanname verilmemiş ise vergilendirmeye esas matrah, 1998 için 3 milyar, 1999 için 4 milyar, 2000 için 5 milyar, 2001 için de 6 milyar liradan az olamayacak. 
     Sadece gayrımenkul sermaye iradı geliri olanlar için bu tutar beşte 1 olarak alınacak. 
     Aynı durumdaki kurumlar vergisi mükellefleri için de esas alınacak limitler 1998 için 9 milyar, 1999 için 12 milyar, 2000 için 15 milyar, 2001 için de 18 milyar lira olarak uygulanacak. 
     Basit usulde vergilendirilen gelir vergisi mükelleflerinden 1999, 2000 ve 2001 yıllarına ilişkin gelir vergisi beyannamesini kanunun yürürlüğe girmesinden önce verenler için vergi incelemesi ve tarhiyat yapılmayacak. Bu yıllara ait hiç beyanname vermemiş olanların getirilen düzenlemeden yararlanabilmeleri için 1999'a ait asgari 600 milyon lira, 2000 yılına ait 900 milyon lira, 2001 yılına ait de 1.2 milyar lira matrah beyan etmeleri zorunlu olacak. 
     Tasarıya göre, arttırılan matrahlar yüzde 30 oranında vergilendirilecek. Bunlardan ayrıca bir vergi, fon payı ve eğitime katkı payı alınmayacak. 
     
     KDV MÜKELLEFLERİ 

     Katma değer vergisi mükellefleri de, her bir vergilendirme dönemine ilişkin olarak verdikleri beyannamelerdeki KDV'nin yıllık toplamı üzerinden 1998, 1999, 2000 ve 2001 yılları için ayrı ayrı yüzde 3 oranında hesaplanacak KDV'yi Şubat 2003 sonuna kadar öderlerse, bunlar için de geçmişe dönük vergi incelemesi ve tarhiyat yapılmayacak. 
     Hiç beyanname vermeyen mükellefler de, ilgili yıl için gelir ya da kurumlar vergisi matrah artırımında bulunma şartıyla arttırılan matrah üzerinden yüzde 15 KDV ödeyerek, bu haktan yararlanabilecek. 
     Matrah artırımına ilişkin gelir, kurumlar ve katma değer vergileri, Şubat, Nisan, Haziran, Ağustos, Ekim, Aralık 2003 ayları ile Şubat, Nisan, Haziran 2004'de 9 eşit taksitte ödenecek. Aksi halde bu vergilerin gecikme zammıyla birlikte takip ve tahsiline devam olunacak. 
     Bu şekilde ödenen vergiler, matrah tespitinde gider olarak kabul edilmeyecek, indirim, mahsup ya da iade konusu edilmeyecek. 
     
     STOK BEYANLARI 

     Gelir ve kurumlar vergisi mükellefleri, işletmelerinde mevcut olduğu halde kayıtlarında yer almayan emtia, makine, teçhizat ve demirbaşlarını, kanunun yürürlüğe girdiği tarihten sonraki 3 ay içinde, bağlı oldukları meslek kuruluşunca tespit edilecek rayiç bedel ile bir envanter listesi yaparak vergi dairelerine bildirecek. Bu şekilde kayıtlarına alabilecek. 
     Beyan edilen kıymetlerin satışı halinde, satış bedeli bunların deftere kaydedilen bedelinden düşük olamayacak, bildirime dahil edilen varlıklar için amortisman da ayrılmayacak. 
     Bu şekilde beyan edilen makine, teçhizat ve demirbaşlar ile genel orana tabi emtianın bedeli üzerinden yüzde 10, diğer emtianın bedeli üzerinden bunların tabi olduğu oranın yarısı esas alınarak KDV hesaplanacak. Ayrı bir beyanname ile beyan edilecek bu vergi, beyanname verme süresi içinde de ödenecek. 
     
     CEZALAR 

     Tasarı ile kaçakçılık suçlarına ilişkin cezalar da yeniden düzenlendi. 
     Buna göre, Vergi Usul Kanunu'nun 359'uncu maddesinde sayılan kaçakçılık suçlarını 31 Ekim 2002 tarihinden önce işleyenler hakkında Cumhuriyet Savcılıklarına suç duyurusunda bulunulmayacak. Suç duyusu yapılmış olup soruşturma aşamasında bulunanlar için takibat yapılmayacak, açılmış bulunan kamu davaları ortadan kaldırılacak. Aynı şekilde kesinleşmiş mahkumiyet kararları da infaz edilmeyecek. Ancak, defter, kayıt ve belgeleri yok edenler veya defter sayfalarını yok ederek yerine başka yapraklar koyanlar, ya da belgelerin asıl ve suretlerini tamamen veya kısmen sahte olarak düzenleyenler ve basanlar, söz konusu uygulamadan yararlanamayacak. 
     
     KAMU KURULUŞLARININ DURUMU 

     Tasarı ile, yeni düzenlemeden yararlanacak olan özelleştirme kapsamına alınanlar dahil KİT'ler, bunların müesseseleri, bağlı ortaklık ve iştirakleri, büyükşehir belediyeleri, belediyeler, il özel idareleri ve bunlara ait tüzel kişiler, ödemelere Şubat 2003'de başlayacak. Ancak, bunlar toplam tutarı 24 ayda, 24 eşit taksitte ödeyecek. 
     Mükelleflerin ödemesi gereken taksitleri yatırmaması ya da eksik ödemesi durumunda, ödenmemiş olan tutarların son taksit ödeme süresi sonuna kadar, bunun son taksite ait olması halinde ise bunu izleyen ayın sonuna kadar her ay için ayrı ayrı yüzde 10 fazlası ile ödenecek. 
     Yeni düzenleme, gümrük vergisi ve cezaları da yeniden yapılandırıyor. 
     





</TEXT>
</DOC>
