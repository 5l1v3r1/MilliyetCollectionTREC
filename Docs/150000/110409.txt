<DOC>
<DOCNO> 110409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sontur19.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fen-edebiyat fakülteleri mezunları ''öğretmenlik hakkı'' istedi... 
</HEADLINE>
<TEXT>

     Fen-edebiyat fakülteleri ile eğitim fakültelerinin bazı programlarından mezun olan bir grup, öğretmenliğe atanma hakkının verilmesi istemiyle Milli Eğitim Bakanlığı önünde basın açıklaması yaptı. 
     Bakanlık önünde toplanan grup, sınıf öğretmenliği sertifikası sahibi olduklarını, ancak öğretmen olarak atanmadıklarını bildirerek, ellerinde ''Sertifikan mı var, derdin var'', ''Öğrenci var, öğretmen yok'', ''Dolandırıldık, aldatıldık'' yazılı dövizler taşıdılar. 
     Daha sonra grup adına İnan Bayraktaroğlu, basın açıklamasını okudu. 
     Açıklamada, öğretmenlik haklarının verilmesi istenerek, bu talebin haklı olduğu ifade edildi. Yapılan araştırmalara göre, hala 136 bin öğretmene ihtiyaç duyulduğu belirtilen açıklamada, ''Öğrenciler sınıflarda, öğretmenler sokakta mağdur'' görüşüne yer verildi. 
     Milli Eğitim Bakanı Necdet Tekin ile Maliye Bakanı Sümer Oral'dan soruna çözümü getirmesi istenilen açıklamada, öğretmenlik hakkı verilene kadar eylem yapmaya devam edileceği bildirildi. 
     Açıklama sırasında gruptakiler, ''Havuzdayız, boğuluyoruz, stoktayız küfleniyoruz'', ''Okullar öğretmensiz, biz öğretmenler işsiz'', ''Öğrenci var, öğretmen yok'' şeklinde sloganlar attılar. 
     Basın açıklamasında hazır bulunan Eğitim-Sen Genel Başkanı Alaattin Dinçer de Milli Eğitim Bakanlığı'nın öğretmen atamak için talep ettiği 5 bin kişilik kadroya, Maliye Bakanlığı'nın olur vermesini istedi. 
     





</TEXT>
</DOC>
