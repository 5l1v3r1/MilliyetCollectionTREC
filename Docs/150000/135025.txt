<DOC>
<DOCNO> 135025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/04/son/soneko18.html </URL>
<DATE> 2003/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seans kapanış... 
</HEADLINE>
<TEXT>

     İMKB Ulusal-100 Endeksi, önceki kapanışa göre 316.64 puan düşüşle, 1. seansı 10,805.39 puandan tamamladı. Hisse senetlerinin ortalama değer kaybı yüzde 2.85 olarak gerçekleşti. 
     Haftanın ikinci günü, ilk seansa 39.77 puanlık artışla 11,161.80 puan seviyesinde başlayan endeks, seansın ilk yarısını 304.39 puanlık kayıpla 10,817.64 puandan geçti. 
     Açılışın ardından düşüş eğilimi gösteren endeks, 10,800 desteğini test etmeye başladı. Bu bölgeden gelen tepkiler yetersiz kalınca endeks 10,700 bölgesine kadar geriledi ve alımların yetersiz kalması piyasanın tutunmasını güçleştirdi. 
     1. seansta 10,686 puana kadar düşüş kaydeden endeksin 10,700 seviyesinde tutunmaya çalıştığına işaret eden uzmanlar, 10,550-10,600 seviyelerine kadar gelinebileceğini ifade ediyorlar. 
     Piyasada yukarı hareket beklentisinin bulunmadığını belirten uzmanlar, düşüşe neden olarak Ocak ayı enflasyon oranlarının yüksekliği ve Irak tedirginliğinin sürmesini gösteriyorlar. 
     Çukurova Grubu hisselerinde ve özellikle Yapı ve Kredi Bankası'ndaki hareket ilk seansta dikkat çekti. Yapı Kredi Bankası hisselerindeki yaklaşık 57 trilyon 113 milyar liralık hacim, 206.6 trilyon liralık toplam seans işlem hacminin dörtte birine yakın bir bölümünü oluşturdu. İşlem hacminde ilk 10 hisse senedinin işlem hacmi de yaklaşık 125.4 trilyon lirayı buldu. 
     Seans içinde en düşük 10,686.00 puanı gören endeks, en yüksek değer olarak da açılıştaki 11,161.80 puanı gördü. 
     Seans kapanışında mali endeks 419.98 puan kayıpla 13,401.34 puana, sanayi endeksi 301.75 puan kayıpla 10,392.76 puana, hizmetler endeksi 161.01 puan kayıpla 7,109.29 puana geriledi. 
     Böylece, önceki kapanışa göre mali grup hisseler ortalama yüzde 3.04, sanayi grubu hisseler ortalama yüzde 2.82, hizmetler grubu hisseler ortalama yüzde 2.21 oranında değer yitirdi. 
     İşlem gören toplam 285 hisse senedinden 237'si değer kaybederken, 17 hisse senedi değer kazandı. 31 hissenin fiyatında ise değişiklik olmadı. 
     Seansta, 206 trilyon 606 milyar 950 milyon liralık işlem hacmi oluştu. 
     Yapı ve Kredi Bankası, Garanti Bankası, Doğan Holding, İş Bankası C ve Kardemir D en yoğun işlem gören hisseler oldu. 
     





</TEXT>
</DOC>
