<DOC>
<DOCNO> 130575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo16.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan 3 büyükleri "Kemal" için uyardı Bir an önce karar verin 
</HEADLINE>
<TEXT>

     Gaziantepspor Kulübü Başkanı Celal Doğan, transfer döneminin gözde oyuncularından milli futbolcuları Kemal Aslan için Fenerbahçe, Galatasaray ve Beşiktaş kulüplerinin kendilerine teklifte bulunduğunu belirterek, ''Üç büyük kulüp yetkililerinin bu transfer için bir an önce karar vermesini bekliyoruz'' dedi. 
     Doğan, yönetim kurulunun Kemal'in transferi için kendisine yetki verdiğini, Fenerbahçe Kulübü'nden Nihat Özdemir ve Sadettin Saran, Beşiktaş Kulübü'nden Serdar Bilgili ve Galatasaray Kulübü'nden Özhan Canaydın, Ali Dürüst ve Teknik Direktör Fatih Terim'in kendisi ile Kemal'in son durumu için görüştüğünü söyledi. 
     Şu ana kadar yapılan görüşmelerde üç büyük kulüple anlaşma sağlanamadığını ifade eden Doğan, şöyle dedi 
     ''Galatasaray Kulübü fiyat teklifi verdi, ancak bu transfer için istediğimiz 2,5 milyon dolar fiyatı çok bulduklarını söylediler. Yine Fenerbahçe Kulübü Futbol Şube Sorumlusu Sadettin Saran ile yaptığım ikili görüşmeden de olumlu bir sonuç çıkmadı. Sayın Saran, fiyatta biraz indirim yapmamızı istedi. Kendilerine fiyatın son olduğunu bildirdik, görüşmeler bu noktada tıkandı.'' Beşiktaş Kulübü Başkanı Serdar Bilgili'nin ise futbolcu artı para teklifi ile pazarlık yaptığını bildiren Doğan, şöyle devam etti 
     ''Futbolcu takasına yanaşmadığımızı, yalnızca para istediğimizi belirttik. Beşiktaş'ın bize teklif edeceği oyuncu ile zaten bizim anlaşmamız mümkün değil. Bir Amaral yıllık 800 bin dolara oynuyor. Bu oyuncuyu alırsak bizim iç dengelerimiz alt üst olur. Zira bizde en fazla alan oyuncu yıllık 200-250 bin dolar paraya oynuyor. Kemal takımla birlikte çalışmalarını sürdürüyor. Ancak transfer olayı genç oyuncunun kafasını karıştırıyor, çalışmalarını olumsuz yönde etkiliyor. Bu nedenle üç büyük kulübün bir an önce bu transfer olayını olumlu veya olumsuz netleştirmelerini bekliyoruz. Yönetim kurulunun aldığı karar gereği Kemal'in fiyatı pazarlıksız 2,5 milyon dolardır.'' 
     
     ''YENİ TRANSFERLERLE GÜÇLENDİK'' 
     Doğan, ara transfer döneminde yapılan transferlerle takımda görülen eksik mevkileri doldurmaya çalıştıklarını, takımın ikinci yarıya daha güçlü bir kadroyla gireceğini anlatarak, şunları söyledi 
     ''Çaykur Rizespor'dan orta saha oyuncusu Devran, Colombia takımından sol kanat oyuncusu Victoria ve Brezilya'nın Ponte Presa takımından forvet oyuncusu Regis ile daha da güçlendik. Victoria 22 yaşında ve ülkesinin milli takımında oynuyor. 26 yaşındaki Regis ise forvette gücümüze güç katacak, sakat olan Preko'nun yerini dolduracak. Yaptığımız araştırmalarda alınan bu oyuncuların, mevkilerinin en iyi oyuncuları olduğu ortaya çıktı. 
     Bu arada, Avrupa'da çeşitli takımlarda oynayan gurbetçi futbolcularla temaslarımız sürüyor. Gelecek vaat eden oyunculara yatırım yapmayı sürdüreceğiz.'' 
     
     ''NURULLAH SAĞLAM TEKNİK SORUMLU'' 
     Celal Doğan, takımın teknik sorumlusunun Nurullah Sağlam olduğunu, deneyimi ve birikimiyle takıma katkı sağlayacağına inandıkları Milorad Mitroviç'i de genel menajerlik görevine getirdiklerini kaydederek, ''Takımdan tek sorumlu Nurullah Sağlam olacak. Mitroviç ise takımın her şeyinden sorumlu. Artık kulübede bir yönetici oturmayacak. Mitroviç bu boşluğu dolduracak. Bize takımla ilgili sorun ve görüşlerini sürekli iletecek'' diye konuştu. 
     Doğan, bu yılın sonunda kulüp bütçesinin 2 veya 2,5 milyon dolar açık vereceğini, Kemal'in satılması durumunda bu açığın kapatılabileceğini sözlerine ekledi. 
     





</TEXT>
</DOC>
