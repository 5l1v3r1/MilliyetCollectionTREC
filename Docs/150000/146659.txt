<DOC>
<DOCNO> 146659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/01/guncel/gun09.html </URL>
<DATE> 2003/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Müttefiklerin gözü Basra’da 
</HEADLINE>
<TEXT>

     DIŞ HABERLER SERVİSİ 

     Irak’ın güneyinde ülkenin ikinci büyük kenti Basra’yı kuşatan İngiliz birlikleriyle Irak güçleri arasındaki çatışmalar tüm şiddetiyle sürüyor. İngiliz askerleri, kentin ele geçirilmesi yolunda büyük önem taşıyan bir kasabaya dün sabah yeniden taarruza geçti. AFP muhabiri, 1000 kadar İngiliz komandonun Basra’ya 10 km mesafedeki Ebu El Hasip’e saldırdığını bildirdi. İngiliz generali Jim Dutton, "Bu operasyonla, ittifakın gücünü gösterip Saddam rejimi muhaliflerini ayaklanmaya teşvik etmeyi amaçlıyoruz" dedi. 
     
     KİMYASAL SİLAH ÇIKMADI 
     AP de İngiliz askerlerinin ağır topçu ve tank ateşi eşliğinde Basra’nın banliyölerinden birine komando saldırısı düzenlediğini ve 30 Iraklı askeri öldürdüğünü belirtti. İngiliz askerlerinin, Basra’nın güneyindeki bir hükümet binasında, Irak ordusuna ait kimyasal silahlardan korunma malzemeleri buldukları bildirildi. Öte yandan BBC’ye göre, Nasıriye’deki direnişin kırılması için bölgeye 5 bin ABD askeri takviye gönderildi. 
     


GÜNCEL 






















</TEXT>
</DOC>
