<DOC>
<DOCNO> 117065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/05/siyaset/siy01a.html </URL>
<DATE> 2002/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz’dan veda 
</HEADLINE>
<TEXT>

Bahçeli ve Çiller’’den sonra ANAP lideri Mesut Yılmaz da politikayı bırakacağını açıkladı. ANAP, 45 gün içinde yeni başkanını seçecek... 
     NAMIK DURUKAN Ankara 

     Seçimlerde büyük oy kaybına uğrayan ANAP’ta, Mesut Yılmaz, genel başkanlık ve aktif politikadan ayrılacağını açıkladı. 
     MHP Genel Başkanı Devlet Bahçeli ve DYP Genel Başkanı Tansu Çiller’in ardından, partideki görevinden ayrılacağını dile getiren Yılmaz, Başkanlık Divanı üyeleriyle yaptığı seçim değerlendirmesinin ardından gazetecilerin karşısına çıktı. Tüm siyasi partilerin, milletin verdiği karara saygılı olması gerektiğini vurgulayan Yılmaz, "Siyasette yeni bir dönem başlıyor. ANAP olarak, hatta merkez sağ olarak bizim de yeniden yapılanma ihtiyacı içinde olduğumuza inanıyorum. Buna imk n sağlamak için de hem ANAP Genel Başkanlığı’ndan, hem de aktif politikadan ayrılmayı kararlaştırdım" dedi. 
     Sivil toplumun bir üyesi olarak Türkiye için tek çıkış yolu olarak gördüğü AB üyeliğinin gerçekleşmesi için elinden geleni yapacağını kaydeden Yılmaz, ilk fırsatta Merkez Karar Yönetim Kurulu’nu MKYK toplayarak olağanüstü kongre tarihini belirleyeceklerini söyledi. Yılmaz, gazetecilerin sorularını yanıtsız bırakarak toplantı salonunu terk etti. 
     Yılmaz’ın, ANAP Genel Başkanlığı’ndan ve aktif siyasetten ayrılmasını açıklamasının ardından ANAP’ta olağanüstü kongre süreci başladı. MKYK, en geç 15 gün içinde toplanarak genel başkan vekilini seçecek ve en geç 45 gün içinde genel başkan seçmek için büyük kongreyi davet edecek. 
     
     Potansiyel adaylar 
     Yılmaz’ın aktif siyasetten ayrılma kararıyla birlikte kongrede ANAP’ın genel başkanlık koltuğuna yeni bir isim oturacak. Ancak bu kez de genel başkanlık yarışı, partinin Yılmaz’a muhalif kadrolarıyla, Yılmaz’ın özellikle merkez sağda bir birleşme sağlanması halinde yeniden başa geçmesini sağlayacak, kendisine yakın isimlerden bir emanetçi arasında geçecek. 
     
     Kayalar ve Özdemir 
     ANAP’ın genel başkan adaylarından muhalif Lütfullah Kayalar ile Bakırköy Belediye eski Başkanı Ali Talip Özdemir’in adaylığına kesin gözüyle bakılıyor. 
     Bu arada Yılmaz’a yakın isimlerden Cengiz Altınkaya ya da Nejat Arseven’in, Yılmaz kanadı tarafından desteklenmesi, böylece Yılmaz’ın genel başkanlıktan uzak olduğu sürede partide kontrolü yine elinde bulundurması da ANAP’ı bekleyen olası gelişmelerin başında yer alıyor. 
     
Kadınlar ağladı      ANAP’ta seçim yenilgisi şokunu üzerinden atmaya çalışan 100’ü aşkın partili, Mesut Yılmaz’ın açıklama yapacağı bilgisi üzerine genel merkez koridorlarını doldurdu. Ağızlarını bıçak açmayan partililer arasında bulunan kadınlardan bazılarının gözyaşı döktükleri görüldü. Yılmaz’ın genel başkanlık ve aktif politikayı bırakacağını açıklamasını üzüntü ile karşılayan partililer, Yılmaz’ın aktif siyasetten çekilmesini "Çok büyük kayıp" olarak değerlendirirken, "ANAP kaybetmedi, Türkiye kaybetti" dedi. 
     



 SİYASET 




















</TEXT>
</DOC>
