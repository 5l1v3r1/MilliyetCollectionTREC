<DOC>
<DOCNO> 134668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/03/dunya/adun.html </URL>
<DATE> 2003/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce Saddam’ın sarayları vurulacak 
</HEADLINE>
<TEXT>

Savaş planının ayrıntılarını yayımlayan The Observer’a göre, müttefikler önce Saddam rejiminin sembollerini vurarak Irak halkına "Savaşımız sizinle değil" mesajı verecek 
     DIŞ HABERLER SERVİSİ 

     Irak savaşında görev alacak güçleri Körfez bölgesine aktarmayı sürdüren ABD ve İngiltere bir yandan da savaş planlarına son şeklini veriyor. Müttefiklerin öncelikli hedefler listesi hazırladığını yazan İngiliz The Observer gazetesine göre, savaş Irak lideri Saddam Hüseyin’in sarayları ve Baas rejimininin sembolü haline gelmiş diğer hedeflere yönelik yoğun bir bombardımanla başlayacak, hemen ardından da kara harek tına geçilecek. Gazete müttefiklerin bu sayede Irak halkına, "Bizim savaşımız Saddam’la, sizinle değil" mesajı vermeyi hedeflediğini belirtti. ABD ve İngiltere, önde gelen Iraklı komutanlara, "Saddam için savaşmaya değmeyeceğini" de göstermek istiyor. 
     
     Tikrit yerle bir olacak 
     The Observer’ın savunma kaynaklarına dayandırdığı haberine göre, öncelikli hedefler listesinin başında, sarayların yanı sıra Saddam’ın memleketi Tikrit, kilit bakanlıklar, Saddam’ın ailesine ve üst düzey yetkililere ait çok sayıda ev ve konut da var. Saddam’ın yakın korumalığını üstlenen Cumhuriyet Muhafızları ve istihbarat birimleri de ilk bombardımandan nasibini alacak. Gazeteye konuşan bir yetkili, "Savaş çok büyük bir patlamayla başlayacak. Tikrit’te büyük bir yıkım olacak" dedi. 
     
     İşgal Kuveyt’ten başlayacak 
     Irak’taki bu "büyük patlama"nın hemen ardından Kuveyt’te konuşlanan onbinlerce asker, zırhlı birliklerin eşliğinde Irak’a girecek. Aynı anda hava indirme birlikleri de petrol kuyularını ele geçirecek. Hızlı zırhlı birlikler ve helikopterler de öncü kuvvetler olarak kullanılacak. 
     The Observer, hava saldırıları sırasında Iraklılara çok sayıda bildiri atılacağı ve radyo yayınlarından "direnmeyin" çağrıları yapılacağını da yazdı. Irak genelinde büyük bir direniş beklemeyen askeri yetkililer, Cumhuriyet Muhafızları’nın uzun süre savaşamayacağını düşünüyor. Ancak olası bir direniş karşısında "M1A2" ve "Challenger 2" tankları devreye sokulacak. 
     



 DÜNYA 











</TEXT>
</DOC>
