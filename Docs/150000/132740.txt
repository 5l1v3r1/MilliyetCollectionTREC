<DOC>
<DOCNO> 132740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/23/son/sontur15.html </URL>
<DATE> 2003/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Recep Tayyip Erdoğan" adı, Nüfus Müdürlüğü'nün başına dert 
</HEADLINE>
<TEXT>

     Konya'da, seyyar satıcılık yapan Mustafa Kuyak'ın çocuğuna ''Recep Tayyip Erdoğan'' ismini koymasını, teknik nedenleri ileri sürerek kabul etmeyen İlçe Nüfus Müdürlüğü'ne dava açması, yetkilileri harekete geçirdi. Konya İl Nüfus Müdürü Ramazan Aydın, konunun araştırılması için olayla ilgili disiplin soruşturması başlattı. 
     Aydın, Mustafa Kuyak'ın çocuğuna ''Recep Tayyip Erdoğan'' ismini koymak istediği ve bunu gerçekleştiremediği iddiası hakkında gerekli duyarlılığın gösterildiğini söyledi. 
     Konu ile ilgili ön bir değerlendirmenin ardından Konya İl Nüfus Müdürlüğü olarak, İlçe Nüfus Müdürlüğü hakkında soruşturma başlatıldığını kaydeden Aydın, ''Bu idari soruşturmayı bizzat kendim yürüteceğim. Olayda hem babanın hem de İlçe Nüfus Müdürü'nün kabahatli olduğu görülüyor. Ancak soruşturmanın sonunda gerçek ortaya çıkacak'' dedi. 
     1587 Sayılı Nüfus Kanunu'na göre örf ve adetlere uygun olan isimlerin nüfus cüzdanında yer almasının hiçbir sakınca içermediğini kaydeden Aydın, ''Söz konusu isimin uzunluğu nedeniyle teknik bir sorun mu yaşandı yoksa olayda başka bir şey mi var araştırılacak. Meram İlçe Emniyet Müdürlüğü'ne bir yazı yazarak çocuğun babası Mustafa Kuyak'ın buraya getirilmesini istedik. Hem Kuyak'ın hem de İlçe Nüfus Müdürü'nün ifadesini alacağım'' diye konuştu. 
     
     OLAYIN GEÇMİŞİ 
     Konya'da seyyar tezgahında cep telefonu satarak 8 kişiden oluşan ailesinin geçimini sağlayan 46 yaşındaki Kuyak, 7.5 ayda prematüre olarak doğan erkek çocuğuna Recep Tayyip Erdoğan ismi vermek istemiş, Meram İlçesi Nüfus Müdürlüğü, bu talebi teknik nedenleri ileri sürerek reddetmişti. 
     Kuyak, Konya Adliyesi'ne gelerek, Meram Nüfus Müdürlüğü hakkında Asliye Hukuk Mahkemesi Hakimliği'ne dava açmıştı. Kuyak, dava dilekçesinde şu ifadelere yer vermişti 
     ''Meram Nüfus Müdürlüğü herhangi bir yasal engel olmadığını ifade etmelerine rağmen, çocuğumun nüfus kaydını aldığımda Recep isminin olmadığını gördüm. Oldukça üzüldüm. Hem de manevi olarak eksiklik hissediyorum. Arkadaşlarıma bu ismi koyacağım dediğim için bu konu içimde ukde olarak kalacaktır. Nüfus Müdürlüğü'nce çocuğumun kimliğinde düzeltme yapılamayacağından dava açma zaruriyeti hasıl olmuştur.'' 
     





</TEXT>
</DOC>
