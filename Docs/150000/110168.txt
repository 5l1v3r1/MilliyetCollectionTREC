<DOC>
<DOCNO> 110168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/29/son/soneko01.html </URL>
<DATE> 2002/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi emekli aylıkları enflasyona yenildi... 
</HEADLINE>
<TEXT>

     İşçi emekli aylıklarının, bir önceki ayın Tüketici Fiyatları Endeksi TÜFE doğrultusunda artırılması uygulaması nedeniyle eriyor. 
     Türkiye İşçi Emeklileri Derneği TİED tarafından yapılan araştırmaya göre, Ocak 2000-Temmuz 2002 döneminde SSK prime esas kazancın tavanı yüzde 799 oranında artarken, aylık TÜFE uygulamasının başladığı Ocak 2000'den Eylül 2002'e kadar geçen sürede en yüksek işçi emekli aylığında yüzde 182 oranında artış oldu. Ocak 2000'de 182 milyon 100 bin lira olan SSK prime esas kazancın tavanı, Temmuz 2002'de yüzde 799 oranında artışla 1 milyar 637 milyon 916 bin 450 liraya yükseldi. 
     Yine, aylık TÜFE uygulamasının başladığı Ocak 2000'de 159 milyon 475 bin lira olan ve SSK'ya tavandan prim ödeyen en yüksek işçi emeklisinin aylığı, Eylül 2002'de yüzde 182 oranında artışla 450 milyon 790 bin 367 liraya yükseldi. 
     Araştırmaya göre, Ocak 2000'de tavandan aylık alanlara, SSK'ya tavandan ödedikleri prim kazancının yüzde 85.58'i karşılığında aylık ödenirken, bu oran Eylül 2002'de yüzde 28'e geriledi. 
     -İŞÇİ EMEKLİSİNE DE İYİLEŞTİRME ZAMMI- TİED araştırmasında, aylık TÜFE uygulaması nedeniyle işçi emekli, dul ve yetiminin daha da yoksullaştığı savunularak, Ocak 2000'den bu yana uygulanan aylık TÜFE sistemi yerine, 6 aylık TÜFE'nin uygulanması halinde 2.5 yılda işçi emeklilerinin 770 milyon lira daha fazla para alacağı bildirildi. 
     Araştırmada, memur ve memur emeklilerinin maaşlarında yapılan iyileştirme zammının aynen işçi emekli aylıklarına da yapılması gerektiği vurgulanarak, bu konuda 4447 sayılı sosyal güvenlik yasasının geçici 4. maddesiyle Bakanlar Kurulu'na yetki verildiği anımsatıldı. Araştırmada, memur maaşlarına yapılan iyileştirme birlikte, en düşük memur emekli maaşı ile en düşük işçi emekli aylığı arasında, işçi emeklisi aleyhine 125 milyon lira fark olduğu bildirildi. 
     SSK tarafından her ay, 62 bin 10'u malullük aylığı, 2 milyon 486 bin 404'ü yaşlılık aylığı, 981 bin 574'ü ölüm aylığı, 50 bin 845'i sürekli iş göremez aylığı, 74 bin 893'ü de iş kazası ve meslek hastalıkları sonucu ölenlerin hak sahiplerine ödenen aylık olmak üzere, toplam 3 milyon 655 bin 726 kişiye aylık ödeniyor. 
     SSK prime esas kazancın tavanı 1 Temmuz 2002'den itibaren 1 milyar 637 bin 916 bin 450 lira olarak uygulanırken, bu kazanç üzerinden SSK'ya prim ödeyenlere kurum tarafından verilen en yüksek emekli aylığı Eylül 2002'de 450 milyon 790 bin 367 lira oldu. 
     





</TEXT>
</DOC>
