<DOC>
<DOCNO> 126515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/24/yasam/yas01.html </URL>
<DATE> 2002/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İş hayatında şans Terazilerden yana 
</HEADLINE>
<TEXT>

Yeni yıl, fırsatları doğru kullanan Terazilere iş yaşamında tepeye çıkma, ön plana gelme ve maddi açıdan rahatlama imk nı verecek. Ancak sorumsuz davrananlar, tepetaklak olabilir 
     2003'te sizi neler bekliyor - 7 

     R. HAKAN KIRKOĞLU 

     ŞANSLI ALANLAR 
     27 Ağustos’a kadar Aslan burcunda kalan Jüpiter sizi sosyal alanda, ortaklaşa işlerde son derece verimli kılıyor. Bu dönemde yapacağınız grup çalışmaları sayesinde hem kazanç sağlayacak, hem de ortaklaşa iş yapmanın getireceği hazzı duyabileceksiniz. Ayrıca iş hayatının getirdiği verimi, maddi kaynakları da kullanmanız olanaklı. Satürn’ün burç değiştirmesi de yılın ikinci yarısında daha fazla sorumluluk alarak dikkat çekeceğinizi gösteriyor. 
     
     ZORLANMA ALANLARI 
     Yılın ilk yarısında çok belirgin bir gerginlik yok, tam tersine sizi rahatlatan geçişler var. Ama haziran sonrasında bu tablo değişiyor. Satürn sizi öne çıkmaya ve büyük bir adım atmaya zorlamakta. Zirveye oturmaya çalışacaksınız. Böyle bir dönemde gözler üzerinizde olacak ve iş hayatında rekabeti daha fazla hissedeceksiniz. Planlı ve disiplinli hareket eden Teraziler için problem yok ama sorumluluklardan kaçıyor ya da zorlamaya gelemiyorsanız şimdi hemen toparlanmalı bu yeni döneme hazır hale gelmelisiniz. Tersi durumda, Satürn elinizdeki gücü alabilir, sizi alaşağı edebilir. 
     
     TERAZİ KADINI İÇİN AŞK 
     Bu yıl aşkın size daha rahat geleceği dönemler var. 7 Ocak-5 Şubat, 2-27 Mart, 10 Haziran-5 Temmuz, 30 Temmuz-22 Ağustos, 16 Eylül-9 Ekim ve 3-27 Kasım arasında Venüs burcunuzla çok daha uyumlu olacak. Bu da sempati getirecek, huzurunuzu artıracak. Bu arada Mars’ın sert açıda olduğu 5 Mart-22 Nisan ve 15 Aralık sonrasında gereksiz sert tepkiler ilişkileri yıpratabilir. 
     
     TERAZİ ERKEĞİ İÇİN AŞK 
     Bu yıl aşk ve beraberlikler, işle ilgili sorumluluklar yüzünden çok fazla ön plana çıkmayacak. Ancak ilişkilerin hız kazandığı ve rahat aktığı dönemler olacak. 17 Ocak-5 Mart, 22 Nisan-17 Haziran böyle dönemlerdir. Bununla birlikte ilişkilerde kopmaların ve çatışmaların öne çıkabileceği 5 Mart-22 Nisan ve 15 Aralık sonrasında daha sakin, geniş görüşlü olmak gerekiyor. 

</TEXT>
</DOC>
