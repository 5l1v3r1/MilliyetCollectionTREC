<DOC>
<DOCNO> 112621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/12/son/sontur17.html </URL>
<DATE> 2002/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, CHP'ye tek başına iktidar istedi 
</HEADLINE>
<TEXT>

     KEMAL DERVİŞ, KARAMAN'DA 
     Eski Devlet Bakanı ve CHP milletvekili adayı Kemal Derviş, Almanya'da seçimi Demokratların 6 bin oy farkıyla kazandığını anımsatarak "Sizden tek tek çalışmanızı istiyorum. CHP iktidarıyla ülkemizin önü açılacaktır" dedi. 
     Derviş, CHP Karaman Milletvekili Fikret Ünlü ve eşi Catherine Derviş ile birlikte, Karaman'da Organize Sanayi Bölgesi'ni gezdi. Karaman'a girişinde vatandaşların yoğun ilgisiyle karşılanan Derviş, CHP'yi tek başına iktidara getirmek için seçim gününe kadar büyük bir çalışma içinde olacaklarını bildirdi. 
     Karamanlılardan çalışmalarına destek isteyen Derviş, "İnşallah hep birlikte CHP'yi iktidara taşıyacağız. Biliyorsunuz Almanya'da demokratlar seçimi 6 bin oy farkla kazandı. Sizden tek tek çalışmanızı istiyorum. Çünkü CHP iktidarıyla ülkenin önü açılacaktır" dedi. 
     Derviş, ülkenin şu an çok zor bir süreçten geçtiğini ve Irak'a yapılacak müdahalenin, ülke ekonomisine zarar vereceğini kaydederek "Irak konusunda ülke politikası çok önemli. Devletin tepesi, yani Cumhurbaşkanı, Genelkurmay Başkanı, Başbakanı aynı şeyleri telaffuz etmeli, birlikte davranmaları lazım. Değilse sıkıntı yaşanır" diye konuştu. 
     
     CATHERINE DERVİŞ, CAMİ VE MEDRESE GEZDİ- 

     Catherine Derviş ise Fikret Ünlü'nün eşi Ülker Ünlü ve CHP'li kadınlarla Aktekke Camii ve Hatuniye Medresesi'ni gezdi. Hatuniye Medresesi'nde kadınlara, kendisine gösterdiği ilgi nedeniyle teşekkür eden Derviş, seçim kararı sonrası ilk kez Anadolu turuna çıktığını belirterek "Çok sıcak bir ilgi gördüm. Karaman'da siyasi çalışmaları çok ilginç buldum" dedi. 
     Çocuk yuvasında çocuklara çiçek dağıtıp toplu fotoğraf çektiren Catherine Derviş, doğumevinde de hastalara meşrubat dağıttı. 
     





</TEXT>
</DOC>
