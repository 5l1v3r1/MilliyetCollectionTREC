<DOC>
<DOCNO> 106743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/10/son/sondun25.html </URL>
<DATE> 2002/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'daki Türk üniversite öğrencilerinin sayısı 30 bini aştı 
</HEADLINE>
<TEXT>

     Merkezi Almanya'nın Essen kentinde bulunan Türkiye Araştırmalar Merkezi'nin TAM Direktörü Faruk Şen, Almanya'daki Türk üniversite öğrencilerinin sayısının, 2000 yılı kesin rakamlarına göre 30 bin sınırını aştığını bildirdi. 
     Şen, yaptığı açıklamada, ''2000 yılı rakamlarına göre, 23 bin 640 Türk vatandaşı bir Alman üniversitesine kayıtlıyken, bu sayı Türk kökenli Alman öğrencilerle birlikte 30 bini aşmıştır'' dedi. 
     Almanya'da gittikçe artan kalifiye eleman ihtiyacına da dikkati çeken Şen, şunları kaydetti 
     ''2003 yılından itibaren yürürlüğe girecek Göç Yasası, yabancı üniversite öğrencilerinin Almanya'da kalabilmeleri için birtakım kolaylıklar getiriyor. Türk üniversite öğrencileri önümüzdeki dönemde önemli toplumsal görevler üstlenecek, Almanya'nın geleceğinde söz sahibi olacaklar.'' Almanya'daki Türklerin son dönemlerde gösterdiği ekonomik, toplumsal ve siyasi başarıların artan eğitim düzeyi ile yakından ilişkili olduğunu belirten Şen, ''Almanya'ya 60'lı yıllarda gelen birinci kuşakta var olan eğitim sorunu, ikinci ve üçüncü kuşakla birlikte oldukça azalmıştır'' dedi. 
     TAM'ın tespitlerine göre, 2000-2001 eğitim döneminde Alman üniversitelerinde eğitim gören 1 milyon 773 bin 956 öğrenciden 187 bin 27'sinin yabancı öğrencilerden oluştuğunu bildiren Şen, şu bilgileri verdi 
     ''Aynı dönemde Türk vatandaşlığına sahip öğrencilerden yüzde 39,6'sı ekonomi ve sosyal bilimler okuyanlardan oluşurken, yüzde 24,8'i mühendislik ve teknik bölümlere devam ettiler. Yüzde 13,4'lük kısmı ise dil ve kültür ile ilgili bölümlerde okudu.'' Türk öğrencilerin yüzde 60,4'ünün erkek, yüzde 39,6'sının kız öğrencilerden oluştuğunu belirten Şen, ''Diğer yandan, Türk üniversite öğrencilerinin yüzde 70,3'ünün Almanya'daki ikinci kuşağa mensup gençler olduğunu tespit etmiş bulunuyoruz'' dedi. 
     





</TEXT>
</DOC>
