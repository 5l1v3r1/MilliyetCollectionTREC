<DOC>
<DOCNO> 123772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/son/sonspo05.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadettin Saran, taraftardan Oğuz Çetin'e sahip çıkmalarını istedi 
</HEADLINE>
<TEXT>

     Fenerbahçe Kulübü Futbol Şube Sorumluluğuna getirilen asbaşkan Sadettin Saran, sarı-lacivertli taraftarlardan teknik direktörlük görevine getirilen Oğuz Çetin'e sahip çıkmalarını istedi. 
     Saran, zor bir dönem geçirdiklerini belirterek, ''Şimdi Oğuz Çetin'i teknik direktörlüğe getirdik. Fenerbahçe'de yeni bir dönem başlıyor. Taraftarlarımız yeni teknik direktörümüze sahip çıksın. Çünkü onların desteği olmadan şampiyon olamayız'' dedi. 
     Hedeflerinin şampiyonluk olduğunu vurgulayan Sadettin Saran, ''Şampiyon olmak için ne gerekiyorsa yapacağız. Göreve yeni başladık, henüz yapacağımız transferleri konuşmadık. Ama şampiyonluk için hiçbir fedakarlıktan kaçınmayacağız'' diye konuştu. 
     Saran, eski teknik direktörleri Werner Lorant'ın isteğiyle 3. antrenör olarak alınan Engin Fırat'ın da Lorant'ın istifa etmesiyle birlikte görevine devam etmediğini, Oğuz Çetin'in yardımcılarını kendisinin belirleyeceğini kaydetti. 
     Bu arada, Oğuz Çetin'in kaleci antrenörü Nurettin Yıldız ile çalışmaya devam edeceği öğrenildi. 
     





</TEXT>
</DOC>
