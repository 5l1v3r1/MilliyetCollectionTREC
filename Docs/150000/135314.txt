<DOC>
<DOCNO> 135314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/05/son/sontur13.html </URL>
<DATE> 2003/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Apo'nun avukatları lodos yüzünden İmrali'ya gidemedi 
</HEADLINE>
<TEXT>

     Terör örgütü elebaşı Abdullah Öcalan'ın avukatları ve yakınları, şiddetli lodos nedeniyle İmralı Adası'na gidemedi. 
     Avukatlar İrfan Dündar, Sinan Tanrıkulu, Bekir Kaya ve Aysel Tuğluk ile Öcalan'ın kardeşleri Havva Keser, Fatma ve Mehmet Öcalan, İmralı Adası'na gitmek üzere sabah erken saatlerde Gemlik İlçe Jandarma Komutanlığı'na geldi. 
     Jandarma yetkilileri, İHD Genel Başkanı Hüsnü Öndül ve dernek yöneticilerinin eşlik ettiği Öcalan'ın avukat ve yakınlarına, Gemlik'te etkisini sürdüren şiddetli lodos nedeniyle İmralı Adası'na gidişlerinin sağlanamayacağını bildirdiler. 
     İHD Genel Başkanı Hüsnü Öndül, yaptığı açıklamada, Öcalan'ın avukatları ile yakınlarının, hava muhalefeti gerekçesiyle ziyaretlerine izin verilmediğini belirterek, kendilerine başvurduklarını söyledi. 
     Bunun üzerine, yetkili makamlardan bilgi almak için Gemlik'e geldiklerini anlatan Öndül,''Biz, görüş günlerinde avukatları ve yakınları adaya götüren kaptan ve diğer gemi personelinin de güvenliklerini düşünüyoruz. Bu nedenle her türlü iklim koşuluna uygun ulaşım araçlarının tahsis edilmesi gerekiyor. Dava süresince adaya gidiş ve gelişler nasıl sağlandıysa, görüşme günlerinde de sağlansın. Araştırmalarımızı bir rapor haline getirip, Adalet Bakanlığı ve Genelkurmay Başkanlığı'na ileteceğiz'' dedi. 
     Öndül, daha sonra, Cumhuriyet Başsavcısı Emin Özler ile görüşmek üzere dernek yöneticileriyle birlikte Bursa'ya geçti. 
     Başsavcı Özler ile yaklaşık yarım saat görüşen Öndül, çıkışta yaptığı açıklamada, Başsavcı'dan, 3 hafta arayla uzman hekimler tarafından kontrolden geçirilen Öcalan'ın, sağlığıyla ilgili bir sorunun bulunmadığını öğrendiklerini anlattı. 
     Öndül, Başsavcı Özler'in, görüş günlerinde kullanılmak üzere mevcut deniz ulaşım aracının değiştirilmesi ya da yenisinin alınması için Adalet Bakanlığı'ndan istekte bulunduklarını söylediğini belirtti. 
     Yasalara göre, Öcalan'ın da, her tutuklu ve hükümlüye tanınan olanaklardan yararlanması gerektiğini ifade eden Öndül, ''Başsavcı Özler'e, Öcalan'ın telefon ve mektup imkanlarından yararlanıp yararlanamayacağını sorduk. Ancak, uygun bir yanıt alamadık'' diye konuştu. 
     





</TEXT>
</DOC>
