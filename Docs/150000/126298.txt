<DOC>
<DOCNO> 126298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/spor/spo02.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ORTEGA'YI BEN ANLARIM 
</HEADLINE>
<TEXT>

Oğuz Çetin, Arjantinli oyuncuyu 3 Ocak’ta beklediğini söyledi, "Böyle bir yıldıza nasıl davranılması gerektiğini iyi biliyorum. İkinci yarı daha faydalı olacak" dedi 
     Taraftarın gücü 
     FENERBAHÇE’NİN başında ilk galibiyetini Trabzonspor’a karşı alan Teknik Direktör Oğuz Çetin, futbolcularını ortaya koydukları mücadeleden dolayı kutladı. Galibiyette taraftarın önemli katkısı olduğuna dikkat çeken Çetin, "Seyircimizle takımımız bütünleştiğinde neler yapacağımızı herkes gördü. Onlar bizim en büyük gücümüz. Bu birliktelik her zaman sürecek" diye konuştu. 
     
     Huzurumuz geldi’ 
     TRABZONSPOR karşısında zaman zaman zorlandıklarını kaydeden Çetin, "Rakibimiz hücumda çok etkili oyunculara sahip. Nitekim maçın başından bunun sıkıntısını yaşadık. Ancak futbolcularım özveriyle mücadele etti. Yüreklerini ortaya koydu. Bu galibiyetle aradığımız huzurlu ortama kavuştuk" dedi. Tuncay’a da övgü yağdıran Oğuz Çetin, "Gerekenin fazlasını yerine getirdi" yorumunu yaptı. 
     
     Takviye şart’ 
     ORTEGA’YI 3 Ocak’ta beklediğini ve bu konuda gerekli kişilerle konuştuğuna dikkat çeken Çetin, "Ortega ikinci yarı daha faydalı olacak. Onu ben daha iyi anlarım. Çünkü futbolu yeni bıraktım, sıkıntılarını tahmin ediyorum. Kendisine nasıl davranılacağını iyi biliyorum" dedi. Çetin, takviyeye ihtiyaçları bulunduğunu ve bu hafta transfer çalışmalarına hız vereceklerini ifade etti. 
     



 SPOR 
































</TEXT>
</DOC>
