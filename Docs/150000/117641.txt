<DOC>
<DOCNO> 117641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/sontur03.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücret zammı için çalışanların gözü yeni hükümette... 
</HEADLINE>
<TEXT>

     Yeni hükümeti, başta 1 Ocak 2003'ten geçerli olacak asgari ücretin belirlenmesi ile önümüzdeki yıl kamu kesiminde 450 bin işçi adına yürütülecek kamu toplu iş sözleşmesi görüşmeleri olmak üzere, çalışma yaşamında sonuçlandırılması gereken birçok konu bekliyor. 
     İlk toplantısını 22 Ekim'de gerçekleştiren, ikinci toplantısını ise 19 Kasım'da yapacak olan Asgari Ücret Tespit Komisyonu'nun 1 Ocak 2003'ten geçerli olacak yeni ücretin belirlenmesinde kurulacak yeni hükümetin tavrı etkili olacak. Yeni Asgari Ücret'in 31 Aralık 2002 tarihine kadar saptanması gerekiyor. 
     Oluşturulacak yeni hükümet, 2003 yılının başlarında Türk-İş ile kamuda çalışan yaklaşık 450 bin işçiyi kapsayan kamu toplu iş sözleşmesi görüşmelerine başlayacak. Türk-İş'in bu sözleşme görüşmelerinde daha önceki yıllarda olduğu gibi, hükümetten işçi ücretlerine gerçekleşen enflasyon oranında zam yapılmasını talep etmesi bekleniyor. 
     
     SSK VE BAĞ-KUR EMEKLİLERİNİN BEKLENTİSİ 
     57. hükümet döneminde alınan karar uyarınca, yaklaşık 5 milyon SSK ve Bağ-Kur emeklisi, dul ve yetim aylıklarına yapılacak iyileştirme zammı ile bu zammın ne şekilde uygulanacağı, kurulacak yeni hükümetin vereceği karar ile belirlenecek. SSK ve Bağ-Kur emeklileri, aylıklarına en az 80 milyon lira iyileştirme zammı yapılmasını talep ediyor. 
     Yeni hükümet ayrıca, kamu çalışanlarının maaşlarına 2003 yılında yapılacak zam oranını belirlemek üzere de 11 hizmet kolunda toplu görüşme yetkisi bulunan Türkiye Kamu-Sen ve KESK ile toplu görüşme masasına oturacak. 
     Bu arada, 57. hükümet döneminde çıkartılan ve kamuoyunda yoğun tartışmalara neden olan ''İş Güvencesi Yasası''nın uygulanabilmesi için, işçi, işveren ve hükümet tarafından sağlanan uzlaşma doğrultusunda, 1475 sayılı iş yasası, 2821 sayılı sendikalar yasası ile 2822 sayılı toplu iş sözleşmesi grev ve lokavt yasalarında 15 Mart 2003 tarihine dek değişiklik yapılması gerekiyor. Bu yasalarda yapılacak değişiklikler ile birlikte İş Güvencesi Yasası 15 Mart 2003 tarihinde yürürlüğe girecek. 
     





</TEXT>
</DOC>
