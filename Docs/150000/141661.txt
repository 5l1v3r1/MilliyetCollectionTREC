<DOC>
<DOCNO> 141661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/09/son/sonspo10.html </URL>
<DATE> 2003/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor 0 - Beşiktaş 0 ilk yarı 
</HEADLINE>
<TEXT>

     Birinci Süper Lig'de Trabzonspor ile Beşiktaş arasındaki karşılaşmanın ilk yarısı 0-0 sona erdi. 
     UEFA Kupası'na katılma umudunu yitirmek istemeyen Trabzonspor, lig lideri Beşiktaş karşısında ilk yarıda daha fazla topa sahip olurken, rakibine karşı baskılı bir futbol ortaya koydu, ancak istediği golü bulamadı. 
     8 oyuncusundan yoksun olarak Trabzonspor karşısında mücadele eden ve savunma ağırlıklı bir futbol ortaya koyan Beşiktaş ise orta alandan istediği topları çıkararak, forvette İlhan Mansız'ı desteklemeyi başaramadı. 
     6. dakikada karşılaşmanın hakemi Kuddusi Müftüoğlu, sahaya atılan maddeler nedeniyle 3 no'lu anonsu yaptırdı. 
     10. dakikada Gökdeniz'in soldan ortasında ceza alanı içindeki Mehmet Yılmaz, kafayla topu Fatih'e indirdi. Ancak savunmada son anda araya giren Tamer, tehlikeyi uzaklaştırmayı başardı. 
     15. dakikada Gökdeniz'in yaklaşık 35 metreden kullandığı serbest vuruşta, top direğin üstünden auta çıktı. 
     19. dakikada Somers'ın uzun pasında, Mehmet Yılmaz savunmadan sıyrılarak topu önüne aldı. Ancak araya giren Cordoba, ceza alanından çıkarak ayaklarıyla topu uzaklaştırdı. Dönen topu orta alana yakın bir yerden Aurelio boş kaleye göndermek istedi. Ancak meşin yuvarlak üstten auta çıktı. 
     23. dakikada Erman Güracar'ın hatalı kafa pasında, İlhan topa doğru hareketlendi. Kaleci Petkoviç, Erdinç ve İlhan'ın arasında kalan topa son olarak Pancu sahip oldu. Bu futbolcu ceza alanı içinde topu ayağından açınca, Lee Eul Yong araya girerek tehlikeyi önlemeyi başardı. 
     36. dakikada Lee Eul Yong'un ceza alanı dışından kullandığı serbest vuruşta, top kaleci Cordoba'da kaldı. 
     İlk yarının kalan dakikalarında da gol olmadı ve ilk yarı golsüz berabere sona erdi. 
     





</TEXT>
</DOC>
