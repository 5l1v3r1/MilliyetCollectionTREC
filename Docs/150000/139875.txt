<DOC>
<DOCNO> 139875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/01/yazar/cemal.html </URL>
<DATE> 2003/03/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tezkere TBMM’de Hayır mı, evet mi 
</HEADLINE>
<TEXT>

     Sırasıyla olabilecekler 
     1 Tezkere parası gelmeyecek 
     Ekonomiyi düzeltmek ve piyasaları rahatlatmak, daha doğrusu bu yılı ekonomik açıdan kurtarmak için büyük umutlar bağlanmış olan hibe ve krediler için Amerikan yönetimi düğmeye basmayacak. IMF ile ilişkiler bozulacak. Ekonomik beklentiler kötüleyecek. 
     Böylece kur ve faiz yükselirken borsa düşecek. Türkiye’nin borçlarını çevirmesi gittikçe zorlaşacak, belki olanaksızlaşacak. 
     Bir başka deyişle 
     Türkiye’nin aş ve iş sorunu ağırlaşacak. Herkesin cebindeki para bu durumdan olumsuz etkilenecek. 
     2 Savaş yine çıkacak 
     Amerika, daha büyük bir bedel ödeyerek, daha zorlanarak, belki biraz da gecikerek Saddam’ı yine vuracak. Böylece, Türkiye’ye turist yine gelmeyecek. Petrol fiyatları yine yükselecek. Kur, faiz ve borsa yine düşecek. 
     Bir başka deyişle 
     Türk ekonomisi, TBMM tezkereyi reddetti, ABD’ye İkinci Cephe izni verilmedi diye iyiye gitmeyecek. Tersine, daha kötüye gidecek. Çünkü, Amerika’dan hibe - kredi gelmeyeceği için uğrayacağımız zararları telafi etmek mümkün olamayacak. 
     3 Kuzey Irak yine olacak 
     Reddedilen tek tezkereyle, Amerikan askeriyle birlikte Türk askerinin de Irak’a girmesine hayır denirse, Türkiye’nin ulusal güvenliği ve siyasal çıkarları açısından Ankara’nın korktuğu birçok tehlike yine fazlasıyla gündeme gelecek. Yani 1991’dekine benzer bir Kürt göçü... Kürtlerin devletleşmesi... Kerkük ve petrolünde Kürt denetimi... 
     Bunlar yine olacak. 
     Üstelik denetlenemeyecek. 
     Bu yüzden eğer TBMM, tezkereyi ikiye ayırıp sadece Türk askerinin Kuzey Irak’a girmesine izin verirse, bütün bu açılardan yine riskli bir durum doğabilecek. Bu kez Türk askerinin Irak Kürtleriyle, Araplarıyla çatışması ve Güney’den gelecek, havadan indirilecek Amerikan askeriyle sürtüşmesi gibi tatsız ihtimaller ortaya çıkacak. 
     4 Saddam sonrası ne olacak 
     Amerika, Saddam’ı şöyle ya da böyle devirecek. Saddam sonrası Irak’ta yeni bir devlet düzeni kurulacak. Soruya gelince Bu konuda söz hakkı’na sahip olmak, Türkiye’nin çıkarlarına uygun mu, değil mi 
     Elbette uygun. 
     Ama tezkereye hayır deyip Amerika’yla bozuşan bir Türkiye’nin, Saddam sonrası barış masasında çok cılız bir söz hakkına sahip olacağını Ankara’da sivil - asker bütün devlet büyükleri gayet iyi biliyor. 
     Irak’ta Saddam sonrasıyla ilgili olarak söz hakkından yoksun kalmak, Türkiye’nin sadece güvenlikle ilgili çıkarlarına ters düşmez. Aynı zamanda Türkiye’nin yeni Irak’la kurabileceği verimli ekonomik ve ticari ilişkiler de büyük darbe yer. 
     5 İncirlik yine çalışırsa... 
     Amerika’ya Kuzey Cephesi için izin verilmese de, İncirlik Üssü’nden kalkacak Amerikan savaş uçakları, 1991’deki Körfez Savaşı’nda olduğu gibi Irak’ı yine vuracak. Beklenti böyle. Bunun için parlamento değil, hükümet kararı yeterli. Yani tezkere reddedilse dahi, Türkiye İncirlik dolayısıyla yine Saddam’ın hedefi haline gelecek. Ama tabii hükümet isterse, ABD ile ipleri tümüyle koparmayı göze alıp İncirlik’i de kapatabilir. 
     6 ABD ile ilişkiler bozulacak 
     Türk - Amerikan ilişkilerinin bozulması her iki ülkenin de çıkarlarına aykırıdır. TBMM’nin ret kararına rağmen, her iki taraf da zararı en aza indirmeye çalışabilir. Ama ilişkiler mutlaka bozulur ve bundan en büyük zararı, özellikle kısa vadede Türkiye görür. 
     Savaşı ben de istemiyorum. 
     Barışçı çözümden yanayım. 
     Başkan Bush yönetiminin eleştiriyi hak eden tutum ve davranışları elbet var. Ancak, sayın milletvekilleri, yukarıdaki altı noktayı alt alta sıralayınca, tezkerenin kabulünü, Türk - Amerikan stratejik ilişkisinin devamını ve Saddam’ın sahneden yok oluşunu ülkemin çıkarlarına daha uygun buluyorum. 
     Beklentime gelince 
     Tezkere bugün kerhen de olsa TBMM ’den geçecek. 
     
     







Karar, neye göre 


Siyasal irade şekersiz hoşafa döndü 


Ekonomik not... 


Ankara’nın iki kuşkusu 


Tezkere TBMM’de Hayır mı, evet mi 


Sağlam basmak 


"Tamam kocaoğlan, anlaştık " 


Üniversite sanayi işbirliği 


Her şık erkek biraz şövalye’ ruhlu olmalı 


Tüpraş, olası Irak savaşına hazır 


TRT’nin cevabı... 


Irak’tan barış mesajı 


Neden kalkınmış tek Müslüman ülke yok 3 


Suçlu ve mağdur 


İlk özel rakı Özlü’ Hanım’ın elinde 


</TEXT>
</DOC>
