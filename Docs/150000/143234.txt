<DOC>
<DOCNO> 143234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/17/son/sonspo07.html </URL>
<DATE> 2003/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Okan, orta saha ve ileride savaşıyor 
</HEADLINE>
<TEXT>

     FC İnter'in Como'yu 4-0 yendiği maçta 90 dakika forma giyen Okan Buruk için İtalyan basınında yapılan yorumlarda, ''Orta saha ve ileride savaşıyor'' denildi. 
     Teknik direktör Hector Cuper'in Como maçında Okan'ı önce orta sahanın sağında sonra ortasında en sonunda da ileri ikilinin hemen arkasında oynatması çarşamba günü yapılacak Bayer Leverkusen maçının bir provası olarak değerlendirildi. 
     Vieri ve Recoba'nın kart cezalıları olması, Kallon ve Crespo'nun sakatlıklarının devam etmesinden dolayı Leverkusen karşısında genç forvet Martins dışında atak oyuncusu bulunmayan İnter'de Cuper'in gol faktörü olarak Emre ve Okan'ı düşündüğü belirtiliyor. 
     Tutto Sport gazetesi, Cuper'in Como maçında Okan'ı oynatmasının Leverkusen maçı öncesinde bir deneme olabileceğini yazdı. 
     Bu arada İtalyan spor gazetelerinde Türk futbolcu ile ilgili yapılan yorumlarda, ''Koşuyor, kendine işkence edercesine koşuyor, bölgesinden geçen her topa koşuyor. Orta sahada ve ileri de savaşıyor. Penaltıyı yaptırarak hata yapsa bile takımda övgüye değer bir sorumluluk üstleniyor'' diye yazıldı. 
     Öte yandan ligde Juventus'un 3 puan arkasından 2. sırada bulunan İnter'in bu sezon şampiyon olmaya odaklandığı görülürken, İnter'de 2. sezonunu geçiren Arjantinli teknik direktör Cuper, ''Bu takımla hedefe ulaşmak için hayatımı vereceğim'' açıklamasında bulundu. 
     





</TEXT>
</DOC>
