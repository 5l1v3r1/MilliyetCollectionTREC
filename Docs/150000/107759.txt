<DOC>
<DOCNO> 107759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/15/son/sontur03.html </URL>
<DATE> 2002/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aryalar, türkülerle Mardin'de buluşacak... 
</HEADLINE>
<TEXT>

     Mardinliler, ilk kez opera ve baleyle tanışacak. Devlet Opera ve Balesi'nin 2002-2003 sanat sezonunu açacağı iki konserde bağlama eşliğindeki türküler ile opera aryaları kucaklaşacak. 
     Mardin'e opera ve baleyi getiren etkinlikler, 18 Eylül'de Kasımiye Medresesi'nde başlayacak. Carl Orff'un ''Carmina Burana'', Bizet'nin ''Carmen'', Hacıbekov'un ''Arşın Malalan'', Selman Ada'nın ''Ali Baba ve Kırk Haramiler'', Verdi'nin ''Nabucco'' ve ''La Traviata'' operalarından bazı bölümlerin seslendirileceği konserde, Şebnem Algın, Şenol Talınlı, Tuncer Tercan, Tuncay Kurtoğlu, Ömer Yılmaz ve Selva Erdener de aryalarla seyirci karşısına çıkacak. Ferit Tüzün'ün ''Çeşmebaşı'' adlı eserinden iki bölümün bale eşliğinde sunulacağı gösteride ise Volkan Ersoy, Almula Özlem, İdris Aydın ile Önder Dirin sahne alacak. 
     Notaların dansı, 19 Eylül'de Cumhuriyet Meydanı'nda sürecek. Mardin sokaklarını opera ezgileriyle çınlatacak konserde ilk etkinlikteki yapıtlar sunulacak. 
     Bu konserde, opera sanatçıları Mardinliler için bağlamayı da eline alacak. Tenor Ömer Yılmaz ile Bariton Tuncer Tercan'ın bağlamalarıyla sahne alacağı konserde, sanatçılar türkülere kendi yorumlarını katacak. 
     
     ''TÜRKÜLER GELİNCE FRAK GİDECEK'' 
     Mardinliler'e bağlama eşliğinde türküler söyleyecek sanatçılardan Tenor Ömer Yılmaz, konserde Mardinliler'e Ruhi Su'yu hatırlatmak istediklerini söyledi. 
     Opera ve balenin yanında ''otantik lezzetleri'' konsere taşıyacaklarını anlatan Yılmaz, ''Garip olan, bu ülkenin müziğinden ayrı kalmamız. Çünkü, bu ülkenin sanatçısıyız. Napolili bir sanatçı napoliten söylüyorsa, Fransız bir sanatçı chanson söylüyorsa bizim de aslında türkü söylemememiz acayip olur'' dedi. 
     ''Türküler bizim ninnimiz, yaşamımızın bir parçası'' diyen ve kendini ''fena halde türkücü'' olarak tanımlayan Yılmaz, türkülere sevdasını ''Aslında bu türkülere yaklaşmak değil uzaklaşmak benim için çaba gerektiren birşey olurdu'' sözleriyle dile getirdi. 
     Konserde opera aryaları da seslendireceğini, ancak sıra türkülere geldiğinde ceketini ve papyonunu çıkaracağını anlatan Yılmaz, ''Frakla türkü söylemek garipsenir. En başta ben garipserim. O yüzden elimde bağlama, üzerimde frakla türkü söylemeyeceğim'' diye konuştu. 
     





</TEXT>
</DOC>
