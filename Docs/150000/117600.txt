<DOC>
<DOCNO> 117600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/son/soneko30.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den AKP'ye olumlu mesajlar... 
</HEADLINE>
<TEXT>

     Uluslararası Para Fonu IMF'nin Dışilişkiler Direktörü Tom Dawson, seçimlerde iktidarların değişmesinin ardından, IMF destekli ekonomik programlarda bazı değişiklikler yapılmasının doğal olduğunu ve Türkiye'de AK Parti ile birlikte çalışmayı beklediklerini söyledi. 
     Dawson, Washington'daki IMF merkezinde düzenlediği basın toplantısında, Türkiye'deki seçimden sonra meydana gelen gelişmelere değinirken, piyasaların seçim sonuçlarına olumlu tepki verdiğini hatırlattı. 
     Seçimleri kazanan AK Parti yetkililerinin, bazı yeni ekonomik planlarının olduğunun dile getirilmesi üzerine Dawson, AK Parti'nin programa genel destek verdiği açıklamalarından memnuniyet duyduklarını ifade etti. 
     Tom Dawson, ''bir ülkede yeni bir iktidar geldiğinde, programın bazı unsurlarının gözden geçirilmesi hiç şaşırtıcı olmaz. Yeni kurulacak hükümetin programa devam etme kararlılığı olduğu anlaşılıyor. İktidarlar değiştiğinde birçok program gözden geçirilir. Programlarda bazı değişiklikler yapılabilir. Seçim sonuçlarına piyasaların verdiği tepki olumlu. Bizim anlayışımız, yeni kurulacak hükümetin bizle çalışmayı beklediği yönünde. Biz de aynı şeyi bekliyoruz'' diye konuştu. 
     





</TEXT>
</DOC>
