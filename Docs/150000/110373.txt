<DOC>
<DOCNO> 110373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/30/son/sonspo17.html </URL>
<DATE> 2002/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim ''Club Brugge maçını kazanırsak, önemli avantaj yakalarız'' 
</HEADLINE>
<TEXT>

     Galatasaray Teknik Direktörü Fatih Terim, Avrupa Şampiyonlar Ligi'nde yarın Belçika'nın Club Brugge takımı ile oynayacakları maçı kazanmaları halinde, elde edecekleri avantajın farkında olduklarını söyledi. 
     Terim, Florya Metin Oktay Tesisleri'nde düzenlediği basın toplantısında, bu önemli maça hazır olduklarını belirterek, ''Bu mücadelenin önemini biliyoruz ve ona göre hazırlanıyoruz. Barcelona maçı kaybından sonra Club Brugge karşılaşması bir kat daha önem kazandı. Maçtan 3 puanla ayrıldığımız taktirde, hem aradaki puan farkını artıracağız, hem de moral olarak yükseleceğiz'' dedi. 
     Club Brugge karşılaşmasının kadrosunda Barcelona maçından çok büyük bir değişiklik yapmayacağını açıklayan Terim, zaten 7-8 oyuncunun sürekli olarak forma giydiğini kaydetti. 
     
     "SABIRLI OLACAĞIZ" 

     Terim, rakiplerinin Avrupa Şampiyonlar Ligi ve Belçika Ligi'nde oynadığı maçları seyrettiğini ve özellikle Barcelona maçında Club Brugge'ün tüm hatlarıyla savunma yaptığını kaydederek, bu savunmayı aşmak için sabırlı olacaklarını belirtti. Club Brugge'ün nasıl bir sistemle oynayacağını yarın göreceklerini anlatan Terim, şöyle devam etti 
     ''Savunmaya yönelik oynarlarsa, bunu açmak çok kolay olmayacak. Ayrıca kontra atağa da çabuk kalkıyorlar. Bunun için de önlem alacağız. Taraftarlarımızdan sabırlı oyunumuza anlayış göstermelerini istiyoruz. Ancak böylece bize yardımcı olabilirler.'' 
     
     "PANİK YAPMAYACAĞIZ" 

     Ali Sami Yen Stadı'nda 2-0 kaybedilen Barcelona maçından sonra yaşanan üzüntüyü paniğe dönüştürmeyeceklerini kaydeden Terim, bunu önlemek için futbolcularla gerekli görüşmeleri yaptığını ifade etti. 
     Çok oyuncuyla hücum edeceklerini ve kazanmayı düşüneceklerini vurgulayan Fatih Terim, ''Saha ve seyirci avantajımızı iyi kullanmak istiyoruz. Ancak çok adamla hücum ederken bunu panik haline de dönüştürmek istemiyoruz'' diye konuştu. 
     
     "MONDRAGON'A GÜVENİYORUM" 

     Terim, Barcelona maçı sonrası eleştiriler alan kaleci Mondragon için güven oyu verdi. 
     Kolombiyalı kaleciden çok memnun olduğunu söyleyen tecrübeli teknik adam, ''Zaman zaman herkesin hatası olacaktır. Kendisi bize güven veren çok önemli bir kaleci. Sevapları her zaman hatalarında fazla. Lokomotiv Moskova maçında mükemmel bir kaleci portresi çizdi. Barcelona maçında da çok hatalı değildi. Ona güveniyor ve inanıyorum'' dedi. 
     
     AĞIR ELEŞTİRİLERE TEPKİ 

     Fatih Terim, Barcelona maçından sonra yapılan ağır eleştirilere tepki göstererek, ''Eleştirilere açığız, ancak işin içinde hainlik, ihanet varsa, kin kokuyorsa buna karşıyız'' diye konuştu. 
     Medyanın bir bölümünün olayları nasıl görmek isterse öyle gördüğünü savunan Terim, sözlerini şöyle sürdürdü 
     ''Beni güzel görmek istiyorsanız, bazı yerlerim güzeldir. Ama çirkin görmek isterseniz hepten öyle algılarsınız. Biz önümüze hedef koyduk ve gidişatımız ortada. Bu ağır eleştirilerin üzerinde fazla durmuyoruz. Ancak işin içinde hainlik, ihanet varsa, kin kokuyorsa, buna karşı çıkıyoruz. Kıskançlık, düşmanlık oluyorsa, 'Ben seni yakaladım, bir daha böyle yakalayamam' deniyorsa, fazla acele etmesinler. Futbolda her zaman yakalanılabilir. Ama bunlar oyuncularımıza yönelik olmazsa sevinirim. Bana yüklenebilirsiniz. Ancak oyuncularımızı rahat bırakın ve onları arındırın. Olayı, kin, nefret haline getirmek çirkindir. Bunlar 25 senedir bitmedi. Bunlar bizim her zaman tetikte ve ayakta durmamızı sağlayan parazitlerdir. Galatasaray yenilmez diye bir şey yok. İyi futbolla yenilseydik de bu eleştiriler olacaktı.'' 
     
     "HİÇ KART GÖRMEDEN KAZANAN TAKIM OLMAYI İSTERİZ" 

     Şampiyonlar Ligi'nde henüz kart görmemelerinden dolayı memnun olduğunu da dile getiren Fatih Terim, ''Hiç kart görmeden kazanan takım olmayı isteriz'' dedi. 
     Kart görmemenin iki şekilde yorumlanabileceğini söyleyen Terim, ''Kart görmemek, ya gerekli müdahaleler yapılmıyor diye yorumlanabilir ya da hakemlerle oynamayan, sadece topla oynayan bir takıma sahip olduğunuz anlamına gelir. Bizim öyle oynadığımızı düşünüyorum. Ümit ediyorum ki hiç kart görmeyiz. Ancak oyuncularım kart görmemek için gerekli müdahalelerden kaçmaz'' diye konuştu. 
     Ayrıca, Ergün'ün ateşinin çıktığının da belirten Terim, Berkant ile Almaguer'in ise sakatlıklarının sürdüğünü bildirdi. 
     Terim, taraftarlarıyla övündüklerini ve onlara güvendiklerini de belirtirken, sözlerini, oyuncuların ufak tefek hatalarının hoş görülmesini isteyerek tamamladı. 
     





</TEXT>
</DOC>
