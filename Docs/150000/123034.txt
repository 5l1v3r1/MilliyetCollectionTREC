<DOC>
<DOCNO> 123034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/06/son/sontur19.html </URL>
<DATE> 2002/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan Bunları uygun tarih olarak görmüyoruz 
</HEADLINE>
<TEXT>

     AK Parti Genel Başkanı Recep Tayyip Erdoğan, Fransa Cumhurbaşkanı Jacques Chirac ve Almanya Başbakanı Gerhard Schröder'in Türkiye'nin AB ile müzakereye başlama tarihi konusunda belirledikleri belirtilen takvimle ilgili olarak, ''Bunları uygun tarih olarak görmüyoruz. Uygun görmediğimizi de gerek dönem başkanına, gerekse diğer başbakanlara ileteceğiz'' dedi. 
     Erdoğan, Ankara'ya gitmek üzere Üsküdar'daki evinden çıkışında, gazetecilerin Chirac ve Schröder'in müzakere tarihiyle ilgili belirledikleri ifade edilen takvim konusundaki soruları üzerine, ''Bunlar kesinleşmiş şeyler değil. Son birkaç gün içinde yapılacak olan görüşmelerle çok daha olumlu ve lehte bir şekilde gelişebilir. Bunlar kesin şeyler değil. Bunlar bir tasarıdır diye düşünüyorum'' karşılığını verdi. 
     Erdoğan, gazetecilerin ''Danimarka Başbakanı ile görüşmenizde nasıl bir üslubunuz olacak ve ABD Başkanı Bush'a müzakere tarihinin öne alınması için bir öneriniz olacak mı '' şeklindeki sorularına karşılık da, '' Bunları daha sonra konuşuruz'' dedi. 
     Ankara'ya gitmek üzere geldiği Atatürk Havalimanı'nda da gazetecilerin sorularını yanıtlayan Erdoğan, ''AB üyelik müzakereleri için 2005 tarihini nasıl değerlendiriyorsunuz '' şeklindeki soru üzerine, ''Bunları uygun tarih olarak görmüyoruz. Uygun görmediğimizi de gerek dönem başkanına, gerekse diğer başbakanlara ileteceğiz'' diye konuştu. 
     Erdoğan, ''İletmek dışında tavrınız ne olacak '' şeklindeki soruyu da ''2003'ün aşılmamasını isteyeceğiz. Ondan sonrasını duruma göre, konjonktüre göre değerlendireceğiz'' diye cevapladı. 

     
</TEXT>
</DOC>
