<DOC>
<DOCNO> 121796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/son/soneko04.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa, Karadeniz hamsisini keşfetti 
</HEADLINE>
<TEXT>

     Doğu Karadeniz İhracatçıları Birliği DKİB Genel Sekreteri İdris Çevik, av sezonunun başlamasının ardından Trabzon'dan Almanya'ya 19 ton hamsi ihraç edildiğini söyledi. 
     Çevik, Trabzon'dan ihraç edilen ürünler arasında hamsinin de önemli bir paya sahip olduğunu belirtirken, av sezonunun başladığı tarihten bu yana Almanya'ya 19 bin 200 kilo hamsi ihraç edildiğini, karşılığında ise 21 bin 241 dolar girdi sağlandığını ifade etti. 
     Almanya, Hollanda ve Avusturya'ya geçen sezon Trabzon'dan 152 ton hamsi ihracatı yapıldığını, karşılığında 143 bin dolar girdi sağlandığını dile getiren Çevik, şunları kaydetti 
     ''Hamsi, Karadeniz Bölgesi'nden ihracatı yapılan önemli ekonomik ürünler arasında yerini aldı. Karadeniz'de son yılların en bol hamsi sezonlarından biri yaşanıyor. Havaların soğumasıyla, ürün kalitesinin istenen seviyeye ulaşacağını tahmin ediyoruz. 
     AB standartlarına uygun şekilde, hijyenik şartlar altında hazırlanan hamsilerin ihracatına önümüzdeki aylarda da devam edilecek. Diğer Avrupa ülkelerine de hamsi ihraç ederek, geçen sezonki rakamları geride bırakmayı hedefliyoruz.'' Çevik, bu sezon hamsi dışında Almanya'ya ihraç edilen 7 bin 600 kilogram lüfer karşılığı 28 bin 250 dolar, 3 bin 570 kilogram palamut karşılığı ise 7 bin 985 dolar girdi sağlandığını da sözlerine ekledi. 
     





</TEXT>
</DOC>
