<DOC>
<DOCNO> 147841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/06/spor/ytan.html </URL>
<DATE> 2003/04/06/ </DATE>
<TIME>  </TIME>
<AUTHOR> Mehmet TAN  </AUTHOR>
<HEADLINE>
Temdit penaltısı 
</HEADLINE>
<TEXT>

     Kronometrem yok ama, oynanmamış süre bana göre dolmamıştı. 
     Ve uzatma, 2 dakikadan fazlaydı. Zira, sadece 2 dakika, Ersoy - Güvenç Kurtar ağız dalaşında geçti. 
     Saymaktan bıktım usandım... Trabzonspor’un vurup düşüremediği, iyi oynayıp da üç puanı kapıp götüremediği bu kaçıncı maç Tüm değerleri erozyona uğramış, kurumsal niteliği ve niceliğinde zafiyetleri olan Koaceli karşısında üç puanı alamayacak da kimden alacak 
     Yağmurun gözaçtırmadığı müsabakanın ilk yarısında Trabzonspor kendi kimliğinden uzaktı. Ardı ardına iki gol yedi. Kocaelispor iki kez, iki kişi ile ani çıkış şansı yakaladı... İkisinde de golü buldu. 
     İlkinde Trabzonspor gol için yeterli baskıyı kurmuş, sayısal ve biçimsel yeterliliği yakalamıştı... Gökdeniz’in yanlış pas tercihi, Kocaeli adına hızlı hücuma dönüştü. Altan - Erman mücadelesinde, Erol Ersoy, Erman’ın çelme taktığını düşünmüş olacak ki, penaltı düdüğünü çaldı. Karar içime hiç ama hiç sinmedi. Kaldı ki, Ersoy’un yardımcısı Baki Tuncay Akkın, pozisyona eliyle "devam" işareti yaptı. 
     Kocaelispor’un ikinci golü tartışmasız ofsayt. Ancak, Trabzonspor öncelikle Erman Güraçar’ın kendi aktif alanı içinde Hüseyin’e nasıl kafa vurdurduğunu sorgulamalı. 
     İlk yarıda Fatih’in golü ile dirilen Trabzonspor, ikinci yarıda tek kale oynadı. İki Erman’ı dışarı alan Aybaba, liberoyu Oumar’a bıraktı, Ali Şen’i de orta alana sürdü. 
     Bu değişiklikle Trabzonspor o bilinen kimliğine büründü. Kazanmak için eylemleri denedi. İki önemli poziyonda, kaleci Ahmet gole izin vermedi ve bir de penaltı kurtardı. 
     Kocaelispor tüm kimliğini kaybetmiş, kimse sorumluluk almak istemiyor. Şeytan Besmele çeker mi, çekerse ligde kalırlar... 
     Erol Ersoy, üç kritik kararı ile maçın sonucunu etkiledi. 
     


SPOR 





























</TEXT>
</DOC>
