<DOC>
<DOCNO> 138580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/23/son/sontur04.html </URL>
<DATE> 2003/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te yoğun hafta... 
</HEADLINE>
<TEXT>

     Olası Irak savaşı kapsamında yabancı ülke askerlerinin Türkiye'de bulundurulması ve yabancı ülkelere Türk askerinin gönderilmesini içeren Başbakanlık Tezkeresi, Meclis'i hareketlendirecek. 
     Meclis, haftaya Irak tartışmalarının gölgesinde giriyor. Türkiye ile ABD arasındaki müzakerelerin tamamlanmasının ardından Meclis'e sevkedilecek Başbakanlık Tezkeresi, kapalı oturumda görüşülecek. Görüşme öncesinde, AK Parti grubu milletvekilleri konuyla ilgili bilgilendirilecek. CHP Grubu da tezkere konusunda tavrını grup toplantısında değerlendirecek. 
     2003 yılı bütçesinin görüşme takvimi de başlıyor. Yaklaşık bir ay sürecek olan takvimde, Bütçe Yasa Tasarısı önce Plan ve Bütçe Komisyonu'nda, ardından Genel Kurul'da ele alınacak. 
     TBMM Genel Kurulu'nda, Cumhurbaşkanı Ahmet Necdet Sezer tarafından bir kez daha görüşülmek üzere Meclis'e geri gönderilen ve görüşmeleri yarım kalan Vergi Barışı Yasası, bu hafta tamamlanacak. 
     Çekle ödemeleri yeniden düzenleyen ve karşılıksız çekte hapis cezasını suçun tekrarı esasına bağlayan yasa tasarısının da bu hafta Genel Kurul'da ele alınması bekleniyor. 
     Tüketicinin Korunması Hakkında Kanun'da değişiklik yapan yasa tasarısının da Genel Kurul'da görüşülmesi bekleniyor. 
     Genel Kurul'da bazı uluslararası anlaşmaların onaylanmasını uygun bulan tasarılar da görüşülecek. 
     TBMM ihtisas komisyonları da bu hafta gündemlerindeki tasarı ve teklifleri görüşecek. 
     Yolsuzlukları Araştırma Komisyonu, önerge sahibi olan AK Parti Grup Başkanvekili Salih Kapusuz'u dinleyecek. 
     





</TEXT>
</DOC>
