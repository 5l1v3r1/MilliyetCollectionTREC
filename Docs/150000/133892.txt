<DOC>
<DOCNO> 133892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/soneko33.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK Nemaların Şubat'ta ödenmesi talebimiz olumlu karşılandı 
</HEADLINE>
<TEXT>

     Kamu Emekçileri Sendikaları Konfederasyonu KESK Başkanı Sami Evren, zorunluluk tasarruf hesabındaki nemaların ödenmesi konusunu değerlendirirken, ''Bizim Şubat'ta nemaların ödenmesi talebimiz, temayül olarak olumlu karşılandı'' dedi. 
     Evren, Emek Platformu olarak, Devlet Bakanı ve Başbakan Yardımcısı Abdüllatif Şener ile görüşmelerinin ardından yaptığı açıklamada, nema konusunda birkaç gün içinde bir toplantı yapılacağını bildirdi. 
     Evren, hükümetin, Şubat ayında nema ödemesi taleplerini dikkate alacağını düşündüklerini söyledi. 
     Evren, Şubat ayında Nema ödemesi yapılmaması halinde, Emek Platformu olarak durumu değerlendireceklerini, artık anlamsız şekilde konunun uzamasına itiraz ettiklerini, kamuoyu ile bunu paylaşmak üzere demokratik tepkilerini göstereceklerini ifade etti. 
     Evren, ödemelerin 2007 yılına sarkmasına karşı olduklarını ve reel olarak kayba uğramak istemediklerini kaydetti. 
     Evren, bir soru üzerine, nemaların ödenmesi konusunda somut olarak bir şey söyleyemeyeceğini, ancak taleplerinin olumsuz karşılanmadığını, hükümet tarafından makul bir öneri gelirse değerlendireceklerini anlattı. 
     Evren, ''Nemaların Şubat'ta ödenmesinden umutlu musunuz '' sorusuna karşılık, ''Umut kendimiziz, Platform'a güveniyoruz. Hükümet ödenecek demediği için, ben de şu anda ödenecek diyemiyorum. Bunu doğru bulmuyorum'' dedi. 
     Evren, bir başka soru üzerine, hangi eylem içinde olacaklarını, nema konusundaki teknik toplantıdan sonra değerlendireceklerini kaydetti. 
     Evren hükümetin nema konusundaki TÜFE önerisini kabul etmediklerini, reel kayıpların önlenmesi gerektiğini, ödeme planının 2007 yılına kadar uzamasına karşı olduklarını ve nemaların Şubat ayında mutlaka ödenmesini istediklerini söyledi. 
     Sami Evren, toplantıda nemaların ödenmesi konusunda son kez görüşlerini ilettiklerini, bir kaç gün içerisinde konfederasyon yetkililerinin de katılacağı teknik bir toplantı yapacaklarını ifade etti. 
     Memur maaşlarının bayramdan önce ödenmesi konusundaki bir soruya karşılık Evren, konunun bir konfederasyon yetkilisi tarafından gündeme getirildiği yanıtını verdi. 
     





</TEXT>
</DOC>
