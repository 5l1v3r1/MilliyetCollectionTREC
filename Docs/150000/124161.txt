<DOC>
<DOCNO> 124161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/soneko11.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici bütçede sona yaklaşılıyor... 
</HEADLINE>
<TEXT>

     Geçici bütçe çalışmalarında sona geliniyor. Geçici bütçenin 35.4 katrilyon liralık bir büyüklüğe ulaşması bekleniyor. 
     Maliye, Hazine ve Devlet Planlama Teşkilatı yetkililerinin üzerinde çalıştığı 2003 yılının ilk 3 aylık dönemine ait geçici bütçenin önümüzdeki hafta Bakanlar Kurulu'na sunulacağı belirtiliyor. 
     Ekonomi yönetiminin rakamlarını tek tek gözden geçirdiği geçici bütçe taslağında, ödenek toplamı 35 katrilyon 489 trilyon lira olarak yer alıyor. Geçici bütçe dönemindeki harcama toplamı ise 32 katrilyon 975 trilyon lira olarak hesaplanıyor. 
     
     GÖZLER MEMUR ZAMMINDA 
     Taslağa göre, geçici bütçe ödeneklerinin 18 katrilyon 678 trilyon lirası personele ayrılırken, bunun 6.6 katrilyon lirasının memura, 698 trilyon lirasının kamu işçisine tahsis edileceği, sağlık gideri için de bütçeye 139 trilyon lira konulacağı vurgulanıyor. 
     Geçici bütçenin personel yedek ödenek kaleminde de 107 trilyon lira bulunuyor. 
     Bu arada Maliyeciler, memurun yılbaşı zammı için de hesaplamalarını sürdürüyor. Yapılan değerlendirmelerde devlet memurlarının yanısıra sözleşmeliler ve memur emeklilerini de ilgilendiren zammın yüzde 10'un üzerinde olacağı belirtiliyor. 
     Ancak zam konusunda son kararı hükümetin vereceğine de dikkat çekiliyor. 
     
     OPERASYON BÜTÇESİ 
     Geçici bütçede diğer carilere 2 katrilyon 335 trilyon lira dolayında bir kaynak ayrılması öngörülüyor. 
     Bu kaynağın da, 1 katrilyon 605 trilyon liralık bölümü Milli Savunma Bakanlığı, 183 trilyon liralık bölümü Jandarma, 82.5 trilyon liralık bölümü Emniyet, kalan bölümü de diğer kuruluşlara tahsis edilecek. 
     Ancak bu dönemde Irak operasyonu nedeniyle savunma harcamalarına dönük anormal bir durum olmazsa, diğer carilerdeki harcama toplamı 580 trilyon lirada tutulmaya çalışılacak. 
     Savunma harcamalarını arttırıcı herhangi bir olay olmaması durumunda, Milli Savunma Bakanlığı'nın 1.6 katrilyon liralık ödeneğine karşılık harcama 260 trlyon, Jandarmanın 183 trilyonluk ödeneğine karşılık harcama 55 trilyon lira dolayında seyredecek. 
     Geçici bütçede yatırımlar için ayrılan kaynak ise 750 trilyon lirada kalacak. 
     
     FAİZE 17 KATRİLYON 
     Taslakta yer alan rakamlara göre, geçici bütçenin büyük bölümü yine faize gidecek. Önümüzdeki 3 aylık dönemde 16 katrilyon 810 trilyon liralık faiz ödemesinde bulunulacak. 
     Böylece bütçede faiz dışı harcama, 18 katrilyon 678 trilyon lira dolayında kalacak. 
     Geçici bütçedeki toplam transfer ödeneği ise 24 katrilyon 860 trilyon lira olacak. 
     Söz konusu dönemde KİT'lere 418 trilyon lira kaynak aktarılacak, 985 trilyon lira da vergi iadesi ödemesi yapılacak. Bunun 800 trilyon lirasını ihracatçıların, 15 trilyon lirasını da emeklilerin vergi iadeleri oluşturacak. 
     
     SOSYAL GÜVENLİĞE PARA YETMİYOR 
     Bütçeye getirdikleri yük giderek artan sosyal güvenlik kuruluşları, 2003'de de Hazineyi olumsuz etkilemeye devam edecek. 
     Geçici bütçe döneminde sosyal güvenlik kuruluşlarına açıklarını kapatmaları için 3 katrilyon 518 trilyon lira aktarılması hedefleniyor. Bunun 1 katrilyon 650 trilyon liralık bölümünün Emekli Sandığı'na, 868 trilyon liralık bölümünün SSK'ya, 922 trilyon liralık bölümünün Bağ-Kur'a, kalan bölümünün de işsizlik sigortasına kullandırılması öngörülüyor. 
     Tarımsal destekleme için bütçeye konulan ödenek de 1 katrilyon 439 trilyon lirayı bulacak. Destekleme ödeneğinin 1 katrilyon 428 trilyon lirası doğrudan gelir desteği ödemelerinde kullanılacak. 
     Pamuk ve diğer ürünler için 9, çay budamaları için de 1.8 trilyon lira tahsis edilecek. 
     
     BÜTÇE GELİRLERİ 
     Geçici bütçe taslağında 3 ayda öngörülen gelir de 17 katrilyon 898 trilyon lira olarak yer aldı. 
     Söz konusu gelirin 15 katrilyon 273 trilyon lirasının vergilerden, 2 trilyon lirasının vergi dışı normal gelirlerden gelmesi öngörüldü. 
     Böylece 3 aylık dönemde bütçenin 15 katrilyon 76 trilyon lira açık vereceği ortaya çıktı. 
     Bu arada ekonomi bürokratları, geçici bütçeye dönük çalışmaların sürdürüldüğünü, bu çerçevede taslak bütçede yeralan rakamlarda değişikliğe gidilebileceğini belirttiler. 
     





</TEXT>
</DOC>
