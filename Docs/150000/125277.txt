<DOC>
<DOCNO> 125277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/17/son/sontur29.html </URL>
<DATE> 2002/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümraniye sapığının çocukları zor durumda... 
</HEADLINE>
<TEXT>

     İstanbul Sosyal Hizmetler Müdürü Kahraman Eroğlu, İstanbul'un Anadolu Yakası'ndaki çeşitli ilçelerde 15 yaşından küçük 12 kıza tecavüz, 3 kıza da tecavüze teşebbüs ettiği iddiasıyla tutuklanarak cezaevine konulan Yaman Özçelik'in ailesinin, sosyal yardım almak amacıyla kendilerine başvurduğunu bildirdi. 
     Eroğlu, yaptığı açıklamada, kamuoyunda ''Ümraniye Sapığı'' olarak bilinen Yaman Özçelik'in yakalanıp suçunu itiraf etmesinden sonra kurum uzmanlarını hem mağdur ailelere, hem de sapığın evine gönderdiklerini söyledi. 
     Mağdur ailelerden 6'sının çocuğunun psikolojik destek almaları amacıyla değişik kurumlara yönlendirildiğini ifade eden Eroğlu, şunları kaydetti 
     ''Uzmanlarımız, sapığın evinde aileyi bulamadı. Teyzesi ile konuşuldu. Teyze, Özçelik'in çocuklarının mağdur olduğunu, toplum tarafından dışlandığını ve bu yüzden de sürekli ev değiştirmek zorunda kaldıklarını anlatmış. Ben de, İl Sosyal Hizmetler Müdürlüğü'ne başvurmaları durumunda hem aileye, hem de çocuklara sosyal yardımda bulunulacağını söyledim. Bunun üzerine sapığın kayınpederi dün beni arayarak, kızı ve torunlarına nasıl yardımcı olacağımızı, ne yapılabileceğini sordu. Kızı ve torunlarının zor durumda olduğunu belirtip, bizden yardım talebinde bulundu. Kendilerine her türlü sosyal yardım yapılacak.'' Eroğlu, ilk aşamada biri 3, diğeri de 5 yaşında olan 2 çocuğun ruhsal durumlarını düzeltmeye çalışacaklarını vurgulayarak, ailenin maddi durumunun yetersiz olması durumunda masrafların Sosyal Yardımlaşma ve Dayanışma Vakfı'nca karşılanabileceğini söyledi. 
     Şu anda sanık Yaman Özçelik'in çocuklarının moral olarak bitik olduğunu dile getiren Eroğlu, ''Aile, sürekli ev ve mahalle değiştiriyor. Böylesi olumsuz bir ortamda sürekli ev ve mahalle değiştirmek kolay değil. Kimse de çocukları yanına almak istemiyor. Moral olarak çocukların desteklenmesi gerekir. Çocuklar 'sapığın çocukları' damgası da yiyebilirler. Bu da çocuğun dünyasını karartır'' diye konuştu. 
     





</TEXT>
</DOC>
