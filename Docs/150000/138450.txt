<DOC>
<DOCNO> 138450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/22/son/sontur11.html </URL>
<DATE> 2003/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kar altında, yüzlerce köy yolu kapalı... 
</HEADLINE>
<TEXT>

     Yurdu etkisi altına alan kar yağışı ve soğuk hava yaşamı olumsuz etkiliyor. Yurdun büyük bölümünde kar nedeniyle köy yolları kapanırken, kar kalınlığı Uludağ'da 2,5 metreye, Kartalkaya'da ise 2 metre 2 santime ulaştı. 
     Bolu'da 491 köy yolu ulaşıma kapandı. Karayolları ekipleri, Bolu Dağı geçişinin ulaşıma kapanmaması için kar mücadelesi ve tuz dökme çalışması yaptı. 
     Bolu'da dün öğleden sonra tipi şeklinde başlayan yağıştan sonra kar kalınlığı kent merkezinde 15, Kartalkaya'da 220, Abant'ta 65, Bolu Dağı'nda 45 santimetreye ulaştı. 
     
     DÜZCE 
     Düzce'de 82 köy yolu ulaşıma kapandı. Akçakoca İlçesi'nde kar kalınlığı 20 santim olarak ölçülürken, Düzce-Akçakoca D-100 karayolunda ulaşım tek şeritten veriliyor. Kabalak Tepesi mevkiinde, yolda kalan araçlar, traktörler tarafından 10-30 milyon lira ücret karşılığında çekilerek kurtarılıyor. 
     
     SAKARYA 
     Sakarya'da, yoğun kar yağışı dolayısıyla, Kocaali ve Kaynarca ilçelerini Kocaeli'nin Kandıra İlçesi'ne bağlayan devlet karayolu ile 122 köyün yolu ulaşıma kapandı. 
     Yol açma çalışmaları, tipi şeklindeki kar yağışı ve fırtına dolayısıyla güçlükle sürdürülüyor. 
     Bu arada, ilçelerden Hendek'te 23, Akyazı'da 15, Kocaali'de 22, Pamukova'da 8, Karasu'da 14, Sapanca'da 4, Geyve'de 12, Karapürçek'te 7, Taraklı'da 3 ve Kaynarca'da 14 köyle ulaşım sağlanamıyor. 
     Devlet karayollarındaki trafik akışı ise kontrollü sağlanabiliyor. 
     
     İZMİT 
     İzmit'te, bu sabah tipi şeklinde başlayan kar yağışı nedeniyle D-100, E-130 ve TEM Otoyolu'ndaki ulaşım aksarken, zincir, takoz ve çekme halatı bulunmayan araçların trafiğe çıkmasına izin verilmiyor. 
     Dün gece hava sıcaklığının eksi 4 dereceye kadar düşmesi sonucu oluşan don ve sabah erken saatlerde başlayan tipi şeklindeki kar yağışı, İzmit-İstanbul, İzmit-Bursa, İzmit-Adapazarı arasındaki devlet karayolları ile TEM otoyolunda buzlanmalara yol açtı. 
     Karayolları ekipleri buzlanmalara karşı karayolları ve otoyolda tuzlama çalışmalarını sürdürürken, trafik ekipleri de olası kazalara karşı sürücülerin yollarda yavaş ve dikkatli gitmeleri için uyarılarda bulunuyor. Trafik ekipleri, zincir, takoz ve çekme halatı bulunmayan araçların trafiğe çıkmasına izin vermiyor. 
     Kar yağışı İzmit merkezinde de yaşamı olumsuz yönde etkiliyor. Kar kalınlığının 5 santimetreye ulaştığı kent merkezinde ulaşım güçlükle sağlanırken, yüksek kesimlerdeki kar kalınlığının 20 santimetreye ulaştığı ve bu bölgelere ulaşımın durduğu öğrenildi. 
     Bu arada, İzmit ve diğer ilçelere bağlı çok sayıda köy yolunun ulaşıma kapandığı, Kandıra İlçesi'ne bağlı 6 köye enerji verilemediği için haberleşme sağlanamadığı bildirildi. Kartepe'deki televizyon vericisine de 3 günden bu yana enerji verilemediği kaydedildi. 
     Kocaeli Trafikten sorumlu Emniyet Müdür Yardımcısı Nurullah Bahçe, polis telsizinden yaptığı anonsla, şehiriçi ve bölge trafik ekiplerinin, vatandaşlara zorunlu kalmadıkça trafiğe çıkmamaları için uyarıda bulunmasını istedi. 
     
     VAN VE HAKKARİ 
     Depin mevkiindeki çığ nedeniyle Van-Hakkari karayolu ile Şemdinli-Alan, Dağlıca-Kamışlı, Yüksekova- Şemdinli, Gevaş-Gürpınar ayrım Çatak ile Erciş ayrım Çaldıran yolları ulaşıma kapandı. 
     Tipi ve kar yağışına rağmen bölgede yol açma çalışması yürüten Karayolları ekipleri ise büyük güçlüklerle karşılaşıyor. Yüksekova Karayolları 114. Şube Şefliği'nden 5 iş makinesi içinde bulunan 10 kişilik ekip, çığ nedeniyle 13 saat mahsur kaldı. Aralarında Şube Şefi Şaban Çiftçi'nin de bulunduğu ekip, Durak Jandarma Karakolu ekiplerince kurtarıldı. 
     Karayolları 11. Bölge Müdürlüğü yetkilileri, Çatak'ta yol açma çalışması sırasında çığ altında kalan Zeki Acar ile Mehmet Ali Sular'a halen ulaşılamadığını, dün akşam saatlerinde ara verilen kurtarma çalışmalarının sabah saatlerinden itibaren yeniden başlandığını bildirdiler. 
     Köy Hizmetleri Bölge Müdürlüğü yetkilileri Van'da 350, Hakkari'de ise 100 köy ile irtibatın kesildiğini, kar ve tipi nedeniyle çalışmaların aksadığını belirttiler. 
     Van şehir merkezinde kar kalınlığı 25 santimetreye, Hakkari'de 1 metreye, ilçelerde ise 1-1.5 metreye ulaştı. 
     
     ULUDAĞ'DA KAR KALINLIĞI 2.5 METRE 
     Hava sıcaklığının eksi 16 derece olduğu Uludağ'da kar yağışı aralıklarla devam ediyor. Yoğun sis yüzünden görüş mesafesinde de zaman zaman önemli ölçüde azalmaların yaşandığı Uludağ'da, önceki gün 2.4 metre olan kar kalınlığının, bugün 2.5 metreye yükseldiği kaydedildi. 
     





</TEXT>
</DOC>
