<DOC>
<DOCNO> 121769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/yazar/tamer.html </URL>
<DATE> 2002/11/29/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
CHP’yi 19’un altında bırakan zihniyet 
</HEADLINE>
<TEXT>

     Tam da markette domatesin hem kırmızısını, hem sert olmayanını, ama hem de içi geçmemiş olanlarını seçmek gibi zor bir konuya odaklanmışken, domateslere uzandığını sandığım bir el, "Merhaba Meral Hanım " diyerek elimi sıktı. 
     Kafamı kaldırdım. Karşımda hoş bir hanım. "Acaba nereden tanıyorum " dememe fırsat bırakmadı "Ben sizin sürekli okurunuzum." 
     Tam yüzümde memnuniyetten kaynaklanan hafif bir tebessümle teşekkür etmeye hazırlanıyordum ki "Seçimlerin öncesinde CHP’ye o kadar ağır eleştiriler yönelttiniz ki, oyların yüzde 19’da kalmasında sizin de payınız var" diye sitem etti. 
     
     Vicdan azabı mı 
     Değil günlük köşe yazılarının, gazete manşetlerinin bile hiçbir zaman böylesi ciddi bir etki yaratamayacağına içtenlikle inanan kulunuz, "Ne benim, ne de diğer meslektaşlarımın yazılarının böylesi bir etki yaratması söz konusu" diyecek oldum. "Hadi canım, herhalde vicdan azabı çekmemek için yaptığınızı kendinize bile itiraf etmekten kaçınıyorsunuz" diyerek hafiften azarladı. 
     Karşımdaki yanık tenli, kıvırcık siyah saçlı, sıcak bakışlı hanıma, AKP’nin güçlü bir çoğunlukla TBMM’ye gireceğinin anlaşılması üzerine, salt CHP’nin de güçlü bir muhalefet oluşturabilmesi adına, son gece kararıyla kendi oyumu da CHP’ye verdiğimi Size de oyumun rengini böylelikle ifşa etmiş oldum söyleyecek oldum. Hiç tınmadı. 
     1999 seçimlerinde medyanın tamamen görmezden geldiği MHP’nin, yüzde 18 oy oranıyla ikinci parti olduğunu anımsattım. "Külahıma anlat" gibisinden yüz mimikleriyle itiraz etti. 
     
     Yoksulluk gerçeği 
     "Anadolu’yu bir dolaşsanız, yoksulluğun boyutlarını bir görseniz, AKP’nin bu yükselişinin bugünkü sol partilerle neden önlenemediğini daha iyi anlardınız. Zaten benim bir sol seçmen olarak yırtınmam da, CHP’nin ülke gerçeklerine bugünkünden farklı bir pencereden bakabilmesi ve henüz zaman varken söylemlerini değiştirmesiydi" diyecek oldum... 
     "Bakın ben eğitimciyim. Anadolu’yu da, İstanbul’un varoşlarını da iyi bilirim. Siz başınızı çevirip de arkanızdakilere bakın. 2 - 3 yıl önce onlar bu markete adım atabilirler miydi Şimdi burası bile onlarla doldu. Demek ki sadece yoksullar değil, İslamcı belediyelerin zenginleştirdiği yeni varsıllar da AKP’ye oy veriyor. Biz birbirimizle uğraşırken onlar kendi varsıllarını da yaratıp ülkeye hakim oluyorlar. CHP’nin bugün düştüğü durumun suçlularından biri de sizsiniz. Vicdan azabı çekmemek için, suçunuzu kabullenmek istemiyorsunuz. Ben yılların Milliyet okuruyum. Gazetenizdeki çoğu yazarın AKP iktidarına yumuşak tavrı nedeniyle Milliyet’i bırakmayı bile düşünüyorum" dedi ve benim yanıt vermeme fırsat bırakmadan yine çok kararlı bir şekilde elini uzatıp elimi sıkarak yanımdan ayrıldı. 
     
     Azarlayan zihniyet 
     Biraz mahcup kafamı çevirip arkama baktım. Biri ense kökümde bizi dinleyen türbanlı 3 genç hanım, ellerinde market arabalarıyla alışveriş yapıyorlardı. Vak’a mahalli, benim ara sıra yolumun düştüğü Akmerkez MacroCenter’dı. 
     Önce eğitimci olduğu için mi bana da öğretmen edasında davrandı acaba diye düşündüm. Bu arada Milliyet TIR’ıyla Anadolu’yu dolaşırken sıkça rastladığımız CHP’li öğretmenler her nedense aklıma geldi. Onların böyle buyurgan halleri falan yoktu, ama acaba seçim sonrasındaki manzara - i umumiyeye nasıl tepki veriyorlardı 
     Bu tepki meselesini düşününce öğretmen hanımın edasının öğretmenliğinden ziyade, katı laik kesimin her türlü analizden uzak duygusal öfkesinden kaynaklandığına karar verdim. Zira seçimlerden bu yana e - postamda bulduğum mesajlar arasında CHP’nin seçim başarısızlığından beni sorumlu tutmasa da, AKP’nin ne yapmak istediğini anlamaya çalıştığım için sitem eden okurlarım vardı. 
     Bana göre CHP’yi 19’lara gerileten bu zihniyetin mutlaka kırılması ve sol partilerin de toplumun gerçeklerine mercek tutması gerek. 
     
     







Tokalaşma, İslam ve laiklik 


Köhne bir plağa takılmış iğne ve küreselleşme süreci 


Şahin geliyor 


Yalçınbayır’ın anayasa yaklaşımı 


Her şeyin başı Kıbrıs 


Next year inşallah 


Eğitimde ilk reform isteği evden 


Tam saha pres 


Türbanda, "kamusal alan" nerede başlar 


Şiir okumanın şiir yazmanın faturası... 


Tarihle randevu 


CHP’yi 19’un altında bırakan zihniyet 


E her’alde yani Savaşa Hayır 


Şener’in Naylon Holding’i ödül aldı 


</TEXT>
</DOC>
