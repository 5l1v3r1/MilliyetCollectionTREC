<DOC>
<DOCNO> 114768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/siyaset/siy02.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçek anket 3 Kasım’da 
</HEADLINE>
<TEXT>

Derviş, Öztürk ve Livaneli ile gecekondu bölgelerini gezen CHP lideri Baykal, Erdoğan’a tepkisini sürdürdü "Bir insanın böyle düşünmesi için çılgın olması lazım" 
     ŞÜKRAN PAKKAN İstanbul 

     CHP Genel Başkanı Deniz Baykal, bir medya grubuyla işbirliği yaptığı yönünde açıklama yapan AKP Genel Başkanı Recep Tayyip Erdoğan’a tepki göstererek, "Bir insanın böyle bir şey düşünebilmesi için çılgın olması lazım" dedi. 
     Baykal, açıkla çağrısına yanıt alıp almadıklarına ilişkin soru üzerine, önümüzdeki cuma akşamı Kanal D’de Erdoğan’la yapacakları tartışmayı hatırlatarak, "Bu buluşmayı bekliyorum. Cuma günü kendisine hatırlatırım" diye konuştu. 
     Şehir turu öncesinde Atatürk Havalimanı’nda gazetecilerin sorularını yanıtlayan Baykal, Erdoğan’ın CHP’nin bir medya patronu ile işbirliği yaptığı çok fazla üzerlerine gelinirse bu gizli yönleri açıklayacakları yolundaki sözlerinin hatırlatılması üzerine şöyle konuştu 
     "Herkes ne biliyorsa söylemelidir. Bizim, Türkiye’de medya gruplarıyla, medya patronlarıyla, iş dünyası ile ilişkilerimiz çok şeffaf ve dürüst bir anlayışa dayanan ilişkilerdir. Hiç kimseyle özel bir pazarlığımız yoktur, olamaz. Böyle bir şey düşünülemez. Bir insanın çılgın olması lazım, böyle bir şeyi düşünebilmesi için." 
     "Üzerime gelirsen, bak ben de bir şey söylerim" yaklaşımının kendi siyaset üslubu olmadığını kaydeden Baykal, bu duruma üzüldüğünü söyledi. 
     Seçimlere ilişkin yapılan anketlerin hatırlatılması üzerine Baykal, kendilerinin hiç anket yaptırmadıklarını, başkalarının yaptırdıkları anketleri değerlendirmediklerini belirterek, "En büyük anket 3 Kasım’da yapılıyor" dedi. Havalimanının VIP Salonu’nda bir süre dinlenen Baykal, burada karşılaştığı Bağımsız Cumhuriyet Partisi BCP Genel Başkanı Mümtaz Soysal ve Devlet Bakanı Yılmaz Karakoyunlu’yla sohbet etti. 
     Kemal Derviş, Yaşar Nuri Öztürk ve Zülfü Livaneli’nin de aralarında yer aldığı milletvekili adaylarıyla İstanbul’un Bağcılar, Halkalı, Sefaköy, Güngören, Merter, Güneşli gibi göç alan gecekondu bölgelerini gezdi, vatandaştan yoğun ilgi gördü. 
     Baykal, Güneşli’deki halk pazarının önünden geçerken otobüsten inip pazarcılarla konuştu, balıkçı Saadettin Can’la sohbet etti. Güneşli İlkokulu’nun önünden geçerken de aracı durdurarak çocuklarla bir araya geldi. 
     Bu arada Bağcılar İlçe Örgütü Üyesi Nuray Özmeral 21 , seçim otobüsünün arkasından koşarak Baykal’ı takip edince, Yaşar Nuri Öztürk tarafından araca alındı. Baykal’ın kendisine uzatılan bir buket çiçeği ise türbanlı bir kadına vermesi dikkat çekti. 
     Gezi sırasında seçim otobüsünden anonsları milletvekili adaylarından Mehmet Sevigen yaptı. Sevigen, 4 saat boyunca yaptığı esprili anonslarla Baykal’ı bile güldürdü. 
     



 SİYASET 















</TEXT>
</DOC>
