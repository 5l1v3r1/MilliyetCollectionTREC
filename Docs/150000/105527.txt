<DOC>
<DOCNO> 105527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/03/son/sonspo13.html </URL>
<DATE> 2002/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İdmanda sakatlanan Sergen korkuttu... 
</HEADLINE>
<TEXT>

     Beşiktaş, Göztepe ile gelecek hafta yapacağı lig maçının hazırlıklarına, 3 günlük iznin ardından bugünkü idmanla başladı. 
     BJK Nevzat Demir Tesisleri'nde, teknik direktör Mircea Lucescu yönetiminde gerçekleştirilen ve yaklaşık 2 saat süren idmanda siyah-beyazlılar kondisyon çalışması yaptı. 
     2 saat boyunca yapılan koşulardan sonra teknik direktör Lucescu, futbolcularının tek tek nabızlarını kontrol ettirdi. Futbolcuların bu çalışmalar sırasında bir hayli yoruldukları gözlendi. 
     İdmana, milli takım kamplarında bulunan Tayfur, Tümer, Tolga, Ahmet Yıldırım, Ahmet Dursun, Ali Cansun ve Pancu ile sakatlığı nedeniyle Almanya'da bulunan İlhan Mansız katılmadı. 
     
     SERGEN KORKUTTU 
     Antrenman sırasında sağ dizindeki ağrıları nükseden Sergen, teknik heyeti korkuttu. 
     Saha içinde kulüp doktorları tarafından tedavisi yapılan yıldız futbolcu, daha sonra çalışmayı sürdürdü. İdmanın ardından da Sergen'in sağ dizine buz tedavisi uygulandı. 
     
     NOUMA NEŞE KAYNAĞI 
     Oldukça yorucu geçen idmanda, siyah-beyazlıların Fransız futbolcusu Pascal Nouma, yaptığı ilginç hareketlerde takım arkadaşlarının yine neşe kaynağı oldu. 
     İdman sırasında sürekli arkadaşlarıyla şakalaşan Nouma, antrenman bitiminde tesislere giderken, huni biçimindeki trafik levhasını eline alıp, megafon gibi kullanarak, basın mensuplarına ''Çok teşekkür ederim, burada herşey var'' diye bağırdıktan sonra içeri girdi. 
     Daha sonra yeniden sahaya çıkan Nouma, bu kez Ali Eren ve Bayram ile birlikte ekstra bir çalışma yaptı. Fransız futbolcu ayrıca, bir malzemeciyi de kucaklarken, zaman zaman bedenini adeta bir vücutçu gibi gererek, sahada şov yaptı. 
     
     FK SARAYBOSNA İLE İLK MAÇ İSTANBUL'DA 
     Beşiktaş'ın, UEFA Kupası 1. turunda eşleştiği Bosna-Hersek'in takımı FK Saraybosna ile ilk maçı İstanbul'da oynayacağı bildirildi. 
     Beşiktaş Kulübü İletişim Komitesi Başkanı Mete Düren, UEFA ile yapılan görüşmeler sonucunda ilk maçı 19 Eylül'de İstanbul'da, rövanşını ise 3 Ekim'de Bosna Hersek'te oynayacaklarını kaydetti. 
     
     DATCU ''SARAJEVO, TEHLİKELİ BİR EKİP 
     Beşiktaş'ın, UEFA Kupası'ndaki rakibi FK Saraybosna'nı Tuzla'yı 2-0 yendiği maçı izleyen kaleci antrenörü Ilie Datcu, rakiplerinin güçlü bir ekip olduğunu söyledi. 
     Datcu, FK Saraybosna'nın Yugoslav ekolünden gelen bir takım olduğunu vurgulayarak, ''Çok teknik bir ekip. Bizim her 2 maçta da dikkatli olmamız gerek. Ben gerekli bilgileri Lucescu'ya vereceğim'' dedi. 
     
     İLHAN MANSIZ İÇİN HEDEF, GAZİANTEPSPOR MAÇI 
     Dizinden 2. kez artroskopi olan İlhan Mansız'ın, 8. haftadaki Gaziantepspor maçında oynayabilmesi hedefleniyor. 
     Rehabilitasyon çalışmalarını Almanya'da sürdüren milli futbolcunun 15 Eylül'de İstanbul'a döneceği ve 8. haftadaki karşılaşmada oynayabileceği öğrenildi. 
     
     ROMANYA'DA HAZIRLIK MAÇI 
     Beşiktaş, milli maçlar nedeniyle lige verilecek arada Romanya'da özel maç yapacak. 
     Siyah-beyazlıların, özel maç için 7 Eylül Cumartesi sabahı Romanya'ya gideceği bildirildi. 
     Teknik direktör Lucescu, Romanya'da National Bükreş veya Steaua Bükreş takımlarından birisiyle hazırlık maçı yapacaklarını belirterek, ''Cumartesi günü milli maçlar yapılacak. Eğer maçımız TV'den yayınlanacaksa hazırlık karşılaşmasını pazar günü yapabiliriz. Yayınlanmayacaksa da cumartesi günü. Programımız yarın netlik kazanacak'' diye konuştu. 
     





</TEXT>
</DOC>
