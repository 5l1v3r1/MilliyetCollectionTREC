<DOC>
<DOCNO> 133510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/27/son/sontur33.html </URL>
<DATE> 2003/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de Fransız uçağından düşenler Balıkesirli çıktı... 
</HEADLINE>
<TEXT>

     Fransız Havayolları Air France'ın Paris-Şanghay seferini yapan uçağının iniş takımları arasından düşerek ölen iki kişinin, Balıkesir'in İvrindi İlçesi ile Akçay Beldesi'nde oturan Ramazan Karaçoban ile Onur Özüyaman oldukları bildirildi. 
     İvrindi Kaymakamı Ersin Emiroğlu, Air France uçağının iniş takımlarını açtığı sırada düşerek yere çakılan iki kişiden birinin, ilçeye bağlı Akçaoba Köyü'nde oturan Ramazan Karaçoban 20 olduğu yönünde kendisine bilgiler ulaştığını söyledi. 
     Emiroğlu, edindiği ilk bilgilere göre, Ramazan Karaçoban'ın Edremit'e bağlı Akçay Beldesi'nde çalışırken tanıştığı bir kişiyle yurtdışına çıktığının sanıldığını kaydetti. 
     Şanghay'ın Nanhui bölgesindeki Laopiang semtinde bulunan bir evin üzerine düşen diğer kişinin de, Akçay'da oturan Onur Özüyaman 19 olduğu bildirildi. 
     Akçay'ın Altınkum Mahallesi Muhtarı Salih Bayalan, Onur Özüyaman'ın 15-20 gün önce kendisine gelerek, pasaport çıkarmak üzere ikametgah belgesi istediğini kaydetti. 
     Bayalan, ''Yurtdışında nereye gideceksin '' yönündeki sorusunu ise Özüyaman'ın, ''Kıbrıs'ta bir otelde çalışmaya gidiyorum'' diye yanıtladığını bildirdi. 
     Daha önce de yasadışı yollardan Atatürk Havaalanı üzerinden yurtdışına çıktığı öğrenilen Onur Özüyaman'ın Pazarköy Yapı Kooperatifi'nde oturan ailesi, olaya ilişkin açıklamada bulunmazken, amcası Nezih Özüyaman, ''Acımız büyük. Olayın detayını bilmiyorum. Konuşmak istemiyoruz'' dedi. 
     Bilindiği gibi dünyayı hayrete düşüren olay geçtiğimiz Cuma günü meydana gelmişti. Şanghay havaalanına inmek için iniş takımları açıldığında iki kişi boşlukta yere doğru uçmuş ve evlerin üzerine düşmüştü. 
     Uçağın iniş takımına saklanarak seyahat etmeyi düşünen gençlerin uçak yaklaşık 10 bin metrede uçarken soğuk ve atmosfer basıncı nedeniyle öldüğü sanılıyor. 
     Ancak gençlerin niye Çin'e hem de kaçak yollarla girmeye çalıştığı bilinmiyor. Akla en yakın olasılık ise "uçakları karıştırdılar..." 
     





</TEXT>
</DOC>
