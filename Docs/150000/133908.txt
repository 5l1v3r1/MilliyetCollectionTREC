<DOC>
<DOCNO> 133908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/29/son/sonspo11.html </URL>
<DATE> 2003/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA...Pistons-Celtics maçında Mehmet Okur 11 sayı kaydetti... 
</HEADLINE>
<TEXT>

     ABD Profesyonel Basketbol Ligi NBA'de, Detroit Pistons'ın Boston Celtics'i 86-83 yendiği maçta Mehmet Okur 11, Sacramento Kings'in Utah Jazz'a 102-92 yenildiği karşılaşmada ise Hidayet Türkoğlu 7 sayı attı. 
     Doğu Konferansı Merkez Grubu ikincisi Detroit Pistons, Atlantik Grubu ikincisi Boston Celtics ile Auburn Hills'de karşılaştı. Oyuna sonradan giren ve toplam 18 dakika oynayan Mehmet Okur, 11 sayı attı, hepsi savunmadan 3 ribaunt aldı ve 2 top çaldı. Okur, toplam 5 şuttan 3'ünü değerlendirirken, 3 sayılık atışlarda 4'te 3 isabet sağladı, 1 kez denediği 2 sayılık atışta ise topu çemberden geçiremedi. Mehmet Okur, 4 faul atışından ise 2'sini sayı yaptı. 
     Takımda Chauncey Billups 16, Richard Hamilton 14, Corliss Williamson da 10'u 4. çeyrekte olmak üzere 12 sayı gerçekleştirdi. 
     Geçen sezon 5 maçlık play-off 2. turundan sonra ilk kez karşı karşıya gelen -o maçları Celtics kazanmıştı- 2 takımın mücadelesinden yenik ayrılan Celtics'de ise günün erken saatlerinde All-Star takımına seçilen Paul Pierce, 30 sayıyla hem takımın hem maçın en skorer oyuncusu oldu. 
     Pierce ayrıca 11 ribaunt aldı, Eric Williams da 14 sayı, 12 ribauntla ''double-double'' yaptı. 
     Sacramento'daki karşılaşmada ise Batı Konferansı Pasifik Grubu lideri Kings, Ortabatı Grubu dördüncüsü Utah Jazz'a evinde 102-92 yenildi. 
     Kings'de, karşılaşmaya yedekler arasında çıkan ve 14 dakika oynayan Hidayet Türkoğlu, 7 sayı, 1'i hücumdan 4 ribauntluk bir maç çıkardı. Faul atışı kullanmayan ve 3 sayılık atışlarda 3'te 1, 2 sayılık atışlarda 5'te 2 yapan Hidayet, toplam 8 şuttan 3'ünü değerlendirdi. Takımda Yugoslav forvet Predrag Stojakoviç 32, Mike Bibby de 18 sayı üretti. Sol ayak bileğini burktuğu için bu sezon 2 kez üst üste 3 maça çıkamayan Chris Webber ise bu kez 7 sayı atarak sayı liderliğini Stojakoviç'e kaptırdı. 
     7 maç sonra Kings'i yenme başarısı gösteren ve 3 maç süren yenilgi serisi son bulan Jazz'da Karl Malone, 29 sayı, 10 ribaunt ve 6 asist gerçekleştirdi. NBA Ligi tarihinin 2 numaralı sayı kralı Malone, 15 yıl sonra ilk kez All-Star takımında yer almazken, Kings'e karşı yine takımın en skorer oyuncusu oldu. Jazz'da, John Stockton ise 20 sayı ve 9 asist gerçekleştirdi. 
     Sonuçlar şöyle 
New York Knicks-Atlanta Hawks 103-98 
Detroit Pistons-Boston Celtics 86-83 
Milwaukee Bucks-Philadelphia 76ers 81-108 
Sacramento Kings-Utah Jazz 92-102 
Portland Trail Blazers-Denver Nuggets 98-92 
Seattle Supersonics-Golden State Warriors 91-88 
     





</TEXT>
</DOC>
