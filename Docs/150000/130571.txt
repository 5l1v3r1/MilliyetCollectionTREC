<DOC>
<DOCNO> 130571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/13/son/sonspo12.html </URL>
<DATE> 2003/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe... Rüştü takımla çalışmalara başladı... 
</HEADLINE>
<TEXT>

     Fenerbahçe, ikinci yarı hazırlıklarını Antalya'nın Belek beldesinde sürdürüyor. 
     Teknik Sorumlu Oğuz Çetin yönetiminde, bu sabah 1,5 saatlik çalışma yapan sarı-lacivertliler, kondisyoner Stefano Moreno gözetiminde dayanıklılık ve kuvvete yönelik istasyon çalışmasının ardından, prese dayalı tam saha tek pas çalıştılar. 
     Sakatlığı nedeniyle uzun süredir takımdan ayrı çalışan Rüştü de arkadaşlarıyla birlikte idmana katılırken, Ogün, İsmail ve Serhat idmanı düz koşuyla tamamladı. 
     Çalışmaya eşyalarını toplamak için Almanya'ya giden Erhan Albayrak ile bugün Antalya'ya gelmesi beklenen Ortega, sakatlıkları süren Yusuf ve Mirkoviç katılmadı. Bu arada takımla birlikte çalışmalara katılan yeni transfer Beschastnykh, antrenmandaki performansıyla göz doldurdu. 
     
     KARAMAN, ANTRENMANI İZLEDİ 
     Milli Takımlar Yardımcı Antrenörü Ünal Karaman, Fenerbahçe antrenmanını izledi. 
     Oğuz Çetin ile antrenman öncesinde bir süre görüşen Karaman, çalışmalar hakkında bilgi alarak, başarılar diledi. 
     Öte yandan Fenerbahçe'nin Efes Pilsen Cup'taki rakiplerinden Hollanda'nın PSV Eindhoven takımının antrenörleri, antrenmanı izleyerek çarşamba günü oynayacakları maç öncesinde sarı-lacivertlileri yakın takibe aldı. 
     





</TEXT>
</DOC>
