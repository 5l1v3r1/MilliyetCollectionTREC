<DOC>
<DOCNO> 117864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/08/son/sontur29.html </URL>
<DATE> 2002/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Sivil Toplum Kuruluşlarına "Birlikte çalışalım" 
</HEADLINE>
<TEXT>

     AK Parti Genel Başkanı Recep Tayyip Erdoğan'ın, sivil toplum örgütleri temsilcileri ile yaptığı toplantıda, AB ülkelerine yapacağı ziyarete birlikte gitme önerisinde bulunduğu bildirildi. 
     Erdoğan'ın, yaklaşık 2 saat süren toplantıda, milli iradenin hükümet etme görevini kendilerine verdiğini belirterek, bundan sonra yapacağı çalışmalarda sivil toplum örgütleri ile sık sık biraraya geleceğini söylediği öğrenildi. Toplantıda, Erdoğan'ın, AB üyesi Yunanistan, İtalya, İspanya, İngiltere ve Almanya'ya ziyarette bulunacağını anımsattığı ve bu ziyarete sivil toplum kuruluşları temsilcilerinin de katılmasını istediği kaydedildi. 
     Hak-İş Genel Başkanı Salim Uslu başta olmak üzere sivil toplum kuruluşları temsilcilerinin, hükümetin kurulmasının ardından Ekonomik ve Sosyal Konsey'in toplantıya çağrılmasını istedikleri bildirildi. 
     TİSK Başkanı Refik Baydur'un, toplantıda, 57. Hükümet'in popülist bir yaklaşımla İş Güvencesi Yasası'nı çıkardığını belirterek, yeni kurulacak hükümetin işçi ve işveren arasında varılan mutabakata uygun hareket etmesini istediği öğrenildi. 
     DİSK Genel Başkanı Süleyman Çelebi'nin ise, Baydur'un bu sözlerine karşı çıktığı ve İş Güvencesi Yasası'nın AB'ye verilen taahhütler çerçevesinde çıkarıldığını söylediği belirtildi. Çelebi'nin, ''İş Güvencesi Yasası, Türkiye'nin AB'ye karşı bir savunma yasasıdır'' dediği öğrenildi. 
     Toplantıda, Erdoğan'ın AB ülkelerini birlikte ziyaret etme önerisine, ''yararı olmayacağı'' gerekçesiyle karşı çıktığı öğrenilen Çelebi'nin, sivil toplum örgütlerinin, AB konusunda hükümetten bağımsız olarak çalışma yapması konusunda görüş belirttiği ifade edildi. 
     TOBB Başkanı Rifat Hisarcıklıoğlu'nun, sadece AB'ye üye büyük devletlerin değil diğer devletlerin de ziyaret edilmesi önerisini getirdiği ve Kıbrıs konusunda da adım atılmasını istediği öğrenildi. 
     Türk-İş Genel Eğitim Sekreteri Salih Kılıç'ın, Türk-İş'in, AB'ye karşı olmadığı, AB konusunda yayınladıkları kitapçıkta hassasiyetlerini dile getirdiklerini ifade ettiği bildirildi. 
     
     AB ÇALIŞMALARININ KOORDİNASYONU 
     Bazı sivil toplum kuruluşlarının temsilcilerinin, AB konusundaki çalışmalarda koordinasyon eksikliği bulunduğundan şikayet ederek, geçmiş dönemlerde bu konuda çok başlılık olduğunu ifade ettikleri belirtildi. 
     Ak Parti Genel Başkanı Erdoğan'ın, AB konusundaki çalışmaların koordinasyonundan Dışişleri Bakanlığı'nın sorumlu olacağını, bu alandaki tüm çalışmaların bakanlık tarafından yürütülmesinden yana olduklarını bildirildiği de kaydedildi. 
     





</TEXT>
</DOC>
