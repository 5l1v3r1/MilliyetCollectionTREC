<DOC>
<DOCNO> 101681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/13/son/sonspo11.html </URL>
<DATE> 2002/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
GS Kulübü Kürek Şubesi ''Asıl cezayı FB'li sporcular almalı'' 
</HEADLINE>
<TEXT>

     Fenerbahçe Kulübü Kürek Şubesi Sorumlusu İlhami İşseven'in, İstanbul Birinciliği'nde Galatasaraylıların kendilerine saldırdığı yolundaki iddialarına, sarı-kırmızılı kulüpten yanıt geldi. 
     Galatasaray Kulübü Kürek Şubesi Genel Kaptanı Fatih Gökşen, yaptığı yazılı açıklamada, yarış sonunda ilk küfürün Fenerbahçeli bir sporcudan geldiğini savunarak, ''Tam bu esnada Fenerbahçeli eski kürekçilerden oluşan, hatta birisi küfür eden sporcunun annesi, masa hakemlerinin Galatasaray'ın yarış harici kaldığını anons etmesi, ortalığı karıştırdı. Eğer küfür edenler ceza alacaklarsa, bunlar Fenerbahçeli sporcular olmalıdır'' dedi. 
     Kavganın çıktığı büyük B erkekler 8 tek yarışına 3 takımın katıldığını belirten Gökşen, şöyle devam etti 
     ''6 parkurun 3'ü boştu. Bizim teknemizin kural hatası yaptığı söyleyerek, ilk 500 metreye varmadan takımımızı yarış harici bırakan hakem Fenerbahçeli eski kürekçidir. Kendisi neden kural hatası yapıp iki tekneyi bu kadar yanaştırmış ve ekibimizin yarış sonuna kadar kürek çekmesini önlemeyip, istenmeyen olaylara sebebiyet vermiştir Kulüp başkanlarımız şu günlerde fair play mesajları verirken, şu anda iki kulübün sporcuları Sapanca'da aynı otelde yiyip içip, aynı yerde kamp yapmaktadır. Biz bu konuları kapatmışken, Fenerbahçeli idarecinin Galatasaraylı sporcuları eşkıyaya benzetmesi çirkindir, Türkiye Birinciliği öncesinde tansiyonu yükseltmekten ileri gitmeyecektir.'' Fatih Gökşen, hafta sonunda 5 kategoride Sapanca'da yapılacak Türkiye Birinciliği'nde 3 kupayı kazanacaklarını da iddia etti. 

     
</TEXT>
</DOC>
