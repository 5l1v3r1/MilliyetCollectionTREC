<DOC>
<DOCNO> 100374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur14.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakırköy'de haraç kavgasında silahlar konuştu... 
</HEADLINE>
<TEXT>

     Bakırköy'deki bir barda çıkan ve 1 kişinin ölümüne, 3 kişinin de yaralanmasına yol açan silahlı kavganın, haraç anlaşmazlığı nedeniyle meydana geldiği belirlendi. 
     Polis yetkilileri, Bakırköy'deki Laubali Bar'da gece saatlerinde, çete elebaşı olduğu ileri sürülen Fatih İnal Koç ve adamları ile halen cezaevinde bulunduğu kaydedilen Ahmet Bektaş'ın adamları arasında, ''Regata'daki işyerlerinden haraç istenmesi konusundaki anlaşmazlık'' nedeniyle silahlı çatışma çıktığının belirlendiğini ifade ettiler. 
     Yetkililer, olayla ilgileri olabileceği gerekçesiyle, 3 kişinin daha gözlem altına alındığını kaydettiler. 
     Gözlem altına alınan bu kişiler arasında bulunduğu belirtilen Erdal Çeçen'in, Emniyet Amiri Hamza Turan Ayberk'in 7 Temmuz 2001 tarihinde yaralanması olayına da adı karışmıştı. 
     Asayiş Şube Müdürlüğü Cinayet Büro Amirliği'de ifadeleri alınan bu kişilerin, olayın çete grupları arasındaki rant kavgasından çıktığının belirlenmesi üzerine, Organize Suçlar Şube Müdürlüğü'ne teslim edileceklerini bildirildi. 
     Silahlı kavgada Gökmen Dinçer hayatını kaybetmiş, Fatih İnal Koç, Metin Alptekin ve İsmail Dalkıran yaralanmıştı. 
     Amerikan Hastanesi morguna kaldırılan Dinçer'in cesedi, buradan yakınları tarafından teslim alındı. 
     İstanbul Üniversitesi Tıp Fakültesi Hastanesi ile International Hospital'da tedavi altına alınan yaralıların sağlık durumlarının ise iyi olduğu öğrenildi. 
     





</TEXT>
</DOC>
