<DOC>
<DOCNO> 121166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/26/son/sonspo16.html </URL>
<DATE> 2002/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pascal Nouma Söz veriyorum, kimseyle kavga etmeyeceğim 
</HEADLINE>
<TEXT>

     Beşiktaş'ın Fransız futbolcusu Pascal Nouma, sağlık sorunları nedeniyle yaklaşık bir yıl antrenman yapamadığını, bu nedenle de futbola dönmesinin sanıldığı gibi kolay olmadığını belirterek, Beşiktaş taraftarının sevgisinin kendisini futbola kavuşturduğunu kaydetti. 
     Bjkhaber.com adlı internet sitesinin ''Konuk Yazar'' köşesinde görüş belirten Nouma, bu sezonu kendisi açısından ''Yeniden doğuş'' olarak nitelendirdiğini vurgulayarak, yaklaşık bir yıl forma giyememesi nedeniyle kendisini yorgun hissettiğini, ancak çok çalıştığını anlattı. 
     Nouma, ''Beşiktaş taraftarının sevgisi beni çok sevdiğim formaya ve futbola kavuşturdu. Bundan sonra hedefim Beşiktaş'ta kalıcı futbolcular arasına adımı yazdırmak'' dedi. 
     Son haftalarda aldıkları başarılı sonuçlarla ligde ve Avrupa kupalarında ne kadar iddialı olduklarını gösterdiklerini ifade eden Nouma, şunları kaydetti 
     ''Biz çok iyi bir takımız. Sezon başından bu yana müthiş bir mücadele veriyoruz. Şampiyonluk yarışında ne kadar iddialı olduğumuz, oynadığımız futbolla sanırım anlaşılmıştır. Şunu da unutmamak gerekir, lig uzun bir maraton ve daha gidecek yolumuzu var.'' 
     
     ''BENİM EVİM İNÖNÜ STADI'' 
     BJK İnönü Stadı'nın atmosferinin inanılmayacak kadar güzel olduğunu da belirten Pascal Nouma, ''Beşiktaş taraftarı bilmelidir ki, benim evim İnönü Stadı'dır. İnönü'deki muhteşem taraftarı tanımadan önce 'hayal et' deselerdi, rüyamda bile görsem inanmazdım'' dedi. 
     Türkiye'de yaşamaktan, Beşiktaş'ta forma giymekten son derece mutlu olduğunu dile getiren Fransız futbolcu, şöyle devam etti 
     ''İki yıl önce basın mensuplarıyla başım beladaydı. Ancak daha sonra anladım ki ben değişik ve özel biriyim. Ben gazetecilerle, onlar da benimle şakalaşıyor. Bu yüzden artık aramızda müthiş bir pozitif enerji oluştu. Kafam şimdi çok rahat. İstanbul'u artık daha çok seviyorum. Futbolu bıraktıktan sonra belki İstanbul'a yerleşirim. Çünkü burayı vatanım kadar seviyorum.'' 
     
     ''ARTIK KAVGA YOK'' 
     Hırsı ve biraz da hırçın yapısıyla taraftarın gözdesi olan Nouma, bundan böyle kimseyle kavga etmeyeceğini belirtti. 
     Bundan böyle daha sakin olmaya özen göstereceğini kaydeden Nouma, ''Bunun için herkese söz veriyorum. Artık kimseyle kavga etmeyeceğim'' dedi. 
     ''Ben Beşiktaş taraftarıyım'' diyen Nouma, bu yüzden taraftarın duygularını çok iyi anladığını ifade etti. 
     Nouma, ''Taraftarla ortak yanımız, ben de onlar da stada kazanmak için geliyoruz. Taraftar psikopat, ben de psikopatım. Birbirimizi çok sevmemizin en büyük nedeni bu'' dedi. 
     





</TEXT>
</DOC>
