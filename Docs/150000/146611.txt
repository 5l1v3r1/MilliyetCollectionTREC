<DOC>
<DOCNO> 146611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/31/son/sonspo18.html </URL>
<DATE> 2003/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Galibiyeti alacak gücümüz var, onun için buradayız 
</HEADLINE>
<TEXT>

     12. Avrupa Futbol Şampiyonası 7. eleme grubunda, 2 Nisan Çarşamba günü İngiltere ile yapacağı maçın hazırlıklarını sürdüren A Milli Takım'ın teknik direktörü Şenol Güneş, ''İngiltere'yi yenmek, 2004 Avrupa Şampiyonası finalleri için şansımızı artırır'' dedi. 
     Şenol Güneş, düzenlediği basın toplantısında, Türkiye'nin başarısı için 3 puana ihtiyaçları olduğunu belirterek, ''Bu, ülke insanlarını mutlu eder. Galibiyet, yaptığımız hazırlıkların karşılığı demektir. 2004 Avrupa Şampiyonası finallerinin de ucu göründü demek olur. Galibiyeti alacak gücümüz var, onun için buradayız'' diye konuştu. 
     Güneş, İngiltere'nin futbolda bir sektör olduğunu belirterek, şöyle devam etti 
     ''Bu nedenle İngiliz halkının beklentileri de çok fazla. İngiltere'nin performansı, halkını memnun edecek seviyede değil. Ancak, her şeye rağmen çok zor maç olacak. İngiliz takımının özelliklerine göre kadroyu kurmayacağız. Üç ihtimalli bir maç olacak. Bizim için en ideali kazanmak. Onun için buradayız. Grupta iki güçlü takım var. O nedenle bu maç bir final havası da taşıyor. Kazanamadığımız zaman, beraberlik de iyidir. Ancak, biz beraberlik için oynamayacağız.'' 
     
     ''GEÇMİŞTE KALMADIK'' 

     Globalleşen dünyada, büyük-küçük kavramlarının değiştiğine dikkatin çeken Güneş, ''Bu futbola da yansıdı. Türk takımı olarak kimsenin diline, dinine ve milliyetine göre hareket etmiyoruz. Herkese saygılıyız'' dedi. 
     Geleceğin, geçmişten daha önemli olduğunu, Türk Milli Takımı'nın bu günlere gelmesinde herkesin payı bulunduğunu vurgulayan Güneş, şöyle devam etti 
     ''Bu günlere gelmemizde, İngilizlerin de payı var. Brian Birch, Gordan Milne, John Toschack, Türk futbolunun gelişimine büyük katkı sağladılar. Dünyanın barış ve dostluğa ihtiyacı olduğu bir dönemde hem İngiliz hem de Türk taraftarlar buna katkıda bulunmalılar. Dünyanın 8. harikası olan ve çağının en iyi futbolcularını, centilmence izlemeliler. Sonuç ne olursa olsun, yarış devam edecek. İngiltere demokrasi ve sporu en üst seviyede yaşayan bir ülke. Biz de öyleyiz. Müsabaka bittiğinde, insanların aklında dostluk ve barış kalsın. Geçmişteki İngiliz maçlarını düşünmüyoruz. Futbolda değişim hızlı oluyor. Biz de büyük gelişme içindeyiz. 2000 Avrupa Şampiyonası finallerinde çeyrek finale yükseldik. Dünya Kupası'nda 3. olduk. İngiltere, bu iki organizasyonda da derece elde edemedi. Ancak, daha önce de söylediğim gibi ne bu sonuçlar, ne de bizim daha önceki maçlarda İngiltere'ye bir gol dahi atamamış olmamız, hiçbir şeyin göstergesi değil.'' 
     
     ''İLK ONBİR HENÜZ OLUŞMADI'' 

     Güneş, Türk Milli Takımı'nın aday kadrosundaki 24 oyuncudan sadece Hakan Ünsal'ın sakatlığının bulunduğunu belirterek, ''Hangi oyuncularımın, Hakan Şükür de dahil, ilk onbirde olup olmayacağını ben de bilmiyorum'' dedi. 
     Tüm oyuncularının hazır olduğunu ifade eden Güneş, ''Biz Türk Milli Takımı'nın başarısı için çalışıyoruz. Burada, evimizdeymiş gibi bir kamp dönemi geçirdik. Havanın güzel olması da memnuniyet verici'' diye konuştu. 
     
     ''GÜVENLİK SORUNU YAŞAMAYIZ'' 

     Teknik Direktör Güneş, bir İngiliz gazetecinin sorusu üzerine, Sunderland'de güvenlik açısından bir sorun yaşanacağını zannetmediğini söyledi. 
     Güneş, futbolun sporun özü içinde tutulması gerektiğini ifade ederek, ''Azınlık da olsa, şiddeti düşünenler olabilir. Çoğunluk buna izin vermemelidir. İngiliz ve Türklerin kötü taraftar olarak gösterilmesini istemiyorum. Her evsahibi, saha avantajını kullanır. Ancak bu centilmenliği bozmamalı'' dedi. 
     Güneş'in basın toplantısını, 20 civarında İngiliz medya mensubu da izledi. 
     A Milliler, bu akşam TSİ 21.30'da basına kapalı olarak yapacakları antrenmanla hazırlıklarını sürdürecek. 

     
</TEXT>
</DOC>
