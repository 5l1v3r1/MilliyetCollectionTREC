<DOC>
<DOCNO> 123652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/10/siyaset/siy01.html </URL>
<DATE> 2002/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette 13 bin irticacı 
</HEADLINE>
<TEXT>

Başbakan Gül, Genelkurmay Başkanlığı’nda "Türkiye’nin güvenliği" konusunda brifing aldı. TSK’nın laik duyarlılığı ve devlet içinde 13 bin irticacı personelin bulunduğu vurgulandı 
     BARKIN ŞIK Ankara 

     Genelkurmay Başkanlığı, dün Başbakan Abdullah Gül’e verdiği brifingde, Türk Silahlı Kuvvetleri’nin laiklik konusundaki duyarlılığının bundan sonra da süreceğini vurgularken, devlet kadroları içinde 13 bin irticacı personelin bulunduğuna dikkat çekti. 
     Brifing bölgesel güvenlik değerlendirmesiyle başladı... Kuzey Irak’ta bir Kürt devleti kurulmasına izin verilmeyeceği, Bosna - Hersek ve Kosova’daki faaliyetlerin süreceği belirtilen brifingde Ortadoğu ve Orta Asya’daki enerji kaynaklarını ele geçirme mücadelesi ele alındı. 
     
     Atina uyarısı 
     Ermenistan, teröre destek veren İran ve Yunanistan’ın Türkiye aleyhinde ortak hareket ettikleri vurgulanan brifingde AB’yi Türkiye’ye karşı kullanan Atina ile kıta sahanlığı, adalar ve Batı Trakya ilgili sorunların devam ettiği belirtilerek, PKK ve DHKP-C’nin de bu ülkede faaliyetlerini sürdürdüğüne dikkat çekildi... 
     108 maddeden oluşan "İrticayla Mücadele Stratejisi"nin birçok maddesinin hayata geçirilemediği belirtilen brifingde, öngörülen 31 yasa değişikliğinden dördünün mevzuat değişikliği ile karşılandığı, dördünün ise yasalaştığı aktarıldı. 77 idari tedbirden ise 9’unun sonuçlandırıldığı ifade edildi. 
     
     İrticacı personeli çıkartın 
     Devlet kadroları içinde 13 bin irticacı personelin bulunduğuna dikkat çekilen brifingde, kamuda görevli memur ve işçilerin irticai faaliyetlere karıştıkları anda ilişiklerinin kesilmesi istenirken, irticai sermayeyi teşvik edici kararlar alınmamalı uyarısında bulunuldu. Brifingde ayrıca Başbakanlık Takip Kurulu’nun görevine devam etmesi gerektiği vurgulandı. 
     TSK’nın laiklik konusundaki duyarlılığının bundan sonra da süreceğinin vurgulandığı brifingde, türban konusu da yer aldı. "Kılık - kıyafet ile ilgili mevzuatın aynen devam ettirilmesi" gerektiği kaydedildi. 
     

</TEXT>
</DOC>
