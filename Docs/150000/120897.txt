<DOC>
<DOCNO> 120897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sondun12.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Etna'nın lavları turistik tesise 50 metre yaklaştı 
</HEADLINE>
<TEXT>

     İtalya'nın Sicilya Adası'ndaki Etna yanardağının püskürttüğü lavların, Sapienza turistik tesislerine sadece 50 metre uzaklıkta bulunduğu bildirildi. 
     Kurulan barikatlarla yavaşlatılan ve yönü değiştirilen lavların 2700 metre yüksekliğinde olan Etna'nın 1900'üncü metresine kadar indiği belirtiliyor. Sapienza'nın güvenlik nedeniyle dün akşam boşaltıldığı duyuruldu. 
     Lavlar, şimdilik kontrol altındaymış gibi görülse de uzmanlar, Etna'nın ne zaman ne yapacağının kestirilemediğini, çok dikkatli olunması gerektiğini belirtiyor. 
     Lavlara karşı barikat kurma çalışmaları tüm hızıyla devam ederken sivil yardım ekiplerine bağlı çalışanların depremlerden tedirgin oldukları ifade ediliyor. 
     Etna'da, dün itibariyle 11 yer sarsıntısı tespit edildiği bildirildi. 
     Bu arada, Etna volkanının içindeki patlamaları yakından takip eden Ulusal Jeofizik ve Volkanoloji Enstitüsü'nden yetkililer, yanardağın içinde sürekli birikim olduğunu, patlamaların ve lav püskürtmelerin devam edeceğini açıkladı. 
     





</TEXT>
</DOC>
