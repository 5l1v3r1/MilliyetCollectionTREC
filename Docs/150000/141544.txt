<DOC>
<DOCNO> 141544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sontur38.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Santral yangınına su ile müdahale edilince 3 bin telefon sustu... 
</HEADLINE>
<TEXT>

     Kayseri'nin İncesu İlçesi'ndeki Türk Telekom'a ait santralde yangın çıktı, alevlere toz kimyasal yerine suyla müdahale edilmesi sonucu, ilçenin dünyayla iletişimi kesildi. 
     İlçe merkezindeki Türk Telekom binasından duman çıktığını gören vatandaşlar, durumu binanın yanında bulunan polis merkezine ve Telekom yetkililere bildirdiler. 
     Santral odasında çıktığı belirlenen yangın, Türk Telekom görevlilerince söndürülmeye çalışılırken, yangının büyüme ihtimaline karşı Büyükşehir Belediye İtfaiyesi de olay yerine çağrıldı. 
     Telekom görevlilerince su sıkılarak söndürülen yangında, telefon santralinin yanması sonucu, ilçedeki 3 bin telefon sustu. 
     Kayseri Büyükşehir Belediyesi İtfaiye Müdürlüğü yetkilileri, olay yerine ulaştıklarında yangının söndürüldüğünü, ancak elektronik sistemlerdeki yangınları söndürmek için su yerine, kimyasal toz söndürücüler kullanılması gerektiğini belirttiler. Yetkililer, bu tür yangınlarda su kullanılmasının, yangından zarar görmeyen elektronik sistemlerin de bozulmasına neden olabileceğini bildirdiler. 
     Türk Telekom yetkilileri, yangının, kabloların fazla ısınmasından dolayı çıkmış olabileceğini, maddi zararı henüz tespit edemediklerini kaydettiler. 
     





</TEXT>
</DOC>
