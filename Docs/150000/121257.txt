<DOC>
<DOCNO> 121257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/27/spor/aspo.html </URL>
<DATE> 2002/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
EV Mİ, BÜRO MU 
</HEADLINE>
<TEXT>

Galatasaray’da aile ortamının kaybolduğu gözlenirken, Başkan Canaydın’ın Florya’yı işyeri gibi kullanmasının futbolcuları rahatsız ettiği ortaya çıktı 
     HALİL ÖZER 

     Albayrak aranıyor 
     SARI - Kırmızılı ekibin, bu sezon yaşadığı sıkıntı günlerinin ardındaki gerçekler birer birer gün ışığına çıkıyor. Cim - Bom’u, geçtiğimiz sezonlarda başarıya taşıyan temel taşlarından biri olarak kabul edilen "aile ortamının" kaybolduğu kanıtlarla ortaya konmaya başladı. Geçen yıl, eşi evde yalnız kalmaktan korkan Victoira’ya bile yardımcı olan Abdurrahim Albayrak’ın eksikliği, yaşanan sıkıntıların başında geldiği ifade edildi. 
     
     "Donla dolaşamıyorum" 
     BAŞKAN Özhan Canaydın’ın, sezon başında uyarılmasına rağmen, erken saatlerde Florya’ya gelmesiyle de rahatsızlık yaşandığı bildirildi. Canaydın’ın 09.00’da başlayan mesaisine, Fatih Terim disiplininin eklenmesiyle aile ortamının kaybolduğu vurgulandı. Futbolcuların, Canaydın rahatsızlığını, "Belki tesislerde donla dolaşacağım. Sabah bakıyorum, Başkan kravatıyla gelmiş. Burası futbolcu evi, yönetim binası değil" sözleriyle dile getirdiği öğrenildi. 
     
     Beyazıt sıkıntısı 
     FUTBOL şubesini kemiren, ancak masaya yatırılamayan bir dert de su yüzüne çıktı. Fatih Terim’in yanında destek amacıyla bulunan Murat Beyazıt’ın soyunma odalarına girmesi, zaman zaman işlere bir yönetici gibi karışmasının yanı sıra son olarak Barcelona’da antrenmana çıkmasının, büyük sıkıntıya neden olduğu belirlendi. Geçen yıl bir TV kanalında tartışan Beyazıt ve Dürüst - Elmas ikilisinin, bu sancı yüzünden patlama noktasına geldikleri ifade edildi. 
     
     Şube şaşkın 
     ŞUBE üzerindeki baskının artması ortamı gerginleştirdi. Özar Saraçoğlu ile Burak Elmas’ın yetkileri olmamasına rağmen, suçlu gibi gösterilmeleri yüzünden istifayı düşündükleri, ancak Galatasaray geleneklerini ön planda tutarak sessiz kaldıkları belirtildi. Bu ikilinin, "Başkan görevi verdi, isterse o alsın" dedikleri ve Terim’i destekledikleri öğrenildi. Yönetimdeki birçok ismin Terim’e karşı olmalarına rağmen, seslerini çıkarmadıkları bildirildi. 
     
Zorunlu açıklama      GALATASARAY Futbol Şubesi üyeleri Özer Saraçoğlu ve Burak Elmas istifa söylentileri üzerine dün zorunlu olarak açıklama yaptı. Özer Saraçoğlu, son günlerdeki eleştirilerin kabul edilebilirlik düzeyini aştığını belirterek, "Biz ilk günkü gibi Galatasaray’ın hedefe ulaşması için tek yürek ve tek vücut olarak çalışmalarımızı sürdürüyoruz. Sonuna kadar görevimizin başındayız. Takımımızın hedeflerine ulaşması için gerekenleri yapacağız" dedi. Burak Elmas ise görevlerine Galatasaray’ın ve yönetimin prensipleri doğrultusunda devam ettiklerini söyledi. 
     



 SPOR 
























</TEXT>
</DOC>
