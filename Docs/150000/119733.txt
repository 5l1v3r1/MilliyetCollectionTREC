<DOC>
<DOCNO> 119733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/19/son/soneko11.html </URL>
<DATE> 2002/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den rekor kar... 
</HEADLINE>
<TEXT>

     Türk Hava Yolları THY , kurulduğu günden bu yana tarihindeki en büyük 9 aylık karı elde ettiğini açıkladı. Yılın 9 ayında sağlanan 161 trilyon lira vergi sonrası karın dolar karşılığı 97.5 milyon dolar olarak belirlendi. 
     THY'den yapılan açıklamada, dünya havacılık sektöründe yaşanan kriz sonrası pek çok havayolunun zarar açıkladığı, 2001 yılında kar ilan eden THY'nin de, başarı trendini artırarak bu yılın 9 ayında rekor bir karla gelişimini sürdürdüğü belirtildi. 
     Açıklamada, ''THY'nin dünyanın sayılı havayollarının yok olduğu, pek çoğunun devlet yardımı ile ayakta kaldığı bu dönemde hiçbir devlet yardımı almaksızın 2001 yılında başlattığı kar artışını bu yıl da sürdürerek tarihi rekor karı elde etmesi, uygulanan stratejilerin başarısını göstermekte'' denildi. 
     THY yönetiminin, 11 Eylül saldırısından önce ülkede yaşanan terör, deprem ve ekonomik krizlerin etkilerini aşarken uyguladığı stratejileri geliştirerek şirketin sektörde kar açıklayan nadir havayolları arasında yer almasını sağladığı belirtilen açıklamada, şöyle denildi 
     ''THY yönetimi, karlı olmayan hatlardaki uçuş sayılarını yeniden planlayarak, aldığı radikal tasarruf tedbirleriyle de kara giden yolu açtı. Ayrıca ana faaliyet konusu olan yolcu ve kargo taşımacılığının yanı sıra başarılı bir şekilde yöneldiği teknik bakım, uçuş ve yer eğitim hizmetlerinden elde edilen gelirler ile shop miles ile yürüttüğü co-branded kart uygulaması ve daha önce kullanılmayan mecraların değerlendirilerek reklam gelirlerinin arttırılması da karda pay aldı.'' Açıklamada, havacılık sektörüne bakıldığında, bu yılın 9 ayında American United, Delta, Continental gibi dev havayollarının milyarlarca dolar zarar, sadece Lufthansa, BA ve KLM gibi birkaç havayolunun da kar açıkladığının görüldüğü kaydedildi. 
     





</TEXT>
</DOC>
