<DOC>
<DOCNO> 126920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/26/siyaset/asiy.html </URL>
<DATE> 2002/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine soracak Nereden buldunuz 
</HEADLINE>
<TEXT>

AKP liderinin "malvarlığı" davasında mahkeme başkanı, Hazine’nin müdahillik talebini yerinde buldu. Erdoğan duruşmalara katılmayabilecek 
     ANKARA Milliyet 

     AKP hükümetine bağlı Hazine Müsteşarlığı, AKP Genel Başkanı Tayyip Erdoğan’ın, haksız malvarlığı edindiği iddiasıyla yargılandığı davada "müdahil" oldu. Suçtan zarar görme olasılığı nedeniyle müdahillik talebinde bulunan Hazine’nin istemini yerinde bulan mahkeme, dava dosyasının bilirkişiye verilmesine ve Erdoğan’ın bundan sonraki duruşmalara katılmayabileceğine karar verdi. 
     Ankara 7. Asliye Ceza Mahkemesi’nde yargıç İbrahim Kozan, daha önce dilekçeyle başvuran Hazine’nin müdahilliğine karar verirken, Erdoğan’ın mazereti nedeniyle duruşma tarihinden önce savunma yaptığını kaydetti. Erdoğan’ın avukatlarından Ahmet Erenoğlu da, müvekkilinin malvarlığıyla ilgili yeni bir bilirkişi raporu hazırlanmasını ve duruşmalardan vareste tutulmasını talep etti. 
     Mahkeme, Erdoğan’ın duruşmalardan vareste tutulmasına ve dava dosyasının bilirkişi heyetine gönderilmesine karar vererek duruşmayı erteledi. Karara göre Erdoğan, bundan sonraki duruşmalara katılmayabilecek. Bilirkişi heyeti de, 1998 - 2001 arasındaki mal bildirimlerinde 256 milyar 138 milyon lira fark olduğu gerekçesiyle beş yıla kadar hapis cezası istemiyle yargılanan Erdoğan’ın malvarlığındaki artışla gelir düzeyinde paralellik olup olmadığını araştıracak. 
     
     Erdoğan gelmeliydi 
     Duruşmayı izleyen ve kararın ardından bir açıklama yapan CHP İstanbul Milletvekili Mehmet Sevigen de şunları söyledi 
     "Sıradan bir vatandaş olsa, böyle bir uygulama yapılır mıydı Erdoğan sırtından bu kamburu atmadığı sürece kamuoyu önüne çıkma şansı olmayacak. " 
     
Bir saatte üç ifade verdi      ESRA ALUS, HALUK ATALAY 

     Tayyip Erdoğan, İstanbul Büyükşehir Belediyesi’nden başta Albayrak A.Ş.’ye verilenler olmak üzere çeşitli ihalelerle ilgili açılan üç dava kapsamında ifade verdi. Erdoğan, dün İSO’da öğle yemeği yedikten sonra toplantıya geçmesi beklenirken, ortadan kayboldu. Korumaların bile telaşla nereye gittiğini araştırdığı Erdoğan, saat 15.30’da İstanbul Adliyesi’nde ortaya çıktı. Erdoğan, önce bilboard ihalelerine ilişkin davanın görüldüğü 13. Asliye Ceza Mahkemesi’ne alındı. Erdoğan, ifadesinde, "Benim zamanımda belediye altın dönemini yaşadı. Ne yolsuzluk yaptım, ne de izin verdim" diyerek, suçlamaları kabul etmedi. Erdoğan, daha sonra İstanbul 4. Ağır Ceza Mahkemesi’nde Albayrak A.Ş.’ye verilen ihalelerle ilgili ifade verdi. Suçlamaları yersiz bulan Erdoğan, ihalelerin usulüne uygun yapıldığını söyledi. Erdoğan, "Bu davalar siyasidir" dedi. 
     Erdoğan, son olarak 4. Asliye Ceza Mahkemesi’nde Haliç’in temizlenmesi, sinek ilacı alımı ihalesiyle ilgili olarak ifade verdi. 
     



 SİYASET 



















</TEXT>
</DOC>
