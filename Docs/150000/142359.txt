<DOC>
<DOCNO> 142359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/siyaset/siy04.html </URL>
<DATE> 2003/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson, milletvekillerine "Yaptığımız her şey anlaşmada var" dedi 
</HEADLINE>
<TEXT>
Kara bulutları kaldır aradan’ 
Pearson’ın Türk milletvekillerini ağırladığı yemekte çalan şarkılar, Bush yönetiminden Türkiye’ye mesaj gibiydi 
     SALİHA ÇOLAK Ankara 

     ABD’nin Ankara Büyükelçisi Robert Pearson’ın eski ve yeni bazı milletvekillerine verdiği yemekte çalınan şarkılar, Ankara ile Washington arasındaki konjonktür nedeniyle esprilere yol açtı. Pearson’ın önceki akşam verdiği yemekte Irak konusundaki gelişmeler de konuşuldu. ABD’li yetkililer, milletvekillerinin, "Yeni üsler açıyorsunuz, izniniz var mı " sorusuna "Fazladan bir şey yapmadık, anlaşmada bunlar var" yanıtını verdiler. 
     
     ÇİÇEK KIZIYLA GELDİ 
     Yemek öncesi çalınan Türkçe şarkıların sözleri, iki ülke arasında zaman zaman gerginleşen müzakerelere göndermeler içeren esprilere konu oldu. Askeri malzeme taşıyan gemileri yaklaşık 1.5 aydır Türkiye kıyıları açıklarında bekleyen ABD’nin büyükelçiliğinde icra edilen parçalar arasında "Enginde yavaş yavaş, Kara bulutları kaldır aradan, Senede bir gün, Bağa gel bostana gel, Dane dane benleri var yüzünde, Sazlar çalınır" da yer aldı. Konuklar yemeğe eşli davet edildi. Adalet Bakanı Cemil Çiçek’in kızıyla birlikte katıldığı yemeğe AKP’den Zülfikar İzol, MHP’den Şevket Bülent Yahnici, DYP’den Salim Ensarioğlu, ANAP’tan Vehbi Dinçerler, CHP’den Emin Koç ve Bağımsız Milletvekili Edip Safter Gaydalı katıldı. Konuklara, somon füme, dana eti, sebzeli parfe ve kahve, şarap ikram edildi. 
     
Canlı kalkanın eşi barış yemeğindeydi      ALMANYA’nın Ankara Büyükelçisi Rudolph Schmitd de aynı akşam TBMM İnsan Hakları Komisyonu Başkanlık Divanı’na "barış yemeği" verdi. Schmitd, "Orada savaş konuşulurken burada barışın konuşulmasından biz memnunuz" dedi. Yemeğe Komisyon Başkanı Mehmet Elkatmış ile Başkan yardımcıları Cavit Torun, Şerif Ertuğrul ve Irak’a canlı kalkan olarak giden Fatma Ünsal’ın eşi Faruk Ünsal da katıldı. Yemekte kuzu eti, pizza, salata, elma tatlısı, şarap ikram edildi. AKP’liler portakal suyu içti. 
     



 SİYASET 














</TEXT>
</DOC>
