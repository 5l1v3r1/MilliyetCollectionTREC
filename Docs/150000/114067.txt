<DOC>
<DOCNO> 114067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/son/soneko03.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirket kurmak cazibesini mi yitiriyor ... 
</HEADLINE>
<TEXT>

     Ekonomideki durgunluk, açılan ve kapanan şirket sayısına da yansıdı. Türkiye'de bu yıl Ocak-Eylül döneminde, kurulan şirket sayısı, bir önceki yılın aynı dönemine göre sadece 1.057 adet arttı. 
     Devlet İstatistik Enstitüsü DİE verilerine dayanarak yapılan hesaplamalara göre, Türkiye'de 2001 yılının 9 ayında 22 bin 6 yeni şirket kurulurken, bu sayı bu yıl aynı dönemde 23 bin 593'te kaldı. 
     Şirket kuruluşlarına, türlerine göre bakıldığında ise yine önceliği limited şirket aldı. 
     Bu yıl 9 ayda 21 bin 397 adet limited şirket, 1.438 adet anonim şirket, 85 adet kollektif şirket ve 2 adet de komandit şirket kuruldu. Bu yıl söz konusu dönemde ayrıca 671 adet de kooperatif kuruluşu gerçekleşti. 
     Geçen yıl 9 ayda ise 20 bin 157 adet limited şirket, 1.586 adet anonim şirket, 60 adet kollektif şirket ve 3 adet de komandit şirket, 730 adet de kooperatif kurulmuştu. 
     Bu rakamlara göre, bu yıl Ocak-Eylül döneminde kurulan şirket sayısında, türleri itibarıyla bir önceki yıl aynı döneme göre, limited şirkette yüzde 6.1, kollektif şirkette yüzde 41.6 artış olurken, anonim şirkette yüzde 9.3, komandit şirkette yüzde 33.3, kooperatiflerde de yüzde 8 azalma görüldü. 
     
     KAPANAN ŞİRKETLER DE ARTTI 
     Bu yılın 9 ayında, geçen yılın aynı dönemine göre kapanan şirketlerin sayısında ise yüzde 27.9 oranında azalma görüldü. Başka bir deyişle bu yılın 9 ayında geçen yılın aynı dönemine göre 499 adet daha fazla şirket ticaret hayatına veda etti. 
     2001 yılı Ocak-Eylül döneminde toplam bin 787 şirket ticaret hayatından ayrılırken, bu yıl aynı dönemde kapanan şirket sayısı 2 bin 286 adet oldu. 
     Bu yıl Ocak-Eylül döneminde, 341 adet anonim şirket, 129 adet kollektif şirket, 16 adet komandit şirket, 1.717 adet limited şirket ve 83 adet de kooperatif kapandı. Bu rakamlar bir önceki yıl söz konusu dönemde, anonim şirkette 235, kollektif şirkette 165, komandit şirkette 18, limited şirkette 1.322 ve kooperatiflerde 47 idi. 
     





</TEXT>
</DOC>
