<DOC>
<DOCNO> 124129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/12/son/sondun08.html </URL>
<DATE> 2002/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Charlie'nin melekleri kıskançlık krizinde... 
</HEADLINE>
<TEXT>

     ''Charlie'nin Melekleri'' filminin ikincisinde rol alan güzel oyuncular birbirine düştü. Sette kendilerinden daha çok dikkat çeken rol arkadaşları ünlü aktris Demi Moore'e karşı birleşen üç ''melek'', oyuncunun odaları ve ortak kullanım alanlarına girmesini yasakladı. 
     Internetteki ''imdb'' sitesinin haberine göre, ''Charlie'nin Melekleri'' filminin setinde tansiyon giderek yükseliyor. Lucy Liu, Cameron Diaz ve Drew Barrymore'dan oluşan üçlü, 2000'de çevrilen ilk filmdeki gibi dostluklarını sürdürürken, sette sürekli olarak basın mensuplarının ilgisini çeken Moore'a cephe aldı. 
     Gazetelerde boy boy fotoğrafları çıkan güzel yıldızı çevrelerinde görmek istemediklerini dile getiren ''melekler'', sanatçının kendilerinin yararlandığı lüks olanaklardan mahrum kalması için harekete geçti. 
     Moore'un birbirinden lezzetli yemekler yapan aşçının görev aldığı restoran, masaj salonu, çalışma odası ve dinlenme salonlarına girmesini yasaklayan üçlü, ünlü aktrisin odasının da en az kendilerininkiler kadar konforlu olduğunu, bununla yetinmesi gerektiğini belirttiler. 
     Filmde, Demi Moore Amerikan hükümetinin sırlarını satmak üzere harekete geçen ve ''Charlie'nin melekleri'' tarafından durdurulmaya çalışılan ''Halo'' isimli karakteri canlandırıyor. 
     41 yaşındaki Moore'un pekçok akrobatik hareket sergilediği ve dövüş sahnelerinde rol aldığı filmin 2003 yılında gösterime girmesi planlanıyor. 
     





</TEXT>
</DOC>
