<DOC>
<DOCNO> 111867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/08/son/sonspo27.html </URL>
<DATE> 2002/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribün terörüne tutuklama... 
</HEADLINE>
<TEXT>

     Bursa Emniyet Müdürlüğü'nün, Bursaspor- Trabzonspor maçında olaylara neden olan taraftarlar için, Türkiye'de ilk kez görülen bir uygulamayla ''çete oluşturmak'' iddiasıyla başlattığı soruşturma, savcılık ve mahkemece de yerinde bulundu. 
     Cumhuriyet Savcısı'nın nöbetçi mahkemeye sevk ettiği 4 taraftar, tutuklanarak cezaevine gönderildi. 
     Kaçakçılık ve Organize Suçlar Şube Müdürlüğü'nce adliyeye sevk edilen 6 taraftarın ifadesi Cumhuriyet Savcısı Ali Sarısoy tarafından alındı. 
     Cumhuriyet Savcısı Sarısoy, ifadelerin alınmasının ardından taraftarlardan Tarık Ç. ve Cem R'yi serbest bırakırken, ''teksas'' grubu lideri ''Amigo Selim'' olarak tanınan Selim Kurtulan, Murat Paligrat, Yüksel Çolak ve ''kolsuz'' lakaplı Mehmet Güzelsöz'ü tutuklama talebiyle nöbetçi mahkemeye sevk etti. 
     Nöbetçi mahkemeye çıkarılan 4 taraftar, ''cürüm işlemek için teşekkül oluşturmak ve kamu malına zarar vermek'' suçlarından tutuklandılar. 
     4 taraftar, TCK'nın 313. maddesi doğrultusunda, ağır ceza mahkemesinde yargılanacak. 
     Bu arada, sanıkların ifadelerinin alınması sırasında, Bursaspor Teknik Direktörü Nejat Biyediç'ten 10 bin mark aldıkları iddiası da gündeme geldi. Sanıkların ifadelerinde bu iddiayı yalanladıkları öğrenildi. 
     





</TEXT>
</DOC>
