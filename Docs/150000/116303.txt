<DOC>
<DOCNO> 116303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/01/spor/ymese.html </URL>
<DATE> 2002/11/01/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Rüya değil 
</HEADLINE>
<TEXT>

     SIKINTILI bir "vize" olayından sonra, önce Paris, ardından Bilbao ve karayolu ile Vitoria’ya ulaştık. Toplam yedi saat süren uçak seyahatinde zaman zaman uykuya daldım, Beşiktaş adına çok güzel rüyalar gördüm. Hayal kurmak, insanı mutlu eden düşler görmek kadar güzellikler var mıdır Birçok olayı yaşadım, ancak aklımda kalan tek şey İnönü Stadı’nda Şampiyonlar Ligi’nde, Barcelona’yı futbolu ve 3 - 0’lık skoruyla parça parça eden Beşiktaş kaldı. İkinci düşüm ise Barcelona’nın geçen hafta İspanyol Ligi’nde Alaves’i 6-1 yenmesiydi. Paris - Bilbao hattında ise Alaves maçını "sanal" olarak yaşadım. Alaves’i sahadan silip, süpüren ve maçı 3-0 kazanan Beşiktaş’tı. 
     Uçağın lastiklerinin yere büyük gürültüyle vurduğu anda korkuyla yerimden fırladım. Ancak gördüğüm güzel düşler nedeniyle korku yerini umuda bırakmıştı. 
     Rüya bu... Olur mu, olur dedik, Mendizorroza Stadı’na ekip olarak konuşlandık. 
     İki takımın teknik patronları birbirlerini iyi analiz etmişler. Üçlü savunmanın önünde kalabalık orta alan ve ilerde tek adam anlayışı ön plandaydı. Alaves’in sadece bir farkı vardı, o da futbol dışı sertlik ve tahrik politikasını ön plana çıkarışıydı. Nitekim Alaves’in bu oyun stratejisi sonucu özellikle ilk yarıda Kartal’ı önce paniğe, ardından da gereksiz sarı kartlara sürükledi. Kartların bir çoğu da hakeme itirazdan kaynaklanması da şaşırtıcıdır Bu yarıda rüyamızın gerçekleşmesi işten bile değildi. 23. dakikada İlhan Mansız ve 29.dakikada Pancu iki net pozisyon yakaladı. Mansız topu kaleciye nişanladı, Pancu ise boş kale yerine autu tercih etti 31. dakikada ise Kaan Dobra tur için aranan ilacı bulmuştu. 
     İlk yarıda bulduğu golle nefes alan Beşiktaş’ın tüm yoğunluğunu savunmaya vermesi Alaves’in ekmeğine de yağ sürdü. Beşiktaş yarı alanında karargah kuran Alaves, pozisyon üstüne pozisyon üretirken, karşısında adeta etten duvar buldu. Zago, Ronaldo ve Ali Eren, müthiş mücadele verdiler. Orta alanda Tayfur ve Yasin’in bu zorlu yarıda savunmaya destek vermeleri de övgüye değerdi. 
     Rüya dedik yukarıda. Aslında benim rüyam doğruydu. Pancu ve İlhan Mansız’ın atamadıklarını da ben "sanal" olarak gol sayıyorum. Son dakika golünü ise kabus... Yine bu 1 - 1’lik skor tur için yeter de artar bile... 
     



 SPOR 





























</TEXT>
</DOC>
