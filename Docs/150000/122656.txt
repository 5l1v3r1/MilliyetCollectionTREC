<DOC>
<DOCNO> 122656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/04/son/sondun22.html </URL>
<DATE> 2002/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar Kıbrıs'ta daha fazla toprak istiyor... 
</HEADLINE>
<TEXT>

     BM Genel Sekreteri Kofi Annan'ın 11 Kasım'da taraflara sunduğu Kıbrıs çözüm planında Türk tarafının kontrolündeki toprağın yüzde 28'lere indirilmesini ve böylece Türk kontrolündeki 60'a yakın köyün Rumlara bırakılmasıyla, 45 bin civarında Kıbrıs Türkünün yer değiştirmesini öngören harita, Rum yönetimi tarafından yetersiz bulunuyor. 
     Annan planıyla ilgili yanıtını hazırlayan Rum yönetimi, Değirmenlik dahil yeni yerleşim yerleri verilmesini ve Gazimağusa ile Güzelyurt'tan denize açılacak şekilde haritanın yeniden düzenlenmesini talep ediyor. Rumlar, asker sayısı, Türk tarafında kalacak Türkiyeli nüfus, göçmenlerin geri dönüşü ve eşbaşkanlıkla ilgili düzenlemelerde de değişiklikler yapılmasını istiyor. 
     Rum basınında çıkan haberlere göre, Rum Ulusal Konseyi, iki gün süren ve son derece tartışmalı geçen toplantısında, Annan planıyla ilgili itirazlarını ve taleplerini belirledi. Rumların en büyük itirazı, haritalarla ilgili düzenlemelere oldu. 
     BM Genel Sekreteri tarafından planla birlikte sunulan iki haritadan, Karpaz'ın yer almadığı ve daha çok köyün Rum tarafına bırakılmasını öngören ''A'' haritasını benimseyen Rum Ulusal Konseyi, bu haritayı bile yetersiz buluyor. 
     ''A'' haritasının, aralarında Değirmenlik köyünün de bulunduğu yeni köyleri kapsayacak şekilde genişletilmesini ve daha çok Rumun bu topraklara yerleştirilmesini isteyen Rum yönetimi, gerek Gazimağusa, gerekse Güzelyurt bölgesinden denize açılacak şekilde düzenleme yapılmasını talep ediyor. 
     
     ÇÖZÜM VE AB ÜYELİĞİ KONULARINDA REFERANDUM 
     Rum Ulusal Konseyi, çözüm ve AB üyeliğiyle ilgili takvimin birlikte yürütülmesine de itiraz ediyor. 
     Anlaşmanın imzalanmasının ardından 30 Mart'ta yapılması öngörülen referandumda bu iki konunun birlikte onaya sunulmasına karşı çıkan Rum yönetimi, eşbaşkanlığın 3 yıl yerine 1 yılla sınırlandırılmasını ve göçmenlerin parça devletlere dönüş süresinin kısaltılmasını talep ediyor. 
     Anlaşmadan sonra Kuzey'de kalacak Türkiyeli nüfusun, KKTC Cumhurbaşkanı Rauf Denktaş'ın ''pasaport verilen kişi sayısı olarak açıkladığı'' 35 binle sınırlanmasını da isteyen Rum yönetimi, Türk ve Yunan asker sayısının ise planda öngörüldüğü gibi azami 9 bin 999 değil, 2 bin olarak düzenlenmesini öneriyor. 
     Yüksek Mahkeme'de görev yapacak 3 yabancı yargıcın AB tarafından atanması da Rum yönetiminin talepleri arasında bulunuyor. 
     





</TEXT>
</DOC>
