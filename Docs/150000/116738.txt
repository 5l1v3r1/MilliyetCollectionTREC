<DOC>
<DOCNO> 116738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/03/son/sontur02.html </URL>
<DATE> 2002/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller İnşallah sağduyu hakim olacaktır... 
</HEADLINE>
<TEXT>

     DYP Genel Başkanı Tansu Çiller, 3 Kasım seçimlerinin Türkiye için çok önemli olduğunu belirterek, ''İnşallah sağduyu hakim olacaktır. Bütün isteğimiz o... Hayırlı olmasını diliyorum'' dedi. 
     Çiller, oy kullanacağı Sarıyer Yeniköy İlköğretim Okulu'na saat 09.45 sıralarında, eşi Özer ve küçük oğlu Berk Çiller ile geldi. 
     Ardından kayıtlı olduğu 1640 numaralı sandığın bulunduğu sınıfa geçen Çiller, basın mensuplarına ''Günaydın'' dedikten sonra ''Oyunuzu kullandınız mı '' diye sordu. 
     Çiller, daha sonra sandık kurulu görevlisine kimlik olarak ehliyetini verdi. 
     Oy pusulası ile ''evet'' mührünü alan Çiller, kapalı bölümde oyunu kullandı. 
     Çiller, sandığa oy pusulasını atarken ''hayırlı olsun'' dedi. 
     İşaret parmağına boya sürülen Çiller'in ardından, eşi Özer ile oğlu Berk de oylarını kullandılar. 
     DYP Genel Başkanı Tansu Çiller, oy kullandıktan sonra gazetecilere yaptığı açıklamada, şunları söyledi 
     ''Ülkemiz için çok önemli bir seçim. İnşallah sağduyu hakim olacaktır. Bütün isteğimiz o... Hayırlı olmasını diliyorum. İnşallah ülkemiz sağduyu ile hareket edecek ve demokrasi kurum ve kurallarıyla işleyecek. Umudumuz odur... İnşallah Türkiye sonuçta yeniden üretime geçecek, yeniden bir büyük Türkiye sevdasıyla yola çıkacak bir gücü bulur. Umudum, isteğim budur. Ülkemiz ve milletimiz açısından budur.'' Bu arada Çiller'in, seçim sonuçlarını İstanbul'da takip edeceği bildirildi. 
     





</TEXT>
</DOC>
