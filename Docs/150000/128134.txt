<DOC>
<DOCNO> 128134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/31/son/sonspo06.html </URL>
<DATE> 2003/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Potanın da kartalı... 
</HEADLINE>
<TEXT>

     Türkiye Basketbol Ligi'nde başarılı bir sezon geçiren Beşiktaş'ın antrenörü İhsan Bayülken, sezon başı itibariyle hedeflerinin doğrultusunda planlı ve sistemli bir takım kurduklarını belirtti. 
     Bayülken, Beşiktaş Kulübü'nün resmi internet sitesine yaptığı açıklamada, 1978 yılından beri siyah-beyazlı takıma hizmet ettiğini belirterek, ''Bu sezon hedeflerimiz doğrultusunda yabancı oyuncu arayışına girdik. Türk oyuncularla da ilgili alternatif planlarımız olduğu için, bu yönde de bir çalışma yaptık. İlk başta takım olma yolunda önemli problemlerimiz olacağını düşünüyorduk, fakat yaşadığımız kamplar ve iyi organizasyonlar neticesinde bu süreyi biraz daha çabuklaştırdığımızı düşünüyorum. Çünkü baktığımız zaman takımımıza 9-10 tane yeni oyuncu katıldı ve bundan dolayı bir geçiş dönemi olacaktı. Tabii önemli olan sonunda ulaşılacak hedeftir. Takım olarak bu hedefe ulaşabilmek için elimizden geleni yapacağız'' dedi. 
     
     ''BELLİ BİR POPÜLARİTE ELDE ETTİK'' 
     Antrenör Bayülken, bu sezon ligin daha renkli geçtiğini kaydederek, şöyle devam etti 
     ''Bence bunun en önemli nedenlerinden biri de bizim iyi bir organizasyonla lige renk katmamızdır. Benim için önemli olan sene sonundaki başarı. Takımımın uzun bir aradan sonra Efes Pilsen gibi sistemi olan bir takımı yenmesi güzel bir olay. Bu galibiyet bizim için ayrı bir önem taşıyor. Beşiktaş'ı takım yapan en önemli ayrıntılardan biri, taraftarımızın bizimle beraber olması. Bu doğrultuda getireceğimiz yabancı oyuncuların taraftarımızın ilgileneceği ve seyretmek isteyeceği oyuncu profilinde olması bizim için önemli etkenlerden biriydi. Transfer ettiğimiz El Amin ve Ayuso tam bu çizilen profile uyuyor. Elde ettiğimiz başarılar ve oyuncu seçimimizdeki doğruluk bizi belli bir popülariteye ulaştıracak diye düşünüyorduk. Sanırım istediğimizi başardık.'' İhsan Bayülken, henüz istedikleri düzeye gelemediklerini, bunun için de zamana ihtiyaçları olduğunu kaydetti. 
     
     ''ARTIK BAŞKALARI DA İNANIYOR'' 
     Bayülken, istediklerinin takımdaki dengeleri oturtup, hedeflerine ulaşmak olduğunu belirterek, ''Artık insanlar bizim başarılı olacağımıza inanıyor'' dedi. 
     Ligde uzun zamandır Efes Pilsen ve Ülkerspor rekabetinin olduğunu ve bunun da alışkanlık haline geldiğini ifade eden Bayülken, şöyle dedi 
     ''Efes Pilsen takımlarının senelerdir bir final oynama alışkanlığı var. Biz bu durumda onların bir adım gerisindeyiz. Bizim de bu düzeye gelmemiz için daha çok çalışmalıyız. İsteğimiz, zaman içerisinde takımdaki bütün dengeleri oturtup hedefimize ulaşmak. Hedefimize ulaşmak için ise hiçbir engelimiz olmadığına inanıyorum. Çünkü insanların kafasında yavaş yavaş bunu yapabileceğimize dair düşünceler oluşmaya başladı. Zaten bu olgu öncelikle insanların kafasında başlar. Bizim bunu yavaş yavaş gerçekleştirmeye başladığımızı düşünüyorum.'' İhsan Bayülken, bu sezon iyi bir takım kurduklarını, bu yüzden rakiplerinin tedirgin olduğunu savunarak, ''Çünkü bizim oluşturduğumuz bu organizasyon, günlük bir organizasyon değil. Beşiktaş'ı daha iyiye götürebilecek bir yapılanma'' dedi. 
     
     ''TARAFTARLARIMIZ MAÇLARIMIZI İZLESİN'' 
     Bayülken, siyah-beyazlı taraftarlara çağrıda bulunarak, salona gelip maçlarını izlemelerini istedi. 
     Bayülken, açıklamasını şöyle tamamladı 
     ''Oluşturduğumuz takım çok özel bir takım. Herkes bize, oyuncularımızın belki de seneye NBA'e gidebileceğini, onları tekrar görme olasılıklarının olup olmadığını soruyor. Taraftarımız gelip takımımızı izlesinler, onlar da ne kadar özel bir takım olduğunu ve oyunlarından ne kadar zevk alacaklarını görecekler. Biz belli bir sistem içinde oynuyoruz, ama takımımızdaki star oyuncuların kendi kişisel özelliklerini sahaya yansıtmasına da izin veriyoruz. O yüzden bir kere gelip maçlarımızı izlemeleri yeterlidir diye düşünüyorum.'' 
     
</TEXT>
</DOC>
