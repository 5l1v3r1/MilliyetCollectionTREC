<DOC>
<DOCNO> 102408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/17/son/sonspo01.html </URL>
<DATE> 2002/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim "Önemli bir deplasmandan 3 puanla dönüyoruz 
</HEADLINE>
<TEXT>

     Galatasaray Teknik Direktörü Fatih Terim, Denizli gibi önemli bir deplasmandan, ikinci yarıda oynadıkları güzel futbolla üç puan almayı başardıklarını söyledi. 
     Maç sonrası düzenlediği basın toplantısında 90 dakikanın değerlendirmesini yapan Terim, karşılaşmanın ilk yarısı için çok önemli bir şeyler söyleyemeyeceğini, takımının istediği hücumları yapamadığını, orta sahada pres koyamadığını ve kontrataklarda çoğalamadığını belirtti. 
     Denizli gibi önemli bir deplasmandan üç puan almanın önemli olduğunu vurgulayan Terim, milli oyuncularının üzerinde bir yorgunluk olduğunu, onları maç oynayarak kazanmaya çalıştığını ifade etti. 
     Oyuncu değişikliği konusunda neden geç kaldığı sorusunu da yanıtlayan Terim, şöyle konuştu 
     ''Ergün'ün sakatlığı vardı. Bu nedenle bir oyuncuyu sürekli yedekte tutmak zorunda kaldım. Eğer istediğimiz skoru ilk yarıda yakalayabilmiş olsaydık, Ergün'ü çok daha erken oyundan alacaktım. Maçın ikinci yarısına Berkant'ın yerine Arif'i oyuna alarak başlayıp, Felipe'yi de sağ kanata çekince oyunun hakimiyetini ele aldık. Defansımızı da ileride kurmaya başladık. Böylece farklı skoru elde ettik.'' Denizli seyircisine de teşekkür eden Terim, ''Tel örgü yok, küfür yok, kötü tezahurat yok. Güzel bir ortam. Bundan daha güzel bir şey olabilir mi '' diye konuştu. 
     
     DENİZLİSPOR CEPHESİ 
     Denizlispor Teknik Direktörü Rıza Çalımbay ise maçın ilk yarısında iyi futbol sergileyerek rakip kalede pozisyonlar bulduklarını ve Galatasaray'a hücum şansı vermediklerini söyledi. 
     Çalımbay, ikinci yarıda basit defans hataları yapınca ve Bülent Ertuğrul'un oyundan atılması sonucu 10 kişi kalınca, Galatasaray'ın üstünlüğü ele geçirdiğini ve yenilmekten kurtulamadıklarını kaydetti. 
     Çalımbay, ''Bu kadar kolay pozisyon verirsen, bulduğunu atamazsan yenilmek kaçınılmaz olur. Bu yenilgiden ders alıp daha iyi olmaya çalışacağız. İlk yarıdaki oyunumuzu maçın doksan dakikasına yaydığımızda daha iyi sonuçlar alacağız'' dedi. 
     





</TEXT>
</DOC>
