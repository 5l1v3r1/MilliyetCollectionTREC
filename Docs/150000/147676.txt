<DOC>
<DOCNO> 147676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/05/spor/ydilmen.html </URL>
<DATE> 2003/04/05/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Ne günlere geldik... 
</HEADLINE>
<TEXT>

     Kapasitemizin altında oynadık, daha iyi şeyler yapabilirdik... Bunlar eleştirilebilir. 
     Yediğimiz gollerden sonra, İngiliz seyirciler sahaya indi. Müthiş sevindiler. İngiltere’de, bugüne kadar hiç böyle şeyler görmedik. Türkiye’ye gol atmak, hatta yenmek, adeta sevinçten çıldırmalarına neden oldu. Bu yüzden de sahalarının kapanmasına neden olacak cezayı bile göze aldılar. Ne mutlu ki, biz bu günleri görebildik. İyi güzelde, biz bu günlere nasıl geldik Durup, dururken gelmedik ya. Mutlaka bu işin bir temeli var. Temel yıllar önce atıldı. 
     Parantez açıp, kendimden bir örnek vereyim. Ben, iyi ve önemli bir oyuncuydum. Ama hiç Genç Milli olmadım. İlk uluslararası maçımı, 19 yaşında Ümit Milli Takım formasıyla oynadım. Ardından hemen A Milli Takım’a seçildim. Yani hiçbir tecrübem olmadan, uluslararası arenaya çıktım. 
     Şimdi baktığımız zaman, A ve Ümit Milli Takımlarımız’da oynayan oyuncuların tamamı, defalarca Genç Milli oldu. Hatta Sunderland’ta oynadıkları rakiplerine karşı, Genç Milli Takım formasıyla da mücadele etmişlerdi. Emre’si, Tuncay’ı, Yıldıray’ı, Serhat’ı... Aklınıza gelebilecek birçok oyuncu, 50’nin üzerinde Genç Milli oldu ve uluslararası maç oynadı. Şu anda A ve Ümit Milli Takım seviyesinde olan oyuncuların isimlerini yazsam, sayfaya sığmaz. 
     Nazilli’de 16 - 17 yaşındayken beni kimse görmedi. Bir türlü keşfedilemedim. Sağolsun Kemal Dirikan hocam olmasa, belki de futbolda bir yerlere gelemeyecektim. Bazı aileler "Benim oğlumu gören yok" diyor. Bu yalan... 
     Yetenekli çocuk, artık Kars’ın köyünde de olsa, İstanbul’un göbeğinde de olsa mutlaka yakalanıp ve bulunuyor. Nasıl mı Altta yazıyorum... 
     İşte Gündüz Tekin Onay önderliğindeki seçiciler 
     1- Genç Milli Takım Teknik antrönerleri 9 kişi . 
     2- Bölge antrenörleri 20 kişi . 
     3- Avrupa’daki antrenörler 1 teknik direktör, 6 antröner kadrolu. Artı 13 fahri antrenör . 
     4- Kent antrönerleri 304 
     Bu arada endirekler de var 
     1- Kulüp antrenörleri Danışman 
     2- İzci Avcı 
     Yani Milli Takımımız’ın geleceği de sağlam ellerde. 
     Ümit Milli Takımımız grubunda lider. A Milli Takım’ın iskeleti bu isimlerden oluşuyor. Onun altında da, Genç Milli Takımlar düzeyinde müthiş oyuncular, programlı bir şekilde eğitiliyor ve geliyor. 
     Haluk Ulusoy Yönetimi, İngiltere’ye 93 kişi götürdü diye eleştirildi. Biraz da buralara nasıl gelindiğini, kimlerin emek harcadığını bir düşünelim. Gol olduğunda, İngiliz seyircileri sahaya sokacak kadar önemli bir konuma geldiysek, federasyona da teşekkür borcumuz var demektir. 
     
BİR ANI      Trabzonspor Başkanı Sayın Özkan Sümer, o zaman antrenör. Takımı bir gün ormana krosa götürüyor. Koşu bitiminde kültür fizik çalışması yaptıracak. 
     "Herkes kendine partner bulsun" diyor. 
     Trabzonlu futbolculardan bir tanesi şaşırıyor ve yalnız şekilde dolaşıyor. "Oğlum partner bulsana " diyor Özkan hoca. 
     Oyuncu "Bulamadım hocam" cevabını veriyor. 
     Özkan hoca soruyor "Ne arıyorsun sen bakiyim." 
     Cevap herkesi yerlere yatırıyor "Park yeri." 
     
     
     


SPOR 


























</TEXT>
</DOC>
