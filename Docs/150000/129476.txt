<DOC>
<DOCNO> 129476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sondun14.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail askerleri, bir Filistinliyi daha öldürdü... 
</HEADLINE>
<TEXT>

     Batı Şeria'da, bir Filistinli daha İsrail askerleri tarafından öldürüldü. 
     Tel Aviv'de, 22 kişinin ölümüyle sonuçlanan intihar saldırılarına misilleme olarak, İsrail askerlerinin Batı Şeria ve Gazze'de giriştikleri operasyonlarda bazı evler yıkıldı. 
     Batı Şeria'daki Sayda şehrinde, 17 yaşındaki Ahmet Accac adlı Filistinli, komşularının evi yıkıldıktan sonra İsrail askerlerinin açtığı ateş sonucu öldürüldü. 
     Çevredeki Filistinlilerin slogan atmaları üzerine başlayan çatışmada, İsrail askerleri göz yaşartıcı bomba attı. 
     İsrail askeri kaynakları, 8 İsraillinin ölümünden sorumlu tutulan bir militanın evinin yerle bir edildiğini belirttiler. Askeri kaynaklar, evin yıkılmasından sonra 2 kişinin askerlere ateş açtığını ve bu kişilerden birinin vurulduğunu savundular. 
     İsrail askerleri, günün ilk saatlerinde de, Han Yunus kenti yakınlarında bir Filistinliyi vurarak öldürdü. 
     Görgü tanıkları, 30 yaşındaki taksi şoförünün bölgeden geçen İsrail askerlerine bakarken vurulduğunu belirttiler. 
     Tel Aviv kentinde, geçen Pazar günü meydana gelen intihar saldırılarından sonra İsrail makamları, bakanlar ve üst düzey yetkililer dahil, Filistinlilerin Batı Şeria'dan diğer şehirlere gitmelerini yasakladı. 
     Filistinli yetkililer, yasağın hafifletilmesini isterlerken, İsrail hükümeti, seyahat yasağının Filistinlilerin saldırılarına karşı önlemler arasında olduğunu belirtiyor. 
     İsrail ve Filistin arasında, 2000 yılında başlayan çatışmalarda 1765 Filistinli, 691 İsrailli hayatını kaybetti. 
     





</TEXT>
</DOC>
