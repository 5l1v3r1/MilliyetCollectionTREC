<DOC>
<DOCNO> 143704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/19/son/sonspo29.html </URL>
<DATE> 2003/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Düren Taraftarlarımızdan tek isteğimiz takımı desteklemeleridir... 
</HEADLINE>
<TEXT>

     Beşiktaş'ın, UEFA Kupası çeyrek final rövanşında SS Lazio Roma ile yarın yapacağı maç için geri sayım sürerken, kulüp iletişim komitesi başkanı Mete Düren, karşılaşma boyunca taraftarlardan yalnızca takımlarını desteklemelerini istedi. 
     Kuruluşlarının 100. yılını kutladıkları bu sezon, futbol takımının da gerçekten mükemmel bir performans gösterdiğini ve Birinci Süper Lig ile UEFA Kupası'nda başarılı sonuçlar aldığını anlatan Mete Düren, yarın SS Lazio Roma ile yapacakları maç için satışa çıkarılan biletlerin kısa sürede tükenmesinin kendilerini sevindirdiğini söyledi. 
     Düren, camia olarak özellikle bu sezon alınan başarılı sonuçlarla birlikte yönetim ve taraftar olarak kenetlendiklerini vurgulayarak, ''Taraftarlarımızın maçlarımıza olan ilgisinin bir hayli fazla olduğunu, özellikle de Lazio karşılaşmasına çok aşırı ilgi gösterdiklerini biliyoruz. Ancak büyük fedakarlık göstererek destek verdikleri takımlarının zarar görmemesi için, yarın sonuç ne olursa olsun sabırlı olmalarını ve tribünden sahadaki oyuncuları tezahüratlarıyla motive etmelerini istiyoruz'' diye konuştu. 
     





</TEXT>
</DOC>
