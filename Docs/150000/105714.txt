<DOC>
<DOCNO> 105714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/04/son/soneko16.html </URL>
<DATE> 2002/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "e-Türkiye için, devleti kilolarından arındırmalıyız" 
</HEADLINE>
<TEXT>

     Yeni Türkiye Partisi Genel Başkanı İsmail Cem, e-Türkiye'nin eskimiş devlet yapısı içinde gerçekleştirilmeyeceğini belirterek, ''Kilolarından arınmış, sırım gibi bir devlet yapısı oluşturabilirsek o zaman e-Türkiye'yi gerçekleştirebiliriz'' dedi. 
     Bilişim Zirvesi kapsamında, Türkiye Bilişim Derneği ve Microsoft Türkiye tarafından düzenlenen ''e-Türkiye'' forumuna konuşmacı olarak katılan İsmail Cem, e-Türkiye'nin son derece önemli bir girişim olduğunu vurguladı. 
     Cem, ''Bizim bunu gerçekleştirmemiz lazım. Üç yıl içinde tüm temellerini atmamız ve ciddi mesafeler alabilmiş olmamız lazım'' dedi. 
     Türkiye'nin bunu yapacak güçte olduğunu, ancak zaman zaman olaylara tek başına yaklaşıldığını belirten Cem, sözlerini şöyle sürdürdü 
     ''Devletin, e-devlet özelliği kazanması fevkalade önemli. Ama biz zaman zaman diyoruz ki Bu olguyu tek başına yapabiliriz . Burada daha kapsamlı bakmamız, şunu görmemiz gerekiyor e-Türkiye'yi eskimiş devlet yapısı içinde gerçekleştiremeyiz. Eski alışkanlıklarımız mevcut yönetim kurullarımız ve anlayışımızla e-devleti, e- Türkiye'yi yapamayız. Türkiyemizi yenileştirecek bu muhteşem olayı gerçekleştirebilmek için, bununla etkileşim içinde olan öteki etkenleri de değiştirmek lazım.'' e-Türkiye ve e-devletin etkinlik demek olduğunu vurgulayan Cem, verimliliğin en önemli ölçütü olan saydamlık ve dürüstlük gerçekleşmedikçe e-Türkiye'nin gerçekleşemeyeceğini belirtti. 
     Öncelikle bir siyasi kararlılığa ve yenileşme kararlılığına gerek olduğunu vurgulayan Cem, şöyle konuştu 
     ''Türkiye'de bu yenileşme kararlılığına elbirliğiyle ulaşabilirsek ve bunun icabı olan dürüstlük ve saydamlığı gerçekleştirebilirsek kilolarından arınmış, sırım gibi bir devlet yapısı oluşturabilirsek o zaman biz bu yenileşmeyi, e-Türkiye'yi gerçekleştirebiliriz.'' Türkiye'de kamu yönetimi ve hükümette anlayışların yenilenmesi gerektiğini ifade eden Cem, 36 bakanlıkla e-Türkiye'nin gerçekleştirilemeyeceğini, bakanlık sayısının 18-20'ye indirilmesinin de işleri düzeltmeye yetmeyeceğini kaydetti. İsmail Cem, şunları söyledi 
     ''Bakanlık sayısın 36'dan 18-20'ye inmesı çok güzel ama bu sayısal bir değişim. Türkiye'nin ihtiyacı olan sayısal değil, niteliksel kaliteli değişim. Biz ancak hükümetlerde, bakanlıklarde niteliksel bir değişim yapabilirsek o zaman hükümet, kamu yönetimi anlayışı e-Türkiye'yi oluşturacak noktaya gelir.'' 
     
     24 SAATLİK ON-LINE DEVLET 
     Devlet anlayışının nasıl olması gerektiğine ilişkin görüşlerini de açıklayan Cem, şunları kaydetti 
     ''Bizim iktidar programımızın üzerinde çok durduğu bir husus 24 saatlik devlet, yani on-line devlet. Bizim haftada 5 gün, günde 8 saat çalışan bir devlet modelinden 24 saatlik devlet, 24 saatlik kamu yönetimi ve duraksamayan yönetimine geçmemiz lazım.'' Kendi ve sonra gelen kuşakların bilgisayar teknolojisiyle geç tanıştığını, 90-91 yıllarında bilgisayar ve 93-94 yıllarında internet kullanmaya başladığını aktaran Cem, bugünün gençliğinin teknoloji ihtilali içinde doğduğunu ve bunu yaşam tarzı olarak benimsediğine dikkat çekerek, şöyle devam etti 
     ''Gençlerin teknoloji ve iletişimle birlikteliklerini güçlendirmek siyasetçilerin işi. Bu birlikteliği güçlendirmek için desteklemeliyiz. Aksi halde herkes bir kere daha bizi geçecek. Türkiye 74-75'te aklını kullanıp AB'ye girmiş olsaydı, bugün çok farklı bir Türkiye'ye ulaşmış olacaktık. AB treni kaçmadı ama o günün trenini kaçırdık. O günün imkanları artık yok. Bugün AB'ye üye olan bir ülke, Yunanistan'ın İspanya'nın Portekiz'in sağladığı katkıyı sağlayamayacaktır.'' 
     
     'E' KELİMESİ MODA OLDU 
     Cem, YTP'nin iktidar programında bilişim meslek okullarının açılmasının, üniversitelilerle toplum arasında bilişim işbirliği modeli gerçekleştirilmesinin öngörüldüğünü bildirdi. 
     ''E-Türkiye, e-devlet diyoruz, 'e' kelimesi moda oldu, biz de e-parti olmaktayız. Yeni Türkiye e-parti oluyor'' diyen Cem, partisinin internet sitesinin 3 gün önce açıldığını ve birçok işlemleri site üzerinden gerçekleştirdiklerini anlattı. 
     Gelir Vergisi ve Kurumlar Vergisi beyannamelerinin Ocak 2003'te bilgisayar ortamında verilmesinin öngörüldüğü, devletin bununla ilgili altyapı çalışmalarını tamamladığını belirten Cem, YTP'nin de diğer vergi beyannamelerinin Temmuz 2003'ten itibaren internet ortamına geçmesini öngördüğünü kaydetti. 
     
     İNSANLAR DEVLETLE İŞİNİ BİLGİSAYAR ORTAMINDA TAKİP EDEBİLMELİ 
     Bu konuda bir yasa çıkarma ihtiyacı bulunduğunu, yasanın çalışmalarını parti olarak yapmakta olduklarını belirten Cem, ''Türkiye'de insanlar devletle olan işini bilgisayar ortamında takip edebilmeli. e-Türkiye olayının devlet ile vatandaş arasında barış için köprü oluşturacağını bilmek lazım. Bu çok önemli. İnsanlarımızın yarısının şu veya bu şekilde devletle mahkemelik işi var. Barış saydamlıktan geçiyor. Bugün insanlar vergisini yatırmak için devlet kapısına gittiğinde tedirgin oluyor'' dedi. 
     ''Türkiye'de bir güven bunalımı yaşıyoruz'' diyen Cem, E-Türkiye idealinin ancak birbirimize güvenerek gerçekleştirilebileceğini vurguladı. 
     Bu arada Cem, toplantı öncesinde gazetecilerin örtülü ödenek tartışmalarıyla ilgili sorusunu yanıtsız bıraktı. 
     





</TEXT>
</DOC>
