<DOC>
<DOCNO> 142414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/13/yazar/uras.html </URL>
<DATE> 2003/03/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İlk iş günü kurtarmak olacak 
</HEADLINE>
<TEXT>

     Önce şunu kabul edelim ki, "Gül hükümeti" de aslında bir "Erdoğan hükümeti" idi. Belki Abdullah Gül’ün kişisel yetenek ve yaklaşımı, alınan kararları ve icraatı belli ölçüde yaldızladı, süsledi. Ama, alınan kararların ve icraatın arkasında Tayyip Erdoğan vardı. Bu nedenle, Gül hükümeti gidip, Erdoğan hükümeti gelince çok şey değişmeyecek. Değişen sadece Abdullah Gül ile Tayyip Erdoğan’ın kişisel özelliklerine dayalı yönetim biçimi olacak. Abdullah Gül, sinirlerini kontrol etme yeteneği, güler yüzü, yumuşak yaklaşımı ve yabancı dil bilgisi ile öne çıktı. Tayyip Erdoğan’ın daha çabuk sinirlenmesi, sinirlendiğinde sertleşmesi ve yabancı dil bilgisinin olmaması, hem lider hem de başbakan olarak ciddi sorunlarla karşılaşmasına yol açabilecektir. 
     
     Yanlış yapma riski olabilir 
     Gül hükümetinin arkasında, Tayyip Erdoğan’ın olması, bir fren, bir denetim imkanını sağlıyordu. Tayyip Erdoğan bu imkana sahip değil. Eğer güçlü ve deneyimli bir danışmanlar grubu ile birlikte çalışmaz ve onların görüş ve uyarılarına önem vermez ise yanlış şeyler yapma riski büyüyecektir. 
     Daha önceki hükümetlerden AKP dönemine intikal eden bazı sorunlar, Gül hükümetininki gibi Erdoğan hükümetinin de elini kolunu bağlayacak. Bunlar AB sorunu, Kıbrıs sorunu, Irak sorunu ve de IMF ile ilişkilerdir. Gül hükümetinin TBMM’ye sunduğu 2003 yılı bütçesi "kemikleşmiş" bir bütçedir. Ne gelir, ne harcama kalemlerinde önemli değişiklikler yapma imkanı yoktur. İç borcun çevrilmesi ile ilgili güçlükler, yılların birikimidir. Bu konularda Gül hükümeti gibi, Erdoğan hükümeti de günü kurtarmaktan başka bir şey yapamayacaktır. 
     Tayyip Erdoğan’ın AKP başkanı olarak ve de bir başbakan olarak yapabileceği tek şey "eskiden gelen ve çoğu kemikleşmiş sorunlaröda günü kurtarmak politikasını sürdürürken, AKP’yi iktidara taşıyan oyları verenlerin bekleyişlerini cevaplayacak konulara ilgi göstermesidir. Nedir bunlar Halkın ekonomik ve sosyal konularda farklı bekleyişleri vardır. 
     Sosyal konulardaki bekleyişleri cevaplamak için büyük ölçüde parasal kaynağa da gerek yoktur. Halk namuslu, saydam bir yönetim istiyor. Daha önce ülkeyi ve devleti soyanların cezalandırılmasını bekliyor. Halk daha iyi polis, daha iyi jandarma, daha iyi mahkeme istiyor. Halk hastanelerden, okullardan memnun değil. Erdoğan hükümetinin bu konulardaki icraatı halktan kısa sürede alkış toplamasına imkan verecektir. 
     
     İşadamlarıyla içli dışlı oldu 
     Ekonomik konulara gelince, halk iş istiyor, aş istiyor. Devletin doğrudan yatırım yapacak parası yok. Yatırımları ve üretimi teşvik için dağıtacak parası yok. Ama, iş ve aş demek, yatırım demek, üretim demektir. O zaman Erdoğan hükümetine düşen sorumluluk, yatırım ve üretim yapanların önündeki engelleri kaldırmaktır. Çünkü, mevcut düzen yatırım ve üretim yapanları değil, sadece rantiyeleri ve faizcileri himaye eden bir düzen haline gelmiştir. 
     Herkes zengini sever. Herkes zenginin büyüsüne kapılır. Herhalde bundan olsa gerek, Gül hükümeti ve bu hükümet döneminde AKP başkanı olarak Tayyip Erdoğan, Ankara - İstanbul arasında mekik dokudu. Büyük sermaye çevreleriyle, işadamlarıyla göze batacak ölçüde "içli dışlı" oldu. Büyük sermaye çevrelerini gücendirmemek için büyük çaba gösterdi. İşçiye, çiftçiye, esnafa, dar ve sabit gelirliye, gençlere, öğrencilere, entelektüellere vakit ayıramadı. Ümit edilir ki, Erdoğan hükümeti bu konularda daha dikkatli ve dengeli davranış içinde olur. 
     
     







Kötü senaryo 


Hamaset edebiyatı ve tuvalet standardı 


Şarkılı mesaj.. 


Teker teker gelin 


Tayyip Erdoğan’ı bekleyen sınav... 


Peki, ya Çankaya’da ne olacak 


İşgal 


Faiz - dışı fazla bu yıl da tutmayabilir 


Bu bakanlık hiç olmadı, ama şimdi kurulmalı 


Başka yol yok mu 


Denktaş Türkiye’nin yolunu tıkadı 


Halimize gülenler... 


Gül’den sonra Erdoğan 


Neden kalkınmış tek Müslüman ülke yok 8 


İlk iş günü kurtarmak olacak 


ABD merkezde yeni isim stokluyor 


</TEXT>
</DOC>
