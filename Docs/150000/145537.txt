<DOC>
<DOCNO> 145537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/26/son/sonspo01.html </URL>
<DATE> 2003/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere-Türkiye Avrupa Şampiyonası eleme grubu maçına doğru... 
</HEADLINE>
<TEXT>

     12. Avrupa Futbol Şampiyonası 7. Eleme Grubu'ndaki 4. maçında, 2 Nisan Çarşamba günü deplasmanda İngiltere ile karşılaşacak olan Türkiye, bu ekiple son kez tam 10 yıl önce karşılaşmıştı. 
     İzmir Atatürk Stadı'nda 31 Mart 1993'te yapılan ve 1994 Dünya Kupası elemelerinde aynı grupta bulunan 2 ekibin bu karşılaşmasını İngilizler, 7. dakikada Platt ve 44. dakikada da Gascoigne'nin golleriyle 2-0 kazanmıştı. 
     O tarihten bu yana Türk futbolu büyük aşama kaydederken, 10 yıl önce yapılan karşılaşmanın kadrosundan bugüne yalnızca 2 oyuncu kaldı. Türkiye'nin, İngiltere'ye 2-0 yenildiği karşılaşmanın kadrosunda yer alan Blackburn Rovers takımından Tugay ve Galatasaray'dan Bülent Korkmaz yine kadroda yer alırken, her iki oyuncunun da 2 Nisan'daki karşılaşmada yine forma giyme şansı bulunuyor. 
     O zamanki kadroda forma giyen Ünal Karaman ise halen A Milli Takım'da yardımcı antrenör olarak görev yapıyor. 

     
</TEXT>
</DOC>
