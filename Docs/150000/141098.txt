<DOC>
<DOCNO> 141098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/07/dunya/dun02.html </URL>
<DATE> 2003/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’ın kimyasalı İngiliz’den 
</HEADLINE>
<TEXT>

The Guardian, Irak’ın en önemli kimyasal silah tesisi Felluce 2’nin 1985’te İngiltere’nin desteğiyle kurulduğunu yazdı 
     DIŞ HABERLER SERVİSİ 

     ABD Dışişleri Bakanı Colin Powell’ın, Irak’ın en önemli kimyasal silah geliştirme merkezi diye tanımladığı Felluce 2’nin İngiltere’nin yardımlarıyla inşa edildiği ortaya çıktı. 
     İngiliz "The Guardian" gazetesinin, "İngiltere’nin kirli sırrı" başlığıyla verdiği haberde, İngiltere’nin bu kimyasal silah üretim merkezini, bütün uyarılara rağmen ve Amerikalılardan da gizleyerek 1985 yılında inşa ettiğini yazdı. İddiasını gizli devlet belgelerine dayandıran gazete, bu belgelerin, dönemin İngiliz kabinesinin büyük bölümünün, 14 milyon sterline inşa edilen bu merkezin hardal ve sinir gazları üretiminde kullanılacağından haberdar olduklarına işaret ettiğini de öne sürdü. The Guardian, "daha önce devletin üst düzey çok sayıda yöneticisi, Saddam Hüseyin’in muhaliflerini zehirli gazlar kullanarak yok ettiğini rapor ederek hükümete bildirmişti. Aynı dönemde Saddam’ın savaş halinde olduğu İran askerlerine karşı da zehirli gazlar kullandığı biliniyordu" ifadelerini kullandı. 
     
     Thatcher destek verdi 
     Haberde, "Bütün bunlara rağmen, dönemin Thatcher hükümetinin bakanları bu ihale için istekli olan "Uhde Ltd" şirketine istediği finansal desteği verdiler ve devletin ihracat kredisi garantileriyle sigortalarından yararlanmasını sağladılar" denildi. 
     



 DÜNYA 













</TEXT>
</DOC>
