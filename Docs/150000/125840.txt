<DOC>
<DOCNO> 125840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/20/son/sondun26.html </URL>
<DATE> 2002/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AP Başkanı "Kıbrıs'ta Türk tarafı yüzünden çözüme varılamıyor" 
</HEADLINE>
<TEXT>

     Avrupa Parlamentosu Başkanı Pat Cox, ''Türkiye'nin AB üyeliği için özel koşulların olmayacağını'' belirtti. 
     Yunanistan'ın başkenti Atina'da düzenlenen Avrupa Parlamentosu Grup Başkanları Toplantısı'nda konuşan Cox, Türkiye'nin AB üyeliğine de değindi. Diğer ülkeler için geçerli olan kriterlerin Türkiye için de geçerli olacağını kaydeden Cox, ''Türkiye'nin AB üyeliği için özel koşullar olmayacaktır. Ancak, Türkiye'nin yapılarında daha çok şeffaflık ve demokrasi sağlanmalıdır'' dedi. 
     Konuşmasına Kıbrıs konusuna da değinen Cox, ''Kopenhag'da önemli bir fırsatın kaçırıldığı'' görüşünü savundu ve adadaki siyasi sorunun çözümünde anlaşmaya varılamamasından Türkiye ve Kıbrıs Türk tarafını sorumlu tuttu. 
     Kopenhag'da alınan kararlarla, Kıbrıs Rum kesiminin AB üyeliğine ilişkin anlaşmayı imzalamasının kesinleştiğini belirten Cox, ''Kıbrıs'ın Rum kesimi , ilgili anlaşmayı imzalamasının ardından, AB kurumları içinde bir bütün olarak temsil edilecektir. Adanın kuzey bölümü de AB müktesebatına uyum sağlayabilmesi için desteklenmelidir'' diye konuştu. 
     





</TEXT>
</DOC>
