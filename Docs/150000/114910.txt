<DOC>
<DOCNO> 114910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/24/son/sontur06.html </URL>
<DATE> 2002/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bin öğretmen kadrosu için başvurular başladı 
</HEADLINE>
<TEXT>

     Milli Eğitim Bakanlığı'nın MEB 5 bin 750 kadroya yapacağı sınıf öğretmeni atamaları için başvurular bugün başladı. 
     Kadroların 5 binine, fen ve edebiyat fakültesi mezunu olup sertifikası bulunanlar, 750'sine de eğitim fakültelerinin sınıf öğretmenliği programından mezun olanlar ile eğitim fakültelerinin sınıf öğretmenliği dışındaki programlarından mezun olup sınıf öğretmenliği sertifikası olanlar atanacak. 
     Başvuru işlemleri, Adana, Ankara, Antalya, Bursa, Denizli, Diyarbakır, Erzurum, Gaziantep, İstanbul, İzmir, Kayseri, Kırklareli, Kocaeli, Konya, Samsun, Trabzon ve Van il milli eğitim müdürlüklerince oluşturulan bürolardan yürütülebilecek. Başvurular, milletvekili genel seçiminin yapılacağı 3 Kasım Pazar günü hariç, 4 Kasım'a kadar yapılabilecek. 
     Öğretmen atama kılavuzu ve öğretmenlik başvuru formu, ücret karşılığında bu bürolardan alınabilecek. Adayların, 6 milyon lira olarak belirlenen başvuru ücretini, Ziraat Bankası Ankara Beşevler Şubesi'nin 200627 numaralı hesabına yatırmaları gerekiyor. 
     





</TEXT>
</DOC>
