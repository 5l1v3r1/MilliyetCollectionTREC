<DOC>
<DOCNO> 128863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/05/yazar/altan.html </URL>
<DATE> 2003/01/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Masal masal matitas, kaynanamın kıçı tas... 
</HEADLINE>
<TEXT>

     Biliyorsunuz Kuzey Amerika ile Güney Amerika’yı birbirine bağlayan, daracık toprak bandının üstündeki Guatemala, El Salvador, Honduras, Kostarika tipi cumhuriyetlere, "muz cumhuriyetleri" adı verilir. 
     50 yıldan bu yana bendeniz de, sosyo - ekonomik yapımızda "talancılarla dilenciler"in ağır bastığı iddialarını duydukça, merak eder dururdum acaba bizim cumhuriyetimizin de bir lakabı olabilir mi, diye... 
     Dünkü Hürriyet’in manşeti, eskiden beri süre gelen bu özel merakı yanıtlıyordu 
     "Bir bardak su cumhuriyeti" 
     
     Oktay Ekşi de, "Üstüne soğuk su için..." başlıklı başyazısında, 6 - 7 yıl önce bizim Almanya’daki 11.800 işçiden, "sizleri de ortak edeceğiz" vaadiyle topladıkları 300 milyon Alman markını har vurup harman savurduktan sonra iflas eden bir holdingin mahkeme kararıyla kurulmuş yeni yönetimdeki yeni Başkan’ına ait bir açıklamadan söz ediyordu. 
     Yeni Başkan şöyle demişti 
     - Ortaklarımız yatırdıkları paranın üstüne bir bardak soğuk su içsinler... 
     
     Yalçın Doğan da, dünkü yazısında "T.C. markalı yüzyılın soygunu" başlığını atmıştı. 
     Ve "gizli damgalı, 15 Eylül 2002 tarihli BDDK raporundan" şu bölümü aktarıyordu 
     "Batan bankaların Hazine’ye toplam yükü 27 katrilyon 500 trilyon liradır. Bunun 17 milyar doları döviz, kalan 10.5 katrilyonu Türk lirası cinsindendir. 
     Batan paranın 8 milyar doları, doğrudan banka sahipleri tarafından kullanılmıştır. 8 milyar doların 6.2 milyar dolarını, banka sahipleri kendi bankalarından kullanmışlardır". 
     
     Can Dündar da, dünkü yazısında şöyle diyordu 
     "Para yardımı beklentisi ve komünizm fobisiyle Amerikan çıkarları için Kore’de savaşa girdiğimiz 1953’te ABD Dışişleri Bakanı Dulles, NATO’ya en ucuz askeri Türkiye’nin sağladığını söylemiş, Bir Türk askeri bize 23 sente mal oluyor’ demişti." 
     Can Dündar, yazısının sonunda, olası bir Irak savaşı için Ankara’da sürdürülen pazarlıklara değinerek, şu soruyla bitiriyordu yazısını 
     "Sizce kaça ölürüz bu savaşta " 
     
     Nereden nereye... 
     40 yıl öncesine doğru kaydı belleğim. O yıllarda da, tam bir iç talan epidemisi vardı Türkiye’de... 
     Ve bir yığın da, NATO dışı Amerikan üssü... 
     Siz kazara bunları Meclis kürsüsünden dile getirmeye kalktığınız zaman dahi, iktidar çoğunluğu koro halinde bağırmaya başlardı 
     - Moskova’ya, Moskova’ya... 
     Ve üstünüze yüzlerce kişi hücum eder, dokunulmazlığınızın kaldırılması için her gün sabahlara kadar uğraşılırdı. 
     Ayrıca hakkınızda 300’ü aşkın ağır ceza davası açılırdı. 
     
     Neyse ki bugün, globalleşme sürecinin yoğunlaştırdığı saydamlaşma sayesinde, Türkiye’nin de gerçek yüzü "çağdaş bir imaj sanallığının maskesi"nden kurtulup kendi oligarşik çarmıhının tüm acılarıyla ortaya çıkmada... 
     Ve cumhuriyetimizin niteliği manşetlerde 
     "Bir bardak su cumhuriyeti" 
     
     Biliyorsunuz bir de, dünya gündeminde yerini koruyan ünlü bir "işkenceci"liğimiz var... 
     Onun da geçmişine doğru göz gezdirdiğinizde, karşınıza Şair Eşref’in bir kıtası bile çıkıyor. 
     1900’lü yılların başında, İstanbul’da geceleri sokağa fenersiz çıkma yasağı var. Eşref’i bir gece fenersiz yakalayan bir polis, kendisini sille tokat karakola götürmek ister. Eşref direnir. Karşılıklı hafiften bir kavga çıkar aralarında. Başka polisler de gelir ve Eşref’i ite kaka karakola götürürler. Ertesi sabah da, "Vazife başındaki zaptiye memuruna tokat atmak" suçuyla, kendisini Müstantikliğe, yani Sorgu Yargıçlığı’na sevk ederler. 
     
     Henüz daha ırkçılığın bugünkü kadar ağır basmadığı dönemler... O nedenle Ermeni vatandaşlar, adalet bürokrasisinde dahi yer alabiliyorlar. 
     Müstantik Ohanes Efendi, önündeki kağıda birtakım beylik sorular yazar ve Eşref’e uzatır 
     - Bunlara cevap verin. 
     Şair Eşref, "Suallerinizin topuna cevaptır" notuyla şu kıtayı yazar 
     Elinde yok adalet, olsa da sen kim, adalet kim, 
     Kimi mazlum görürsen hep "Kabahat sendedir" dersin... 
     Polisler üstüme saldırdı, ben de sille aşk ettim, 
     Be Müstantik Efendi .. Söyle, sen olsan ne bok yersin .. 
     
     Evet efendim, kimi rüşvet yedi, kimi hak yedi, kimi de bok yedi... 
     Ve bugünlere gelindi işte... 
     Bakalım 2103’e kadar neler yenecek 
     
     







Masal masal matitas, kaynanamın kıçı tas... 


Kültürlü aşk... 


Sağlık Bakanı’yla sohbet 


Kılımız kıpırdayınca adam oluruz 


Cip ve lojman 


Kıymetlimiz 


Memurlar neden hep mutsuz 


Pazar sevişgenlerine bakıp kendimize güleceğiz... 


Kıssadan hisse gibi... 


Lojman sorunu 


İnsan, neden rasyonel karar verici değildir 


Biri bizi artık gözetlemiyor 


Muacceliyet şartı var mıdır 


Ekonomide zorlu sınav asıl şimdi başlıyor 


El kesesinden hovardalık yapılamaz 


Orta Asya’da yeni birlik arayışları 


</TEXT>
</DOC>
