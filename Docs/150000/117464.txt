<DOC>
<DOCNO> 117464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/07/guncel/gun01.html </URL>
<DATE> 2002/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer’in Kıbrıs hassasiyeti 
</HEADLINE>
<TEXT>

Sezer, bugünkü görüşmede Erdoğan ve Baykal’a, AB’den tarih alma uğruna Kıbrıs’ın feda edilemeyeceğini hatırlatıp ortak bir dille açıklama yapmalarını isteyecek 
     GÜNÜN KULİSİ 

     SERPİL ÇEVİKCAN 

     Cumhurbaşkanı Ahmet Necdet Sezer ile AKP Genel Başkanı Recep Tayyip Erdoğan’ın bugün yapacakları görüşmede, Sezer’in başbakan adayları konusunu açma eğilimi taşımadığı konuşuluyor. Sezer’in başbakan tayini için seçimlerin kesin sonuçlarının açıklanması ve milletvekillerinin yemin töreninin yapılmasını bekleyebileceğine işaret ediliyor. 
     
     İSİM SÖYLEMEYECEK 
     AKP Genel Merkezi’nden gelen bilgiler de Erdoğan’ın Köşk’e herhangi bir isimle çıkmayacağı yönünde. Erdoğan’ın Sezer’in göstereceği yaklaşıma göre konuya girip girmemeye karar vereceği belirtiliyor. Sezer’in, bugünkü görüşmelerde, Erdoğan ve Baykal’dan milli iradeyi temsil eden yeni liderler olarak Kıbrıs konusunda ortak bir dille kamuoyuna açıklama yapılmasını isteyeceği tahmin ediliyor. Kıbrıs konusunun Türkiye açısından taşıdığı önemin vurgulanması ve AB’den tarih alma uğruna Kıbrıs’ın feda edilemeyeceğinin Erdoğan ve Baykal’ın ağzından dünya kamuoyuna duyurulmasında, devletin zirvesinde fayda görülüyor. 
     
     BELÇİKA DÜZELTMESİ 
     Ayrıca, Erdoğan’ın Belçika modelini telaffuz etmesinin yol açtığı yanlış anlamaların düzeltilmesi açısından da bu açıklamaların yerinde olacağı görüşü dillendiriliyor. Zirvenin böyle bir ihtiyaç görmesindeki en önemli etken, henüz yeni hükümetin kurulmaması ve 12 Aralık’taki Kopenhag zirvesinden önceki son Milli Güvenlik Kurulu toplantısının 29 Kasım’da yapılacak olması. Bu süre içinde siyasi otorite boşluğu bulunmadığının yansıtılması için, iki liderin Kıbrıs konusunda Ankara’nın yaklaşımını dillendirmelerinin gerekli olduğu görüşü devletin zirvesine h kim. 
     
     BAYKAL MODEL TEHLİKELİ 
     CHP lideri Baykal da Milliyet’e, Belçika modeliyle ilgili olarak şunları söyledi "Kıbrıs konusu tek bir modelle çözülebilecek bir konu değildir. Herhangi bir modele endekslenemez. Örneğin Belçika modelinin yarar sağlayabilecek yönleri bulunabilir ama bu modelin aynı zamanda bizim açımızdan çok tehlikeli yönleri de vardır. Esinlenmek, benimsemek anlamına gelmez." 
     



 GÜNCEL 















</TEXT>
</DOC>
