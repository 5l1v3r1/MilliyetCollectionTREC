<DOC>
<DOCNO> 113964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/20/ekonomi/eko02.html </URL>
<DATE> 2002/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıt dışı ve emeklilik arttı açık 11.5 katrilyona çıktı 
</HEADLINE>
<TEXT>

İşten çıkarma, işsizlik, kaçak çalıştırma ve emeklilik artınca, sosyal güvenlik kuruluşlarının gelirleri azaldı. 2003 Bütçesi’ne 11.5 katrilyon lira ödenek kondu 
     ATİLLA ÖZSEVER 

     Sosyal güvenlik kuruluşlarının payı olarak 2003 Bütçesi’ne 11.5 katrilyon liralık bir ödenek kondu. Bütçeden Emekli Sandığı’na 6.2 katrilyon, Bağ - Kur’a 3.3 katrilyon ve SSK’ya da 1.8 katrilyon lira aktarma yapılacak. Diğer transferlerle bu miktar 11 katrilyon 550 trilyon liraya çıkacak. Sosyal güvenlik kuruluşlarına aktarılan pay, bütçe harcamalarının yüzde 8’ini oluşturuyor. 
     2002’nin ilk 9 ayında bu üç kuruluşa bütçeden aktarılan ödenek, 8 katrilyon liraya çıkarken bunun bütçe içindeki payı yüzde 10’a yaklaştı. 2002’de bütçeye konan ödeneğin büyük bir bölümü ilk yedi ayda tüketildi. 
     
     Primli devlet katkısı olsun’ 
     Ankara Siyasal Bilgiler Fakültesi öğretim üyesi Prof. Dr. Oğuz Oyan, Hazine ve Maliye Bakanlığı’nın sosyal güvenlik kurumlarından gelecek talepleri baskı altına almak için başlangıç ödeneklerini düşük tuttuğunu belirtti. Prof. Oyan, son yıllarda sosyal güvenlik kuruluşlarına bütçeden yüzde 8 - 10 dolayında bir aktarma yapıldığını, devletin işveren olarak Emekli Sandığı’na yaptığı katkının düşülmesi halinde bu oranın yüzde 6 - 8’e ineceğini bildirdi. 
     Oğuz Oyan, "Faiz ödemelerine bütçeden yüzde 50 oranında pay ayrılırken üç sosyal güvenlik kuruluşuna yüzde 6 - 8 dolayında yapılan bir aktarmayı açık değil, bir katkı olarak görmek gerekir. Bütçeden sosyal güvenlik kuruluşlarına yapılan bu aktarmanın milli gelir içindeki payı, yüzde 2 dolayındadır. Oysa AB ülkelerinde milli gelirin en az yüzde 5’i devlet katkısı biçiminde olmaktadır. İşsizlik sigortasında olduğu gibi devletin sosyal güvenliğe olan katkısı, yasal prim katkısı biçiminde düzenlenmelidir" dedi. 
     Türk - İş Sosyal Güvenlik Danışmanı Celal Tozan da, işten çıkarmalar, kaçak işçi çalıştırma, özelleştirme, kamudaki zorunlu emeklilik gibi nedenler yüzünden sigortalı sayısında büyük düşüşler yaşandığını söyledi. Tozan, "Daha önce 2.5 SSK’lı, bir emekliyi finanse ederken şimdi bu aktif pasif oranı 1.4’e inmiştir" dedi. 
     
2002’yi ÖTV ve kurumlar kurtardı      Bu yıla girilirken bütçede 57 katrilyon 911 trilyon liralık vergi geliri öngörüldü. Ancak, gerçekleşme tahmini 61 katrilyon 43 trilyon liraya çıkıyor. 
     Kurumlar Vergisi ile 1 Ağustos’da yürürlüğe giren ÖTV sayesinde, devletin kasasına öngörülenden 3 katrilyon 132 trilyon lira daha fazla vergi girecek. Kurumlar Vergisi’nde 3 katrilyon 595 trilyon liralık hedefe karşılık, gerçekleşmenin 5.6 katrilyon, dahilde alınan KDV’de 10 katrilyon 608 trilyon liralık hedefe karşılık, 11 katrilyon 733 trilyon olacağı belirlendi. ÖTV ise 7 katrilyon 194 trilyonluk gelir sağlayacak. 
     15.4 katrilyon beklenen Gelir Vergisi’nde gerçekleşmenin 13 katrilyon 783 trilyon lirada kalacağı, 1.6 katrilyon beklenen BSMV’den 1 katrilyon lira geleceği anlaşıldı. Cep telefonu aboneleri de hedefin 30 trilyon lira altında Özel İletişim Vergisi ödeyecek. Cezalardan ise 1.1 katrilyon olarak öngörülüyordu ancak bu rakamın 1.6 katrilyonu bulacağı anlaşıldı. 
     



 EKONOMİ 


















</TEXT>
</DOC>
