<DOC>
<DOCNO> 139398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/sondun20.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Figaro gazetesinde Başbakan Gül'ün siyasi portresi... 
</HEADLINE>
<TEXT>

     Fransa'da yayımlanan Le Figaro gazetesi, Başbakan Abdullah Gül'ün siyasi portresini, ''Batı ile Doğu arasında'' başlığıyla anlattı. 
     Gazete, ''İngiltere'de doktora yapan, Suudi Arabistan'da uzun süre İslam Kalkınma Bankası'nda çalışan Gül'ün, hem Batı'yı, hem de Doğu'yu yakından tanıdığını, her iki dünyayla da iyi ilişkiler kurma konusunda oldukça yetenekli olduğunu'' belirtti. 
     Eric Biegala tarafından kaleme alınan yazıda, ''çok iyi derecede İngilizce bilen Gül'ün Batılı meslektaşlarıyla yakın iletişim kurabildiği, Doğu dünyasında da kendisini oldukça rahat hissettiği'' ifade edildi. 
     Yazıda, Irak kriziyle ilgili olarak, Gül'ün bir taraftan Amerikalıların, diğer taraftan savaşa karşı çıkan Türk halkı arasında ''zor durumda kaldığı'' kaydedildi. 
     
     ''KAYSERİLİLER MÜZAKERECİ'' 
     Le Figaro gazetesi, Başbakan Abdullah Gül'ün Kayseri olduğunu anımsattıktan sonra, bu kentin insanlarının ticarette ve güler yüzle müzakerecilik anlayışında başarılı olmalarıyla tanındıklarını belirtti. 
     Gazete, koşullar ne olursa olsun güler yüzlü tutumundan vazgeçmeyen Gül'ün, müzakerecilikte bu başarısının altında belki de Kayserili olmasının yattığı yorumunu yaptı. 
     Yazıda, Türk ve yabancı gazetecilerin, Başbakan Gül'ün ''uzlaşmacı, karşı tarafı dinleyen ve çevresindeki uzmanları parti bağlarına göre değil, yeteneklerine göre görevlendiren'' bir kişilik olduğu yolundaki görüşlerine yer verildi. 
     





</TEXT>
</DOC>
