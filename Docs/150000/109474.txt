<DOC>
<DOCNO> 109474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/25/son/sondun06.html </URL>
<DATE> 2002/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Blair'in dosyasına övgü...- 
</HEADLINE>
<TEXT>

     ABD Başkanı George Bush, Irak'ın kitle imha silahlarına ilişkin İngiltere'nin sunduğu dosyayı, ''Irak lideri Saddam Hüseyin'in dünya barışına tehdit olduğuna kanıt'' olarak gösterirken, Amerikalı emekli generaller, BM desteği olmadan Irak'a saldırılmasına karşı çıkıyor. 
     İngiltere Başbakanı Tony Blair'i, Irak'ın kitle imha silahlarına ilişkin açıkladığı rapor nedeniyle öven Bush, ''Saddam'ın 11 yıllık yalanının ortaya çıktığını'' savundu. 
     Raporda, Irak'ın 45 dakikada bir nükleer silah oluşturabileceği yönünde bilgiler yer alıyor. Amerikan yönetimi, gelecek hafta Viyana'da silah gözlemcilerinin şefi Hans Blix ile Iraklı yetkililer bir araya gelmeden önce, BM'den Irak karşıtı güçlü bir karar tasarısı çıkarmayı hedefliyor. 
     
     EMEKLİ GENERALLER KARŞI 

     Öte yandan Amerikalı üç emekli general, askeri harekatı destekleyen bir BM kararı olmadan Irak'a saldırmanın, müttefiklerden gelecek yardımı kısıtlayacağı, El Kaide unsurlarını güçlendireceği ve ABD'nin uzun dönemli diplomatik ve ekonomik çıkarlarını zedeleyeceği uyarısında bulundu. 
     Senato Silahlı Hizmetler Komitesi'ndeki bir oturumda konuşan ABD'nin eski Genelkurmay Başkanı John Shalikashvili, ''BM Güvenlik Konseyi'nin diğer üyelerini, pozisyonumuzun haklılığı konusunda ikna etmeliyiz. Hayır denilmesini kabul etmekte de aceleci olmamalıyız'' dedi. 
     Aynı oturumda konuşan eski NATO Kuvvetleri Komutanı General Wesley Clark ve ABD'nin eski Merkez Komutanı General Joseph Hoar da ABD'nin, çıkarlarını savunmak için ''tek taraflı'' davranmaktan kaçınması uyarısında bulunarak, General Shalikashvili'ye destek verdi. 
     Üç emekli general de ABD yönetiminin, Irak lideri Saddam Hüseyin'e karşı askeri harekata başlamadan önce, elindeki bütün diplomatik seçenekleri tüketmesinin şart olduğunu da vurguladı. 
     Wesley Clark, Irak'ın ABD için acil bir tehdit oluşturduğu yönünde Bush yönetiminin iddialarını reddederek, ''Şu ana kadar sunulan bilgilere göre, önümüzdeki saatlerde, günlerde, bize ya da bölgedeki müttefiklerimize yönelik nükleer başlıklı füzelerin gönderileceğine dair hiçbir gösterge yok'' dedi. 
     





</TEXT>
</DOC>
