<DOC>
<DOCNO> 113764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/19/dunya/dun02.html </URL>
<DATE> 2002/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova’nın göbeğinde valiye suikast 
</HEADLINE>
<TEXT>

     CENK BAŞLAMIŞ Moskova 

     Geçen yıl "Rusya’nın en iyi valisi" seçilen, Magadan bölgesi Valisi Valentin Tsvetkov, Moskova’nın en işlek caddesinde uğradığı silahlı saldırıda öldürüldü. 
     Dün sabah Yeni Arbat caddesindeki Magadan temsilciliği önünde cep telefonuyla konuşan Tsvetkov’a, 30 - 35 yaşlarındaki bir saldırgan Makarov marka silahıyla yakından ateş etti. Yüzlerce kişinin tanık olduğu suikastı düzenleyen katil silahını atarak kendisini bekleyen bir arabayla olay yerinden uzaklaştı. Araç, bir saat sonra Arbat’ın arka sokaklarında terkedilmiş olarak bulundu. 
     Soğukkanlılıkla işlenen cinayete tanık olanların yardımıyla katilin robot resmini hemen hazırlayan polis geniş bir operasyon başlattı. Devlet Başkanı Vladimir Putin, İçişleri Bakanı Boris Grızlov’a soruşturmayı bizzat yönetme talimatı verdi. İçişleri Bakanlığı yetkililerinden Vladimir Gordiyenko, Vali’nin profesyonel bir cinayete kurban gittiğini, suikastın uzun süredir hazırlandığı izlenimi edindiklerini söyledi. 
     
     Öldürülen en üst düzey yetkili 
     Tsvetkov, Rusya’nın bağımsızlığını kazandığı 1991 yılından bu yana öldürülen en üst düzey yetkili. Tsvetkov’un yönettiği Magadan zengin altın yataklarına sahip. Rusya’nın uzakdoğusunda bulunan bölgede balıkçılık da önemli bir gelir kaynağı. 
     



 DÜNYA 














</TEXT>
</DOC>
