<DOC>
<DOCNO> 135543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/son/sontur11.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Türk Silahlı Kuvvetleri savaşmayacaktır" 
</HEADLINE>
<TEXT>

     Başbakan Abdullah Gül, Türkiye'nin barışı sonuna kadar zorladığını belirterek, ''Bizim hala savaşa girme taahhüdümüz yok. Zaten Türkiye savaşa girmeyecektir, zaten Türk Silahlı Kuvvetleri savaşmayacaktır'' dedi. 
     Gül, son ekonomik gelişmeler ve Kurban Bayramı öncesi yapılacak çeşitli ödemelere ilişkin bir basın toplantısı düzenledi. 
     Başbakanlık Merkez Bina'daki Bakanlar Kurulu salonunda yapılan basın toplantısında, Gül, gazetecilerin sorularını da yanıtladı. 
     Gül, bugün Türkiye'ye gelecek olan ABD Hazine Bakan Yardımcısı John Taylor ile Türkiye'nin olası bir Irak savaşında uğrayacağı zararlar konusunda bir anlaşma yapılıp yapılmayacağının sorulması üzerine, şunları söyledi 
     ''Birçok ciddi konu beraber gidiyor. Hükümetimiz, çok önemli dosyalarla karşı karşıyadır. Gelinen noktayı bir kez daha açıklamak isterim. Çünkü bunlar zaman zaman tam yansıtılamıyor. Biz hala barışın gerçekleştirilebileceğine inanıyoruz, hala barış için çalışıyoruz. Aslında bugün TBMM'ye tezkerelerin birleştirilerek gönderilmemesinin sebebi hala barışa imkan vermektir. Yoksa tüm tezkereler beraber de getirilebilirdi. 
     Bizim hala savaşa girme taahhüdümüz yok. Zaten Türkiye savaşa girmeyecektir. Zaten Türk Silahlı Kuvvetleri savaşmayacaktır. Biz barışı sonuna kadar zorluyoruz. Bu hareketimiz de barışı sonuna kadar zorlamaya dönüktür. Dolayısıyla bizim hala barış için yapacaklarımız vardır. Bugün de bunu gösteriyoruz. 
     Bugün TBMM'ye giden tezkere, savaşacak asker ile ilgili değildir. Türkiye'ye asker kabul etmek, asker sevk etmekle ilgili değildir. Bugün giden tezkere bazı limanlarımız ve havaalanlarımızda eğer sonunda ihtiyaç olursa o zaman zor duruma düşmemekle ilgilidir. Dolayısıyla hala barış imkanı vardır. Biz hala barış için hamle yapıyoruz. Tabii ki en kötü senaryolara karşı ülkemizi de hazırlamak durumundayız.'' 
     
     ''TÜRKİYE'NİN ZARARI KONUŞULACAK'' 
     Başbakan Gül, Körfez Savaşı'ndan Türkiye ne kadar etkilendiyse, Türkiye'nin gayretlerine rağmen eğer Irak'a yönelik bir savaş olursa bundan da etkileneceğini belirterek, bunun tedbirlerini almanın görevleri olduğunu söyledi. 
     Gül, bu anlamda ABD Hazine Bakan Yardımcısı Taylor'un bugün Türkiye'ye geleceğini anımsatarak, Hazine ve ilgili birimlerin yetkilileriyle görüşmelerde bulunacağını ifade etti. Başbakan Gül, ''Oturulup konuşulacak, Türkiye'nin böyle bir olayda zararı nedir, bunlar nasıl karşılanabilir, bunlar konuşulacak'' dedi. 
     Bir gazetecinin, ''Barış için son hamleniz ne olacak '' sorusuna da Gül, şu yanıtı verdi 
     ''Bugün TBMM'ye giderken biz sadece bazı havaalanı ve limanlarımızdaki ihtiyaç olursa bunların ihtiyaçlarının giderilmesiyle ilgilidir. Yoksa biz TBMM'ye asker kabulü ve asker sevkiyle ilgili bir tezkereyle gitmiyoruz. Bu şunu gösteriyor bütün bayram süreci ve ondan sonraki zaman BM sürecini beklemek, bütün bunlar hala barışa zorlamaktır. Hala barışçı yolların denenmesi, son dakikaya kadar yapılacak ne varsa bunların yapılmasıyla ilgilidir. Türkiye ve hükümet olarak büyük bir gayret gösteriyoruz. Yaptığımız da budur.'' ABD'nin olası bir harekatta İncirlik'teki vatandaşlarının çekilmesi konusunda çalışmaları olduğunun hatırlatılması ve sınır bölgesindeki Türk vatandaşları için de buna benzer bir yöntem düşünülüp düşünülmediğinin sorulması üzerine Gül, Türkiye'nin şu anda bir savaşa girmediğini ve girmeyeceğini vurguladı. 
     
     ''ARAP LİGİ TOPLANTISINDA GÖZLEMCİ OLACAĞIZ'' 
     Başbakan Gül, ''Irak Devlet Başkanı Yardımcısı Taha Yasin Ramazan ile yaptığınız gizli görüşme sonrasında bir umudunuz kaldı mı, Irak Lideri Saddam Hüseyin'e bir mesaj gönderdiniz mi ve yeni bir temasınız olacak mı '' sorusuna da şu yanıtı verdi 
     ''Biz bu süre içerisinde sonuna kadar barışa katkı yapmak ve barışı temin etmek için uğraşacağız. Arap komşularımızla da uğraşıyoruz, onlarla da beraber çalışıyoruz. Bu ayın 15'inde Arap Ligi toplantısı yapılacak. Bu toplantıya gözlemci olarak gideceğiz. 
     Gazetede bugün gördüğüm kadarıyla görüşmenin nasıl olduğuyla ilgili kısım tam yansımamış. Farklı şeyler var. Bizim, görüşmeyi gizli tutmamızın amacı, gösteriş peşinde değiliz. Biz netice almak ve barışa hizmet etmek için görüşmenin kapalı olmasını tercih ettik.'' 
     
     ''HENÜZ İKNA OLMADIK'' 
     ''ABD Dışişleri Bakanı Colin Powell'ın Irak'la ilgili deliller konusundaki açıklamaları sizi tatmin etti mi Türkiye olarak nasıl ikna olduk '' sorusu üzerine de Gül, ''Dışişleri Bakanlığımız bütün bunları değerlendiriyor. Biz, henüz hiçbir şeye ikna olmuş değiliz, biz henüz bir karar da vermiş değiliz. Türkiye hala barış için uğraşıyor. Türkiye hala barışa fırsat vermiştir. Türkiye bunun için büyük bir özveri içinde bulunmaktadır'' diye konuştu. 
     Başbakan Gül, ''Irak da sizin kadar barışa önem veriyor mu Taha Yasin Ramazan ile yaptığınız görüşmeden çıkan sonuç ne '' şeklindeki soruya da ''O aramızda geçen bir şey. Biz, bu görüşmenin kapalı olmasını istemiştik, ama Türkiye açık bir toplum olduğu için gördüğüm kadarıyla bugün bir gazetede var, bazı şeyler tam yazıldığı gibi değil. ATA uçağının gitmediğini bakarsanız görürsünüz.'' 
     





</TEXT>
</DOC>
