<DOC>
<DOCNO> 131293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/16/son/sonspo16.html </URL>
<DATE> 2003/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, "sambacı"sına kavuştu... 
</HEADLINE>
<TEXT>

     Bursaspor'un transfer etmek istediği Brezilyalı oyuncu Gomes Glauber, 2 kez rötarın ardından Bursa'ya geldi. 
     Bursa'ya dün gece geç saatlerde gelen Gomes Glauber, sağlık kontrolünden geçirildikten sonra, kendisini sezon sonuna kadar yeşil-beyazlı takıma bağlayan sözleşmeyi imzalayacak. 
     Brezilyalı futbolcuyla birlikte Bursa'ya gelen menajer Bayram Tutumlu, Bursaspor'un geçen sezon da Glauber'i transfer etmek için girişimde bulunduğunu belirterek, ''Ancak, Portekiz'de oynadığı Sporting Braga takımındaki hocasıyla sorunu yoktu. Bu yıl sorun yaşaması üzerine, Bursaspor da bu şansı değerlendirdi'' dedi. 
     Brezilyalı oyuncunun, yeşil-beyazlı kulüpte sezon sonuna dek kiralık olarak forma giyeceğini kaydeden Tutumlu, sezon sonunda Glauber'in bonservisini alma konusunda, Bursaspor'un önceliğinin bulunacağını bildirdi. 
     Bursaspor Kulübü Basın Sözcüsü Şükrü Akyollu da, teknik direktör Erdoğan Arıca'nın Glauber'i Portekiz'e giderek izlediğini anlatarak, ''Hocamız izlemiş ve beğenmiş. Zaten Erdoğan hoca, izlemeden, kanaat sahibi olmadan oyuncu tranfserine sıcak bakmıyor. Çok iyi bir transfer'' diye konuştu. 
     Bursaspor'a geldiği için çok mutlu olduğunu belirten Brezilyalı oyuncu Glauber ise, ''Bursa'yı gördüğümde, ne kadar büyük bir camiaya geldiğimi anladım. Ben konuşmayı sevmem. Sahada konuşurum'' dedi. 
     Brezilyalı oyuncu, daha sonra sağlık kontrolünden geçirilmek üzere Uludağ Üniversitesi Tıp Fakültesi Hastanesi'ne götürüldü. 
     





</TEXT>
</DOC>
