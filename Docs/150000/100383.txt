<DOC>
<DOCNO> 100383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/06/son/sontur23.html </URL>
<DATE> 2002/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fethiye'de orman yangını... Alevler yayılıyor... 
</HEADLINE>
<TEXT>

     Muğla'nın Fethiye İlçesi'nde, Hill Side Beac Club Tatil Köyü yakınlarında çıkan orman yangını, şiddetli rüzgarın etkisiyle büyüdü. 
     Alınan bilgiye göre, ilçe merkezinde Hill Side Beac Club Tatil Köyü yakınlarındaki Asartepe Mevkii'nde, kızılçam ormanıyla kaplı alanda, henüz belirlenemeyen nedenle yangın çıktı. Şiddetli ve yön değiştirerek esen rüzgarın da etkisiyle kısa sürede büyüyen yangına, Muğla Orman Bölge Müdürlüğü ve Fethiye Belediyesi İtfaiye ekipleri havadan ve karadan müdahale etti. 
     Yangının, zeytinlik ve makilik alanlara da sıçradığı ve yerleşim yeri olan Karagözler Mahallesi'ni tehdit ettiği bildirildi. Yangın nedeniyle, bölgedeki yolların araç trafiğine kapatılarak söndürme ekiplerine tahsis edildiği ve çevre illerden takviye ekiplerin istendiği belirtildi. 
     Fethiye Orman İşletme Müdürü Sedat Demiray'ın koordine ettiği söndürme çalışmalarını, Fethiye Kaymakamı Mehmet Arslan, Jandarma Bölük Komutanı Yzb. Süleyman Gürz ve İlçe Emniyet Müdürü Ali Kabakoğlu da yangın bölgesinde takip ediyor. 
     





</TEXT>
</DOC>
