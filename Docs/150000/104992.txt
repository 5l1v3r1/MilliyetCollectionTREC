<DOC>
<DOCNO> 104992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/son/sonspo09.html </URL>
<DATE> 2002/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yoluna emin adımlarla ilerliyor... 
</HEADLINE>
<TEXT>

     Birinci Süper Futbol Ligi'nde kendi sahasında Diyarbakırspor'u 2-0 yenen Beşiktaş'ta, galibiyetin sevinci yaşanıyor. 
     Beşiktaş Kulübü İletişim Komitesi Başkanı Mete Düren, ligde 4. haftada 3. galibiyetlerini aldıklarını ve hedeflerine emin adımlarla ilerlediklerini söyledi. 
     Düren, henüz ligin başında olduklarını belirterek, ''Takımın iskeleti tam oturana kadar bu dönemi kazasız ve minimum puan kaybıyla geçmemiz çok önemli. 3. galibiyetimizi aldık, bundan dolayı mutluyuz. Taraftarlarımız da hafta sonunu stressiz geçirecek'' diye konuştu. 
     Brezilyalı futbolcu Amaral'ın performansına da değinen Düren, bu futbolcunun oynadığı futbolla doğru bir transfer olduğunu ortaya koyduğunu dile getirdi. 
     
     ''DİVAN KURULUNA TEPKİMİZDE HAKLIYIZ'' 
     Divan kurulunun bugün yapılan toplantısına katılmamalarına da değinen Düren, ''Divan kurulunda Beşiktaş'a yakışmayan konuşmalar olabiliyor. Benzer durumların olmaması için tepki koyduk. Tepkimizde haklıyız'' dedi. 
     Düren, bu konunun Beşiktaş'a yakışır bir biçimde seyretmesi yönünde uygun bir yaklaşım beklediklerini kaydederek, şöyle konuştu 
     ''Divan kurulundan, geçmişteki tecrübelerimiz dayanarak bu istekte bulunmuştuk. Ne yazık ki, eleştirdiğimiz tarzın, Beşiktaş'a yakışmayan ve seviyeyi düşüren tarz olduğunu gösterdi. Benzer durumlarının olmaması için tepkiyi ortaya koyduk. Ümit ediyorum ilerki günlerde bu sorunu aşmış oluruz. Ayrıca divan kurulu ile sorunumuz yok.'' Divan kurulunun, kulüp yönetim kurulunun isteğini görüşmek için yazılı bir dilekçe istemesine de değinen Düren, sözlerini şöyle sürdürdü 
     ''O, tüzükte yer alan ayrı bir madde. Özel bir oturum için başvuru durumunda yazılı dilekçe verilebilir. Biz, divan kurulu toplantılarının özel gündem maddesiyle yapılmasını değil, aynı şablon içinde kalmak üzere, tüm toplantıların başlangıç hariç olmak üzere basına kapatılmasını istiyoruz. Kulübün mahremiyeti açısından bu gerekiyor. Kameralar karşısında yersiz ve seviyesiz konuşmalar kulübümüzün saygınlığını zedeliyor. Zaten diğer kulüpler de divan kurulu toplantılarında, sadece başlangıçta görüntü veriyor. Bu konuda taviz vermeyeceğiz.'' Düren, divan kurulu yönetimiyle bir mutabakat yaptıklarını, başlangıçtaki bu mutabakata uyulması halinde sorunun olmayacağını kaydetti. 
     BJK İnönü Stadı'nın yeniden yapımı projesine de değinen Düren, ''Yöneticimiz Fikret Orman'ın bu konuda önemli çalışmaları var. Bu çalışmaları Beşiktaşlılara sunacağız'' dedi. 
     





</TEXT>
</DOC>
