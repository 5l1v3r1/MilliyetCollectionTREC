<DOC>
<DOCNO> 128975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/06/ekonomi/eko05.html </URL>
<DATE> 2003/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon’un görev zararı 17.2 katrilyon oldu 
</HEADLINE>
<TEXT>

Hazine kaynaklarıyla batan bankaların sorunlarını çözmeye çalışan Tasarruf Mevduatı Sigorta Fonu’nun görev zararı 17.2 katrilyon liraya ulaştı 
     EKONOMİ SERVİSİ 

     Hazine’den aktarılan paralarla batık bankalar sorununu çözmeye çalışan Tasarruf Mevduatı Sigorta Fonu’nun TMSF bu işlevi nedeniyle doğan görev zararları 17.2 katrilyon liraya ulaştı. Hazine, TMSF’ye şimdiye kadar 32.1 katrilyon lira aktardı. 
     Bankacılık Düzenleme ve Denetleme Kurumu BDDK , TMSF’nin Eylül 2002 sonu itibariyle bilançosunu açıkladı. IMF ile sürdürülen stand - by anlaşmasının bir gereği olarak açıklanan bilançoya göre TMSF’nin görev zararları giderek büyüyor. 
     Batık bankalar sorununu henüz çözümleyemeyen TMSF’nin, Eylül 2002 sonu itibariyle toplam görev zararı 17 katrilyon 172 trilyon liraya ulaştı. 
     
     Karşılık ayıramıyor 
     Bu zararın 10 katrilyon 997 trilyon lirası TMSF bünyesindeki bankalara verilen ihtiyatlardan, 455 trilyonu tasfiye halindeki şirketler ve ortaklıklara aktarılan kaynaklardan oluştuğu belirlendi. 6 katrilyon 22 trilyon liralık kısmı ise önceki yıllardan kesinleşmiş görev zararlarından oluşuyor. TMSF görev zararları için sadece 302 trilyon lira karşılık ayırabildi. 
     
Hazine’den 32.1 katrilyon liralık kaynak aktarıldı      Hazine’nin TMSF’ye Eylül 2002 sonuna kadar nakit ve Devlet iç borçlanma senedi olarak aktardığı toplam tutar ise 31.2 katrilyon lira olarak açıklandı. 
     Hazine’nin aktardığı kaynağın 12 katrilyon 519 trilyon liralık bölümünü nakit olarak yapılan ödemeler oluşturuyor. Söz konusu nakit ödemeler Hazine’nin daha önce TMSF’ye verdiği iç borçlanma kağıtlarından vadesi gelenler için Hazine tarafından yapılan anapara ve faiz ödemeleri ile erken itfaya tabi tutulanlar için yapılan ödemelerden oluşuyor. Devlet iç borçlanma senedi olarak yapılan aktarmalar ise 19 katrilyon 565 trilyon lira olarak gözüküyor. Söz konusu iç borçlanma kağıtlarının da vadesi doldukça Hazine bu kağıtların karşılığını nakit olarak ödediği için nakit ödeme kalemi sürekli artıyor. 
     TMSF Merkez Bankası’ndan da 1.6 katrilyon liralık kısa vadeli avans kullandı. TMSF Hazine ve Merkez Bankası’ndan aldığı kaynaklar için kağıt üzerinde faiz de yürütüyor. TMSF’nin geçen yılın ilk dokuz ayı için Hazine’ye ödemesi gereken faiz miktarı 6.7 katrilyon, Merkez Bankası’na ödenmesi gereken faiz ise 53.3 trilyon lira olarak belirlendi. 
     
Fon’un devraldığı batık kredi 5 katrilyonu aştı      TMSF’nin şimdiye kadar sattığı, tasfiye ettiği ya da birleştirdiği bankalardan devraldığı batık kredilerin toplam tutarı da Eylül 2002 sonu itibariyle toplam 5 katrilyon 132 trilyon lira olarak gerçekleşti. 
     TMSF bu bankalardan devraldığı batık kredilerin şimdiye kadar sadece 239 trilyon liralık bölümünü ödeme planına bağlayabildi. Bu arada, TMSF’nin geçen yılın ilk dokuz ayında gelir ve giderleri arasında giderler lehine oluşan farkın ise 7.4 katrilyon lira düzeyinde gerçekleştiği belirlendi. TMSF’nin önceki yıllardan kaynaklanan birikmiş gelir gider farkları ise 6.7 katrilyon lira düzeyinde seyrediyor. 
     



 EKONOMİ 














</TEXT>
</DOC>
