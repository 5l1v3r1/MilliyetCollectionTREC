<DOC>
<DOCNO> 134567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/02/spor/spo04.html </URL>
<DATE> 2003/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İPLER KOPUYOR 
</HEADLINE>
<TEXT>

Trabzonspor Başkanı Özkan Sümer ile Aurelio’nun menajeri arasında dün yapılan pazarlıklardan da sonuç çıkmadı. Sümer, "Artık mayıs ayını bekleyeceğiz" dedi 
     Sümer’den rest 
     TRANSFER döneminde Aurelio’nun sözleşmesini uzatmak için yoğun bir çaba harcayan Trabzon’da beklenen imza yine gerçekleşmedi. Brezilyalı futbolcunun menajeri Miranda dün Başkan Özkan Sümer ve Asbaşkan Erol Tuna ile bir araya geldi. İki cephe arasında yaklaşık 2 saat süren pazarlıklardan da sonuç çıkmadı. Özkan Sümer’in mayısa kadar bekleme resti çektiği öğrenildi. 
     
     150 bin fark 
     GÖRÜŞMENİN 3 yıllık sözleşme karşılığı ödenecek ücret ve peşinat üzerinde kilitlendiği bildirildi. Sümer, 3 yıllık sözleşme karşılığı kademeli olarak 1 milyon 50 bin dolar önerirken, buna karşılık Miranda, 1 milyon 400 bin dolar talep etti. Karşılıklı fedakarlıklardan sonra fiyat farkı 150 bin dolara kadar indi. Ancak görüşmeden istenen sonuç çıkmadı. 
     
     Yıldız tanımam’ 
Teknik Direktör Samet Aybaba, "Kimseye ayrım yapmam" dedi 
     SEZONUN ilk yarısında başarılı bir performans gösterdiklerini dile getiren Samet Aybaba, Trabzonspor’da oynayan herkesin eşit olduğunu açıkladı. Aybaba, "Hiçbir mevkide adama göre görev şartlanması içine girmiyorum. Kimsenin hakkını yemeden, ama herkese imkan vererek çıtayı yükseltiyoruz. Benim için yıldız ya da pasif oyuncu yok, oynayan - oynamayan var" dedi. 
     
     Son rakip Bushoen 
     KARADENİZ ekibi, ikinci yarı öncesinde son hazırlık maçını bugün Lee Yong’un eski takımı Bushoen önünde verecek. Avni Aker Stadı’nda oynanacak olan karşılaşma saat 13.30’da başlayacak. Bushoen maçının biletleri numaralı tribün 7.5, maraton tribün 4 ve kale arkası tribün de 2 milyon liradan satışa çıkarıldı. Bordo - Mavililer, taraftarları maça davet etti. 
     



 SPOR 























</TEXT>
</DOC>
