<DOC>
<DOCNO> 105805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/09/05/guncel/gun04.html </URL>
<DATE> 2002/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi trende sosyetik gezi 
</HEADLINE>
<TEXT>

Avrupalı zenginlerin 119 yıllık Orient Express’le Paris’ten başlayan turu, İstanbul’da sona erdi... 
     ŞÜKRAN PAKKAN, TAHSİN AKSU 

     Dünyaca ünlü tarihi Orient Express, Paris’ten başladığı geleneksel turunu dün İstanbul’da tamamladı. Paris’ten 30 Ağustos’ta hareket edip Viyana, Budapeşte, Bükreş ve Varna’ya uğrayan 119 yıllık tarihi trende, 5 gün geçirebilmek için Paris’ten 6 bin sterlin yaklaşık 15 milyar lira , Avrupa’nın diğer kentlerinden de 10 bin sterlin yaklaşık 25 milyar lira ödeyen zengin çiftler, rüya gibi bir gezi yaptı. 
     Fransız, Hollandalı, Amerikalı, İsveçli ve İngiliz zenginlerin yer aldığı tren, beşinci kez geldiği İstanbul’da da kırmızı halılar, mehter takımı ve Osmanlı geleneğini yansıtan törenle karşılandı. 
     
     Ülkeler ziyafeti 
     Yolculuk boyunca konuklara, Fransa’dan getirilen ünlü bir şef tarafından pişirilen yemekler ikram edildi. Her öğün farklı bir ülkenin yemeğini tadan zenginlere, ayrıca sınırsız şekilde değeri oldukça yüksek şaraplar sunuldu. Tren yola çıkmadan önce, kilolarca karides, özel balık ürünleri, salmon, havyar ve tropik meyve satın alındı. 
     Kapıkule’den Türkiye’ye giriş yapan zenginler, bir gece önce Fransız şeflerinin elinden geleneksel Türk yemeklerini yedi. Mönüde, patlıcan, humus, çoban salatası, sütlü tatlılar bulunuyordu. 85 yolcuyla yola çıkan trende, 48 kişilik ekip görev yaparken, her çifte ayrı bir görevli hizmet etti. 
     Orient Express’in Genel Müdürü Claude Ginella, 5 gün boyunca trende hiçbir masraftan kaçınmadıklarını söyledi. Ginella, yılda yaklaşık 40 gezi düzenlediklerini ve 18 milyon dolar kazanıldığını belirtirken, trenin bakım masrafı için de yılda 100 bin dolar harcandığını söyledi. 
     



 GÜNCEL 

















</TEXT>
</DOC>
