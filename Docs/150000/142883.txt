<DOC>
<DOCNO> 142883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/15/son/sonspo08.html </URL>
<DATE> 2003/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Oğuz Çetin "Ortada çok ciddi bir başarısızlık var" 
</HEADLINE>
<TEXT>

     Elazığspor Kulübü Başkanı Baki Aydın, Elazığspor'un Fenerbahçe karşısında çok iyi mücadele ettiğini belirterek, ''Kazanmamız gereken bir maçtı'' dedi. 
     Baki Aydın, çok güzel bir mücadale olduğunu belirterek, takımın gereksiz goller yediğini bildirdi. 
     Aydın, maçtan sonra yaptığı açıklamada, şöyle konuştu 
     ''İlk golü çok basit hatalardan yedik. Son dakikalarda Ze Roberto'nun ele geçirdiği pozisyonu golle tamamlasaydık, şimdi galip gelen taraf olacaktık. Ben futbolcularımı ve hocalarımı kutluyorum. İnşallah bundan sonraki karşılaşmaları çok daha iyi oynayacağız. Taraftarlarımız karşılaşmada tribünleri tıklım tıklım doldurarak bizleri yanlız bırakmadı. Gelecek haftalarda umarım istediğimiz sonuçları alırız. Elazığspor, bugün bulunduğu yerde olmaması gereken bir takım. Çok daha iyi yerlerde olmamız gerekirken basit hatalar nedeniyle istemediğimiz yerdeyiz.'' Elazığspor Teknik Direktörü Erol Tok, galibiyetin hakları olduğunu belirterek, oynanan oyundan son derece memnun olduğunu söyledi. 
     Çok acemice goller yediklerini ifade eden Tok, ''Tecrübesizlikten çok büyük hatalar yapıyoruz. Maçın geneline baktığımız zaman top oynayan ve çok iyi koşan bir Elazığspor var. Çok farklı kazanılacak bir maç olabilirdi. Ama Fenerbahçe'nin tecrübesi, bizim yaptığımız hatalar maçı berabere tamamlamamıza neden oldu. Biz bir puana sevinmiyoruz. İnşallah bundan sonraki maçlarımızı alarak ligde iyi yerlere geleceğiz. Ümit'in oyundan çıkmasıyla oyunda bir eksiklik olduğuna inanmıyorum. Ümit'in kasığında bir problem vardı. Bu oyuncuyu oyundan almak durumundaydım'' dedi. 
     Fenerbahçe Teknik Sorumlusu Oğuz Çetin ise çok ciddi bir başarısızlığın ortada olduğunu belirterek, İstanbul'a döndüğünde başta futbol şube sorumlusuyla olmak üzere bir durum değerlendirmesi yapacağını söyledi. 
     Çetin, ''Sizin karşınıza geçerek maçın değerlendirmesini yapmak istemiyorum. Sadece şunu söylemek istiyorum. Kendimle ilgili bu göreve geldiğimin 8. maçıydı. 8 maç 24 puan, 12 puan kayıp, çok ciddi bir bayşarısızlık ortada. Dolayısıyla İstanbul'a göndüğümüzde başta futbol şube sorumlusu olmak üzere bu durumu görüşüp değerlendirmek istiyorum. Bu değerlendirme neticesinde sizlere düşüncelerimi daha sonra aktarabilirim. Başta Elazığspor Teknik Direktörü Erol Tok olmak üzere ve oyuncularını kutluyorum. 90 dakika boyunca pozitif futbol oynamaya çalıştıkları için kendilerini kutluyorum'' diye konuştu. 
     





</TEXT>
</DOC>
