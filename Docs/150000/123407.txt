<DOC>
<DOCNO> 123407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/08/son/sontur45.html </URL>
<DATE> 2002/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrilen tur otobüsünde ölü sayısı 4'e yükseldi... 
</HEADLINE>
<TEXT>

     Kahramanmaraş'ın Pazarcık İlçesi'nde, tur otobüsünün şarampole devrilmesi sonucu ölenlerin sayısı 4'e yükseldi. 
     Alınan bilgiye göre, kazada olay yerinde hayatını kaybedenlerin Ahmet Baki İşbay ve eşi Işıl Azize İşbay ile Ümran Tan oldukları belirlendi. Yaralılardan Neşe Yaka da, kaldırıldığı Kahramanmaraş Devlet Hastanesi'nde hayatını kaybetti. 
     Kaza sonrasında 27 olarak açıklanan yaralı sayısının, ayakta tedavi edilenlerle birlikte 39 olduğu, otobüste toplam 43 kişinin bulunduğu öğrenildi. Yaralılardan sağlık durumu ağır olan Şule Berber Gaziantep, Nurcan Beylek ve Fulya Kale Adana'daki hastanelere gönderildi. 
     Murat Dereköylü'nun kullandığı 34 BÇ 6547 plakalı otobüs, saat 10.30 sularında Pazarcık İlçesi'nin Akçalar mevkiinde devrilmişti. 
     Bayram tatilini GAP bölgesine gezi düzenleyerek değerlendiren İstanbullu aileleri taşıyan otobüsün sabah 07.00 sıralarında Adıyaman'dan hareket ettiği belirlendi. 
     Aynı firmaya ait bir başka otobüsün de kaza yapan otobüsü izlediği, kazada yaralananlara ilk müdahelenin ve hastanelere sevklerinin bu otobüstekiler tarafından yapıldığı bildirildi. 
     Aşırı hız ve yağıştan kaynaklandığı belirtilen kazada yaralananlar arasında bulunan otobüs sürücüsü Murat Dereköylü'nün tedavisine Kahramanmaraş Devlet Hastanesi'nde devam ediliyor. 

     
</TEXT>
</DOC>
