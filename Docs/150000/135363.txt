<DOC>
<DOCNO> 135363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/06/guncel/gun07.html </URL>
<DATE> 2003/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekili ricası yola geçit vermedi 
</HEADLINE>
<TEXT>

Yeşilköy sakinlerinin talebi üzerine trafiğe açılan Ümran Sokak, AKP Milletvekili İdris Naim Şahin’in "ricasıyla" kapatıldı. Yolun kusuru vekilin evinin önünden geçmesiydi 
     MEHMET DEMİRKAYA İstanbul 

     Yeşilköy’de mahalle sakinlerinin isteği üzerine, düzenlemeler yapılarak trafiğe açılan yol üzerinde evi bulunan AKP İstanbul Milletvekili İdris Naim Şahin’in güzerg hı değiştirtip, çalışmaları durdurttuğu iddia edildi. 
     
     İş bitmek üzereydi ki 
     Mahalle muhtarı Bülent Yurtsever Yeşilköy Mahallesi Ümran Sokak’taki yol güzergahının değişmesi için gelen talepleri belediyeye iletti. İstanbul Büyükşehir Belediyesi Ulaşım Daire Başkanlığı UKOME kararıyla, araçlara kapalı olan Ümran Sokak, düzenlenerek trafiğe açıldı. Ancak iş bitmek üzereyken çalışmalar durduruldu.. İstanbul Büyükşehir Belediyesi eski Genel Sekreter Yardımcısı da olan Şahin’in, yolun eski halinde kalması için belediyeden ricada bulunduğu ileri sürüldü. 
     Otobüs yolu olacaktı 
     Bu iddiayı doğrulayan İstanbul Büyükşehir Belediyesi Ulaşım Koordinasyon Müdürlüğü’nden Çağlar Cerbezer, "Milletvekilimiz Şahin ricada bulunmuştur. Bu talep herhangi bir vatandaştan da gelebilirdi. Aradaki fark sayın Şahin’den gelen talebe aynı gün bakılmıştır. Şahin’in oğlu hemen yandaki okulda okuyormuş, bunun için talepte bulundu " dedi. 
     İdris Naim Şahin’in eşi Nadide Şahin ise, "Yol zaten dar. Sokakta okul olduğu için öğrenci servisleri de burada bekliyor. Üstüne üstlük bir de belediye otobüslerine yol verilmek istendi" dedi. 
     
Mahkemeye başvuracaklar      Yeşilköy Mahalle Muhtarı Bülent Yurtsever, bölge halkının isteği üzerine yapılan düzenlemenin "bir kişinin ricası" üzerine yıkıldığını belirterek, yürütmenin durdurulması için Bölge İdare Mahkemesi’ne başvuracaklarını söyledi. Mahalle sakinlerinin taleplerinin hiçe sayıldığını savunan Yurtsever, "Bu güzergah vatandaşların ulaşım rahatlığına uygun olarak düzenlenmeliydi" diye konuştu. 
     



 GÜNCEL 





















</TEXT>
</DOC>
