<DOC>
<DOCNO> 140214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/03/spor/spo00.html </URL>
<DATE> 2003/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
VE TOP PENÇEDE 
</HEADLINE>
<TEXT>

Beşiktaş’a futbol heyecanı, bir yangınla sıçradı. 1910’da Valideçeşmeli gençler, Taşkışla’daki yangını izleyen gözlerini, İngiliz konsosluğunda futbol oynayanlara çevirmişlerdi 
     Paşa konağından halkın gönlüne Beşiktaş'ın 100 Yılı - 2 
Attila GÖKÇE'nin kaleminden 

     1903’de bir grup spor sevdalısı genç tarafından kurulup atletizm, boks, güreş, cimnastik, eskrim, halter dallarında etkinlik gösteren Beşiktaş Jimnastik Kulübü, futbol alanından yıllarca uzak kaldı. Oysa "futbol takımlarıyla kulüpleşip" 1905’de kurulan Galatasaray ile 1907’de spor hayatımıza katılan Fenerbahçe, katıldıkları lig maçlarındaki becerileriyle gün geçtikçe geniş taraftar kitlelerine ulaşıyorlar, aralarındaki rekabetin de itici gücüyle deneyim kazanıp güçleniyorlardı. 
     Futbol heyecanı, Beşiktaş’a bir yangınla sıçradı... 
     
     Topu kaptılar 
     1910 yılında, ellerindeki sopalarla "domuz camiye girmez" oyunu oynayan Valideçeşmeli gençler, gökyüzünde birden oluşan kızıllığı merak ederek Taşkışla’ya kadar gidip uzaktan yangını izlemeye başladılar. Fakat yangınla birlikte ilgilerini çeken bir şey daha vardı FUTBOL... İngiliz konsolosluğunun bahçesinde formalar giymiş 10 yabancı, kendi aralarında bir meşin topla çift kale maç yapıyorlardı. Yangını bırakıp, gözlerini dört açarak inanılmaz bir ilgiyle oyunu izlemeye başladılar. O sırada İngilizler’den birinin şutladığı top, alçak duvarı aşıp, Katip Tevfik’in kucağına düştü... Tevfik hiç sesini çıkarmadı. İngilizler başka bir topla oyunu sürdürdüler. Tevfik ve arkadaşları, topla birlikte oradan sessizce uzaklaştılar. Kendilerini büyüleyen o meşin yuvarlağı, o gece Refik Osman’ın evinde sakladılar. 
     Karar vermişlerdi. 
     Artık onlar da futbol oynayacaktı... 
     Refik Osman, evinde sakladığı o topla yaşamını öylesine bütünleştirdi ki, hem Türk Futbolu’nun en önemli savunma oyuncularından biri oldu, hem de 22 yıl sürecek futbol hayatından da etkilenip "Top" soyadını aldı. Refik Osman ayrıca, "Üç Büyükler’in Formasını Giyen İlk Futbolcu" olarak da tarihimizde ayrı bir yer edinecektir. İlginç olan şu ki, günümüzün yıldızlarından Sergen Yalçın da bu özelliği "Dört Büyüklerde" forma giyerek sürdürmüştür. İkisi de Beşiktaşlı’dır. 
     Bir başka olay da, futbol topunu Beşiktaş’a taşır... 
     
     İlginç birleşme 
     1905’de kurulan Galatasaray, futbolda oldukça ilerlemiş, başarılı sonuçlar almaya başlamıştır. Valideçeşmeli gençlerden Galatasaray Lisesi öğrencileri Mustafa Paşa’nın oğlu Selahattin ile yeğeni Alaeddin Mizanoğlu , okul bahçesinde oynadıkları futbol toplarından birini semte getirerek Taşlık sahasında, sokak aralarında, arsalarda arkadaşlarıyla birlikte oynamaya başlamışlardır. 
     O gençlerden biri de Şeref Bey’dir... 
     Şeref Bey, zaten futbolu biliyor ve oynuyordu. Semtteki kulüplerden Valideçeşme’nin başkanıydı. Münir Bey’in başkanlığındaki öteki semt kulübü Basiret’le aralarında tatlı bir rekabet vardı. İki kulübün de kulaktan kulağa namı yayılan genç futbol yıldızları bulunuyordu. 
     Valideçeşme’de Kaptan Şakir Kazım, Asım, Alaeddin, Selahaddin, Doktor Mehmet, Askeri Hakim Hakkı. 
     Basiret’te Nuri ve Rüştü Erkuş kardeşler, Ziya, Hafız Mustafa, Refik Osman Top . 
     Valideçeşme ve Basiretli futbolcular, Beşiktaş semt aidiyetiyle kurdukları dostluklarını öteki takımlara karşı birleşerek sürdürdüler. Zaman zaman Kadıköy’e geçerek azınlıkların Bahram, Oresten takımlarıyla oynuyorlar, Tatavla’nın Kurtuluş Araks takımıyla da rekabeti sürdürüyorlardı. 
     Şeref Bey, 1911 yılında başkanı olduğu Valideçeşme kulübünün üye ve sporcularıyla Basiretli arkadaşlarını da ikna ederek, iki takımın birleşip Beşiktaş’a katılmalarını önerdi. Beşiktaşlı yöneticiler, başlangıçta gayet memnun, futbola kapılarını açtılar. 
     Ama gelecek günler pek de iç açıcı değildi... 
     Yangınla başlayan futbol sevdası, Beşiktaş Jimnastik Kulübü’nde başka bir yangını başlatacaktı. 
     
Küskünlük dönemi      Şeref Bey’in önderliğindeki Beşiktaş futbol takımının yaptığı maçlar, çevrede daha geniş bir kitlenin ilgisini kazanırken, kulüpte sıkıntı yarattı. Bazı üyeler, futbolun popüler bir cazibe yarattığını, buna karşılık atletizm, boks, güreş, halter, eskrim ve cimnastik dallarına eski ilginin gösterilmediğini öne sürerek Şeref Bey’e karşı cephe aldılar. 
     Şeref Bey, bu gelişmeler karşısında kırıldı, Beşiktaş yöneticilerine küstü... Beşiktaş’tan ayrılmaya kararı verdi. Onun bu kararı başlangıçta önemsenmedi. Ancak takım arkadaşları da "Şeref neredeyse biz de oradayız" diyerek kulüpten ayrıldılar. Şeref Bey ve arkadaşları Şişli Sebat Kulübü’ne katıldılar. 
     1914’de oynanan Şişli Sebat’ın, Beşiktaş’ı 3 - 2 yendiği maç, Beşiktaş tarihinde "yenilgilerden ders çıkarma ve dayanışma" geleneğinin başlangıcını oluşturdu. 
     Yöneticiler, Şeref Bey’e haber gönderdiler 
     "Bir hata ettik, affola... Şeref Bey ve arkadaşlarının kulübümüze avdet etmelerini rica ederiz " 
     
Şehitler takımı      Beşiktaş’ın ilk futbol takımı, tarihimizin gelmiş geçmiş en eğitimli, en entelektüel ekiplerinden biri olarak tarihe geçebilir. Öte yandan bu takım, 1. Dünya Savaşı’nın cephelerinde şehit olan oyuncularıyla "Şehitler Takımı" unvanını da hak etmektedir. İlk maçını 1911 yılında Ermeniler’in kurduğu Araks takımıyla yapıp kazanan Beşiktaş, şu futbolculardan kuruluydu 
     Doktor Resul - Rıdvan, Behzat - Doktor Sabri, Şair Kazım, Baltalimanlı Sadi - Doktor Mehmet, Asım, Şeref, Doktor Ali, Fahri. 
     Birinci Dünya Savaşı, futbol takımının acı bir sonla dağılmasına neden oldu. Şair Kazım, Asım ve Rıdvan, Çanakkale’de şehit düştüler. Üç doktor,Ali, Mehmet ve Sabri Kafkasya cephesindeki tifüs salgınında Türk askerlerini kurtarmak için çaba gösteriyorlardı. Ne var ki, salgından kurtulamayıp şehitlerin arasına katıldılar. Behzat ile öğretmen Sadi de şehit olmuşlardı. Doktor Resul ve Fahri Anadolu’da savaşıyorlardı. Henüz askere alınan Şeref Bey ise Romanya cephesine gönderilmişti. 
     
YARIN Önce dışlandılar, sonra taçlandılar      
     



 SPOR 






























</TEXT>
</DOC>
