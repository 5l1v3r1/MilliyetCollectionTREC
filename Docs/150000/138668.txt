<DOC>
<DOCNO> 138668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/24/spor/spo01.html </URL>
<DATE> 2003/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’ın kar çilesi 
</HEADLINE>
<TEXT>

Kartal olumsuz hava koşulları yüzünden Slavia Prag maçına üç gün kala yine topla buluşamadı. Oyuncular tesislere güçlükle ulaştı. Siyah-Beyazlılar sabah salonda çalıştı, akşam düz koşu yaptı 
     ORHAN YILDIRIM 

     Kimse yetişemedi 
     UEFA Kupası 4. turunda perşembe günü Slavia Prag ile 1-0’ın rövanşına çıkacak olan Beşiktaş, yoğun kar yağışı nedeniyle dün de çalışamadı. Siyah - Beyazlılar dün sabah Ümraniye’nin karlar altında olması yüzünden Fulya’daki Ahmet Fetgeri Spor Salonu’na geldi. Ancak futbolcuların büyük bölümü saat 11.00’de başlaması gereken idmana zamanında yetişemedi. 
     
     Nouma kayboldu 
     AHMET Dursun, menajer Sinan Engin’i arayarak kaza yaptığını söyledi ve çalışmanın sonuna geldi. Yıldız futbolcunun arabasında ise hiçbir vuruğun olmaması dikkat çekti. Nouma ise yanlışlıkla Süleyman Seba Salonu’na gitti, daha sonra fizyoterapist Cem Türker tarafından tesadüf eseri fark edilip aşağıya indirildi. Zago, Ronaldo ve Cordoba’ya da uzun süre ulaşılamadı. 
     
     Sergen takıldı 
     FULYA’DAKİ Polat Towers’ta oturan Sergen idmana beş dakika kala geldi. Yıldız oyuncu arkadaşlarına "10 metre yürümekten zorlandım, siz nasıl ulaştınız" diye takıldı. Lucescu, Fulya’daki çimin temizlenmesini istedi. Ancak bunun için yeterli personel bulunamadı. Ümraniye’ye gitme fikrine ise oyuncular "Buraya zor geldik, oraya hiç gidemeyiz" diyerek karşı çıktılar. 
     
Sakatlara özel tedavi      SAKATLIKLARI süren Tümer ile Ahmet Yıldırım için sağlık ekibi seferber oldu. Tümer’in, Prag maçına yetişmesinin imkansız olduğu, ağrılarında azalma bulunan Ahmet Yıldırım’ın son durumunun ise maç günü netleşeceği açıklandı. Kıkırdağından geçirdiği ameliyat sonrası yaklaşık 3 aydır takımdan ayrı kalan Bayram Bektaş da yeniden takım arkadaşları ile çalışmaya başladı. Tecrübeli oyuncunun bir ay sonra tam kapasite ile oynayabilecek duruma geleceği belirtildi. 
     
Pancu’ya uçak yasak      SİYAH - Beyazlı takımın Rumen yıldızı Pancu’nun ayağındaki sakatlığın yüksek basınçtan etkilendiği, bu yüzden doktorların uçak yasağı getirdiği belirtildi. Lucescu’nun Antalya kampını iptal etmesinde en büyük nedenin de bu olduğu ileri sürüldü. 
     KONDİSYONER Carlo, "Sadece Pancu değil, özellikle adale sorunu yaşayan her futbolcuda 3 bin metreden sonra sorun yaşanır. Takımda bunu en çok yaşayan Pancu. Üst üste seyahatler rahatsızlığını artırdı, performansını olumsuz etkiledi" dedi. 
     



 SPOR 





























</TEXT>
</DOC>
