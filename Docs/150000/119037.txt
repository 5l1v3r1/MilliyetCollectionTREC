<DOC>
<DOCNO> 119037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/15/son/sondun07.html </URL>
<DATE> 2002/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC kuruluş yıldönümünü kutluyor... Org. Özkök'ün konuşması... 
</HEADLINE>
<TEXT>

     Kıbrıs Türkünün var oluş ve özgürlük mücadelesi sonunda 15 Kasım 1983'te kurulan Kuzey Kıbrıs Türk Cumhuriyeti, kuruluşunun 19. yılını törenlerle kutluyor. 
     Başkent Lefkoşa'daki kutlama törenleri, Cumhurbaşkanı Vekili ve Cumhuriyet Meclisi Başkanı Vehbi Zeki Serter'in Meclis'te tebrikleri kabulüyle başladı. 
     Daha sonra Lefkoşa Atatürk Anıtı ile Kıbrıs Türkünün özgürlük mücadelesi lideri Dr. Fazıl Küçük'ün anıt mezarında törenler düzenlendi. Törenlerde, Atatürk Anıtı ve Dr. Küçük'ün kabrine çelenkler konuldu, İstiklal Marşı okundu, özel defterler imzalandı. 
     Törenlere, Cumhurbaşkanı Ahmet Necdet Sezer'i temsilen Cumhurbaşkanlığı Genel Sekreteri Kemal Nehrozoğlu, TBMM Başkanlığı'nı temsilen AK Parti Antalya Milletvekili Mevlüt Çavuşoğlu, hükümeti temsilen Devlet Bakanı Tayyibe Gülek, Genelkurmay Başkanı Orgeneral Hilmi Özkök, AK Parti Van Milletvekili Hüseyin Çelik, CHP İstanbul Milletvekili Onur Öymen, Kıbrıs Barış Harekatı gazilerinden bir heyet ve diğer davetliler katıldı. 
     
     ''KKTC SONSUZA KADAR HER KOŞULDA YAŞATILACAK'' 
     KKTC Cumhurbaşkanı Vekili ve Cumhuriyet Meclisi Başkanı Serter, Atatürk Anıtı Özel Defteri'ne, KKTC'nin Atatürk'ten alınan ilhamla ve Türkiye'nin destek ve güvencesiyle kurulduğunu, bu coşkulu günde Atatürk'e ve Türkiye'ye saygı, şükran, güven ve bağlılıkla yüklü olduklarını yazdı. 
     Atatürkçülük temel alınarak kurulan KKTC'nin sonsuza kadar her türlü koşul altında yaşatılacağını vurgulayan Serter, bu kararlılığın Atatürkçülüğün gereği olduğunu kaydetti. 
     Cumhurbaşkanlığı Genel Sekreteri Kemal Nehrozoğlu da deftere yazdığı yazıda, Kıbrıs Türkünün, soylu Türk milletinin ayrılmaz ve kopmaz parçası olduğunu ifade ederek, Türkiye'nin, geçmişte olduğu gibi bugün de Kıbrıs Türkünün özgürlüğünün korunması ve istikrarlı gelişiminin sağlanması için gereken her türlü fedakarlığı yapmaya hazır ve muktedir olduğunu vurguladı. 
     TBMM Başkanı'nı temsil eden AK Parti Antalya Milletvekili Mevlüt Çavuşoğlu, ''Atatürk'ün yaktığı meşalenin ışığında, şan ve şerefle dolu mücadelesinde daima Kıbrıs Türkünün yanında olan Türkiye'nin, bundan sonra da tarihi ve ahdi vecibeleri çerçevesinde bu sorumluluğunu üstlenmeye ve Kıbrıs Türk halkının haklı davasını desteklemeye devam edeceğini'' ifade etti. 
     Devlet Bakanı Tayyibe Gülek de Kıbrıs Türkünün yıllardır Atatürk İlke ve İnkılapları'ndan aldığı güçle mücadelesini sürdürdüğünü belirterek, sayısız şehit verilerek kurulan KKTC'nin 19. kuruluş yıldönümünü Kıbrıslı Türklerle güç ve gönül birliği içinde coşkuyla kutladıklarını belirtti. Gülek, milli Kıbrıs davasını azim ve kararlılıkla takip edeceklerini ve Kıbrıs Türk halkının hak ettiği yaşam seviyesine kavuşabilmesi için Türkiye'nin hiçbir fedakarlıktan kaçmayacağını vurguladı. 
     Genelkurmay Başkanı Orgeneral Hilmi Özkök de, Kıbrıs Türkünün hürriyet mücadelesi sonunda kurulan KKTC'nin 19. kuruluş yıldönümünde Kıbrıs Türküyle güç ve gönül birliği içinde bulunduklarını ifade ederek, Kıbrıs Türkünün, sayısız fedakarlıklarla elde ettiği özgürlüklerinden asla taviz vermeyeceğini vurguladı. Orgeneral Özkök, Kıbrıs Türkünün, laik ve demokratik Kuzey Kıbrıs Türk Cumhuriyeti'nde kendi yönetimi altında huzur ve güven içinde yaşamaya devam edeceğini kaydetti. 
     KKTC'nin 19. kuruluş yıldönümü kutlamaları, resmi geçit töreninin yapılacağı, Dr. Fazıl Küçük Bulvarı'nda devam ediyor. Buradaki tören, Vehbi Zeki Serter ile KKTC Güvenlik Kuvvetleri Komutanı Tuğgeneral Necmeddin Baykul'un tören birliklerini denetlemesi ve halkın bayramını kutlamasıyla başladı. 
     Dr. Fazıl Küçük Bulvarı'ndaki töreni, Kıbrıs Rum kesiminden gelen bir grup gazeteci de izliyor. 
     Bu arada KKTC'nin 19. kuruluş yıldönümü nedeniyle Rum kesiminde çeşitli ''kınama etkinlikleri'' düzenleniyor. 
     





</TEXT>
</DOC>
