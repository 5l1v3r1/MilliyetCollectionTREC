<DOC>
<DOCNO> 139685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/28/son/soneko27.html </URL>
<DATE> 2003/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan 4275 sayılı kanun yeniden şekillenmeyecekse, ertelensin 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, 15 Mart'ta yürürlüğe girecek İş Güvencesi Kanunu'nun 4275 sayılı kanun çerçevesinde yeniden şekillenmeyecekse ertelenmesinin faydalı olacağını bildirdi. 
     ''Irak Krizi Askeri Müdahale ve Siyasi Gelecek'' konferansı sırasında gazetecilerin sorularını yanıtlayan Özilhan, Başbakanlık tezkeresinin görüşülmesinin Cumartesi gününe ertelenmesine ilişkin görüşünün sorulması üzerine, şunları söyledi 
     ''Hepimizin tahminlerle çıkarmaya çalıştığı konular var. Neticede bugün Milli Güvenlik Kurulu var. Orada bir daha bu işin konuşulması var. AK Parti'nin içinde de tekrar konunun daha iyi irdelenmesi için belki bir sebep olabilir. Birtakım yorumlar yapabiliriz ama neticede Hükümet bunu Cumartesi günü görüşmek için karar aldı.'' Bir gazetecinin ''AK Parti içinde bir çatlak olduğu yolunda yorumlar var'' sözleri üzerine Özilhan, ''Çeşitli görüşler, fikirler olur ama TBMM'nin sağduyu ile karar vereceğine inanıyoruz. Neticede ne çıkarsa Türkiye de ona göre uygulayacaktır'' dedi. 
     Özilhan, demokratik sistem içinde çalışıldığını vurgulayarak, ''Meclis'in kararını yarın göreceğiz. Ona göre de herkes karara saygılı olacak'' diye konuştu. 
     
     ''İŞİ KÖTÜ GİDENİN İŞÇİSİNİ ÇIKARMA İMKANI OLMALI'' 
     Tuncay Özilhan, İş Güvencesi Kanunu'na ilişkin bir soru üzerine, TÜSİAD olarak poziyonlarının belli olduğuna işaret ederek, şunları söyledi 
     ''Bu kanunun Meclis'ten nasıl geçtiği de belli. Popülist bir yapı olduğu da belli. Türkiye ekonomisinin bu kadar sıkıntıda olduğu, istihdama ve yatırıma ihtiyacı olduğu bir dönmede kanunun tek taraflı olarak gelmesi, geçmesi birtakım sıkıntılar yaratıyor. Ama daha sonraki aşamada bu hükümetle de yaptığımız konuşmalarda bu kanunun gözden geçirileceği, 4275 sayılı İş Kanunu ile birlikte yeniden yapılandırılacağı söylendi. Temennimiz 15 Mart'a kadar bu konuda çalışmaların yapılması.'' Düzeltilmeyen bir İş Kanunu'yla yabancı sermayenin çekilemeyeceğini, içerdeki yatırımcının da teşvik edilemeyeceğini kaydeden Özilhan, katı bir iş kanunun yatırımları engelleyeceğini savunarak, şöyle dedi 
     ''Bu kadar katı bir İş Güvencesi Yasası olduğu takdirde neticede bu, yatırım kararı verenleri etkiliyor. Yabancı sermaye böyle bir kanunun Türkiye'de olduğunu görünce yurtdışında böyle katı ve kısıtlayıcı bir kanun olmayan ülkeleri tercih ediyor. Dolayısıyla bütün ülkeler yabancı sermaye çekme, yatırım ve istihdam yaratma çabası içindeyken, daha teşvik edici unsurların gündeme gelmesi gerekir. 
     Bir gazetecinin ''Siz de yatırımcı bir kuruluşun yöneticisisiniz. Böyle bir durumda ne yapmayı düşünürsünüz '' sorusu üzerine Özilhan, hiçbir işverenin, hiçbir sanayicinin işçi çıkarmak için işçi almadığını, işçi çıkarmak için yatırım yapmadığını vurguladı. 
     İş Güvencesi Kanunu'nun bu şekliyle çıkması durumunda yoğun şeklide işten çıkarmaların gündeme gelebileceği yönünde görüşler olduğunun belirtilmesi üzerine Özilhan, işler iyiye gitmediği zaman, özellikle Türkiye gibi çok iniş ve çıkışı olan ülkelerde dönem dönem işlerin daralması nedeniyle işçi çıkarmak zorunda kalındığını belirtti. 
     TÜSİAD Başkanı Özilhan, şunları kaydetti 
     ''Kimse işi iyiyken, işi büyürken işçi çıkarmaya kalkmaz. Herkesin hedefi de işini büyütmek, yeni yatırım yapmaktır. Onun için bu olmaz ama işi kötü giden, işi kapama noktasına gelenin de işçisini çıkarma imkanı olmalı diye düşünüyorum.'' Tuncay Özilhan, ''Ertelenmesi ile ilgili bir talebiniz var mı '' sorusuna karşılık da, ''4275 sayılı kanun çerçevesinde yeniden şekillenmeyecekse, ertelenmesi faydalı olur diye düşünüyorum'' dedi. 
     





</TEXT>
</DOC>
