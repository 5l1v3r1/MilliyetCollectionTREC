<DOC>
<DOCNO> 129606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/01/08/son/sontur23.html </URL>
<DATE> 2003/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani Ankara'ya geldi 
</HEADLINE>
<TEXT>

     Irak Kürdistan Demokrat Partisi IKDP lideri Mesud Barzani, temaslarda bulunmak üzere Ankara'ya geldi. 
     Barzani, Esenboğa Havaalanı'nda yaptığı açıklamada, Ankara'da Türk yetkililerle biraraya gelerek ikili ilişkileri her iki tarafın da yararına geliştirmek niyetinde olduklarını söyledi. 
     Türk hükümetine davetinden dolayı teşekkür eden Barzani, basın mensuplarının ısrarlı soruları üzerine, açıklamalarını temaslarının ardından yapacağını belirtti. 
     Barzani, Esenboğa Havaalanı'nda, IKDP Ankara Temsilcisi Sefin Dizayi, Hak ve Özgürlükler Partisi, Göçedenler Derneği temsilcileri ve eski Diyarbakır milletvekili Haşim Haşimi tarafından karşılandı. 
     Ankara'ya yaklaşık 1,5 yıldan sonra ilk kez gelen Barzani'nin ziyareti, olası Irak operasyonu ve Kuzey Irak'a ilişkin gelişmeler nedeniyle ayrı bir önem taşıyor. 
     IKDP liderinin ziyareti, daha önce sağlık nedenleri ve Başbakan Abdullah Gül'ün Ortadoğu ziyareti dolayısıyla iki kez ertelenmişti. Ankara'ya en son 7-8 Mayıs 2001 tarihinde gelen Barzani'nin yabancı basına verdiği demeçlerde Türkiye aleyhine sarf ettiği bazı ifadeler, ilişkilerde gerginliğe neden olmuştu. 
     Sefin Dizayi, daha önce A.A muhabirine yaptığı açıklamada, Barzani'nin yeni hükümetin kurulmasından sonra danışmalarda bulunmak ve yeni hükümeti kutlamak için Ankara'ya geleceğini ifade etmişti. Dizayi, şunları söylemişti 
     ''Biz buna yeni bir sayfa demiyoruz. 10 yıl boyunca çok iyi durumda olan ilişkilerin sürdürülmesi diyoruz. İlişkilerimizde bir süre bazı tatsızlıklar yaşandı, ancak yeni hükümetin yaklaşımı çok iyi. İlişkilerimizi, bıraktığımız noktada, yapıcı bir şekilde sürdürmek istiyoruz. Yeni hükümetle iyi temaslar ve danışma içinde olmayı arzuluyoruz.'' Barzani'nin yarın sabah saatlerinde Dışişleri Bakanlığı üst düzey yetkileriyle biraraya gelmesi, Cuma sabahı da Başbakan Abdullah Gül tarafından kabul edilmesi bekleniyor. 
     





</TEXT>
</DOC>
