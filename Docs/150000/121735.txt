<DOC>
<DOCNO> 121735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/29/spor/spo02.html </URL>
<DATE> 2002/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SANSÜR 
</HEADLINE>
<TEXT>

Fenerbahçe, Rüştü’nün hayatını anlatan "Tuana’nın Babası Rüştü" isimli kitabın Fenerium mağazalarından satışına izin vermedi. Kitabın tanıtım törenine de hiçbir yönetici gelmemişti 
     YUSUF KOBAL 

     Sakıncalı bulundu 
     FENERBAHÇE’NİN milli kalecisi Rüştü’nün yaşamını konu alan ve Haşim Şahin’in yazdığı "Tuana’nın Babası Rüştü" isimli kitap, Sarı - Lacivertli yönetim tarafından sakıncalı bulundu ve satışına izin verilmedi. Bir süre önce piyasaya çıkan kitap, ikinci baskısını yaparken, Günizi Yayınevi, Fenerium mağazalarına başvurarak, kitabın vitrine konmasını istedi. 
     
     Telefona çıkmadı’ 
     MAĞAZA yönetimi, kitabı satamayacaklarını belirtip, teklifi geri çevirdi. Yazar Haşim Şahin, olaya anlam veremediğini söyledi, "Bana dostlarım, başkan Aziz Yıldırım’dan kitapta görüş bulunmadığı için böyle bir tavır ile karşılaşmış olacağımı belirttiler. Oysa ben kitabı kaleme alırken, sayın Yıldırım’ı altı kez aradım. Telefonlarıma çıkmadı" dedi. 
     
     Ünlüler anlattı 
     SATIŞINA karşı çıkılan kitapta Pendik yenilgisi sonrası Rüştü’nün Dereağzı tesislerinde saldırıya uğraması ağır bir dille anlatılıyor. Ayrıca eski başkanlardan Ali Şen dahil, Fatih Terim, Mustafa Denizli ve Aykut Kocaman gibi isimlerin görüşleri yer alırken, şimdiki yönetimden kimsenin yazı yazmaması dikkat çekiyor. Yöneticiler, kitabın tanıtım törenine de gelmemişlerdi. 
     
Bu yara kapanmazHani, Dereağzı’ndaki o gece var ya, işte o gece ne anlatılır, ne de yaşanılır gibidir benim için... 
O gece, bir annenin kundaktaki bebeğini zemheri ayazına bırakıp, arkasını dönüp gitmesiydi. O gece aç kurtların, yaralı sırtlanların bir ceylan yavrusunu paramparça etmesiydi. O gece, Dereağzı’ndaki o gece, bir ışık parıltısının, bir çocuk sevincinin, bir masumiyetin ortaçağ cellatlarınca kinin ve nefretin dipsiz kuyularında soluksuz bırakılmasıydı. O gece, bir depremin ortasında çaresiz kalmaktı, ah o gece insanın uğruna canını verebileceği dostlarınca pusuya düşürülmekti, o lanet gece. 
Ve o gece ile Fenerbahçe adı yan yana durdukça sürecek bendeki burukluk, bitmeyecek yüreğime çöken keder ve dinmeyecek içimdeki bu sızı. Dolayısıyla kırgınım. Çünkü Fenerbahçe’ye yakışan o geceyi aydınlatmaktı, suçluları ortaya çıkarmaktı. Ama hiçbiri yapılmadı, adeta herşeyin zamanla unutulması için sağır ve dilsizleri oynadı koca çınar Fenerbahçe camiası. 
Fenerbahçe bu çirkin olayın tarihin karanlık sayfalarına karışıp gitmesine, karanlıkta kalmasına izin vermemeliydi. Çünkü karanlık olan hiçbir şey Fenerbahçe’nin adıyla ve tarihiyle bağdaşmaz. 

Washigol bitmedi’ Brezilyalı golcü dün yoğun bakımdan çıktı ve "Fenerbahçe’ye borcumu ödeyeceğim. Ancak tabii son kararı doktorlar verecek" açıklamasını yaptı 
     Geri döneceğim’ 
     KALBİNDEKİ sorun nedeniyle ölümden dönen ve önceki gün Özel Acıbadem Hastanesi’nde anjiyo olan Washington’un yoğun bakımdan çıkar çıkmaz ağzından ilk olarak, "Fenerbahçe’ye borcumu ödeyeceğim" sözleri döküldü. Konuşurken, gözyaşlarını tutamayan Brezilyalı golcü, "Futbola tekrar geri döneceğim, çok azimliyim. Daha bitmedim. Ancak son kararı doktorlar verecek" ifadelerini kullandı. 
     
     Sizi çok seviyorum’ 
     KENDİSİNE gösterilen ilgiden son derece duygulandığını da kaydeden Washington, "Başta başkanımız bütün camia bana sahip çıktı. Türkiye’yi ve Türkler’i bir kez daha çok sevdim. Özhan Canaydın ve Serdar Bilgili geldi, Beşiktaş ile Galatasaray taraftarları mesaj yağdırdı. Bunları hiç unutmayacağım. Brezilya’daki akrabalarım ve ailem üzülür diye görüntü vermekten kaçınıyorum" dedi. n YUSUF DURSUN 
     
Gözüm arkada kalmayacak’      SARI - Lacivertli takımın başarılı file bekçisi Rüştü, iğne tedavisine başladığını ve ilk yarıyı kapadığını söyledi. Tecrübeli kaleci, "Tedavim tahminen üç - dört hafta sürecek. İkinci haftadan sonra antrenmanlara başlayacağım. Volkan, Oğuz ve Recep’in yokluğumu aratmayacaklarına eminim. Kaleye geçtiklerinde büyük bir rahatlık içindeler. O yüzden gözüm arkada kalmayacak" ifadelerini kullandı. 
     
Transfer için erken’      HÜSEYİN YAVUZ 

     TEKNİK Direktör Lorant, Washington’un durumuna çok üzüldüklerini ancak kesinlikle forvette sorun yaşamayacaklarını söyledi. Alman hoca, "Bizim hücumda çok imkanlarımız var. Transfer için doktorların raporunu bekliyoruz. Şu an için bu tür konular erken. Bizim asıl düşündüğümüz İstanbulspor maçı" diye konuştu. 
     PROTESTOYA hazırlanan tribünlere de mesaj yollayan Lorant, "Bizim için onların tezahüratı çok önemli. Takıma güven vermeleri şart. Üç puanı onların desteğiyle alabiliriz" dedi. Fenerbahçe’nin Alman hocası, bu hafta çok iyi çalıştıklarını ve iyi konsantre olduklarını da sözlerine ekledi. 
     
İşte dostluk bu Washington’un kalp rahatsızlığı, üç büyük kulübün taraftarını insanlık adına aynı noktada buluşturdu 
     FENERBAHÇE, Galatasaray, Beşiktaş her ne kadar ezeli rakip olsalar da, ebedi dostluklarını bir kez daha ispatladı. Birbirleriyle ölesiye yarış içinde bulunan, tribünlerde birbirlerini geçmeye çalışan rakipler, Washington’un aniden ortaya çıkan hastalığı nedeniyle Fenerli taraftarların üzüntüsüne ortak oldu. 
     SARI-Lacivertli kulüp taraftarlarının buluştuğu antu.com’a mesaj gönderen Galatasaray ve Beşiktaşlılar, ayrıca galatasaray.to ve www.forzabesiktas.net adlı sitelerin forumlarında Brezilyalı futbolcu konusunda üzüntülerini dile getirdi. Rakip taraftarların bu jestlerine duygulanan Fenerliler ise, "İşte insanlık bu" dedi. 
     
     İlginç yaklaşım 
     Cimbom.org forumuna mesaj yollayan Samet Köse isimli bir taraftar ise tıbbi bir yaklaşım göstererek şunları söyledi "Washington’da çoğu atlette görülen Hipertropik Kardiyomyopati buna yol açmış olabilir ki bu futbol hayatının bitmesi demektir. Üç altın madalyalı olimpiyat şampiyonu Florence Griffith Joyner Flo Jo 38 yaşında yaşamını bu nedenle yitirdi. Futbolcu transferinde detaylı bir kardiyak test yapılmaması bu tür sonuçlar doğurabiliyor." 
     
Fener üstün      FENERBAHÇE ile İstanbulspor ligde 43. kez karşı karşıya gelecek. Sarı-Lacivertli ekip bundan önce oynanan 42 maçta rakibine 29-5’lik bir üstünlük kurdu, 8 karşılaşmada eşitlik bozulmadı. Fenerbahçe’nin toplam 73 golüne, İstanbulspor 24 golle yanıt verebildi. Sarı - Lacivertliler en farklı skorlu galibiyetleri 1959 ve 1960 - 61 sezonlarında aldı. 1959’da 5-0, 1960 - 61’de rakibini 6-2’lik skorlarla mağlup etti. 
     
Taraftara çağrı      FENERBAHÇE Kulübü Asbaşkanı Mahmut Uslu, İstanbulspor maçında taraftarları tribüne davet etti, "Gol seslerini Washington Acıbadem Hastanesi’nden duymalı" dedi. Washington’un kalp sorunu yaşaması nedeniyle camianın, taraftarın ve futbol takımının büyük üzüntü yaşadığını belirten Uslu, "Bu olumsuz havayı galibiyet ve tribün desteğiyle atmalıyız. Yine omuz omuza olmalıyız" diye konuştu. 
     
Her gol armağan      SARI - Lacivertli futbolcular İstanbulspor maçına "Seni bekliyoruz, geçmiş olsun Washington" pankartıyla çıkacaklar. Genç Tuncay, takım olarak Brezilyalı oyuncunun hastalığına çok üzüldüklerini söyledi, "Umarım en kısa sürede aramıza döner. İstanbulspor maçında hepimiz onun için gol atmaya çalışacağız. Her golümüz ona bir armağan olacak" ifadelerini kullandı. 
     
Yeni golcü CEYHUN      WASHİNGTON’UN hastalanmasından sonra Teknik Direktör Lorant, forvette Ceyhun’u düşünüyor. Sarı - Lacivertli ekibin teknik patronu İstanbulspor karşısında ileri ikilide Serhat ve Ceyhun’a yer verecek. Hafta boyunca Ortega ile Steviç’in sakatlık ve hastalık sorunları yaşaması nedeniyle Alman hoca orta sahada da yeni arayışlar içine girecek. Abdullah’ın da ilk 11’de oynaması bekleniyor. 
     
Devre arası pazarlık      YÖNETİM, iç transfer görüşmelerini devre arasında yapacak. Aralık ayının sonunda sözleşmeleri bitecek olan Revivo, Yusuf, Ogün, Abdullah, Rapajc, Mirkoviç, Oğuz, Rüştü, Johnson, Stevic, Mustafa Doğan ve Ceyhun ile masaya oturacak, sezonu sonunu beklemeden anlaşma zemini arayacak. 
     



 SPOR 

























</TEXT>
</DOC>
