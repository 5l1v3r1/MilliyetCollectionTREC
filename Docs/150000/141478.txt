<DOC>
<DOCNO> 141478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/08/son/sondun19.html </URL>
<DATE> 2003/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rauf Denktaş Annan Planı'nı olduğu gibi imzalarsak sonumuz olur 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'ın sunduğu çözüm planını değiştirilmeden olduğu gibi imzalamanın ve referanduma sunmanın, ''halkı kandırarak, 'Sen kendi sona gidiş fermanı imzala' demek olacağını ve bunu aklı başında kimsenin yapmayacağını'' söyledi. 
     Denktaş, kendini bildiği gibi Rumları da çok iyi bildiğini ve Rumların, Kıbrıs'ın tümünü ele geçirme hedefinden vazgeçmediğini, fırsat verilirse Kıbrıs'ı Yunan yapmak için harekete geçeceğini belirterek, bunun için eşit, egemen şartlarda anlaşma ile Türkiye'nin etkin ve fiili garantisini istediklerini kaydetti. 
     Lefkoşa Mezarlığı'nda bulunan Ortaköy Şehitliği, KKTC Güvenlik Kuvvetleri Komutanlığı tarafından restore edilerek törenle açıldı. Törene, Denktaş'ın yanı sıra KKTC Cumhuriyet Meclisi Başkanı Vehbi Zeki Serter, Başbakan Derviş Eroğlu, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Ahmet Özteker, KKTC Güvenlik Kuvvetleri Komutanı Tuğgeneral Necmettin Baykul ile diğer üst düzey komutanlar, davetliler ve şehit aileleri katıldı. 
     Denktaş, törende yaptığı konuşmada, Rumların Enosis hedefleri önünde Kıbrıs Türklerinin bir engel olduğunu, Rumların bunu bildiği için bu engeli ortadan kaldırmak istediğini ifade ederek, Kıbrıs Türkünün acımasız Rum saldırılarına karşı akıl almaz direniş verdiğini ve ''Türkiye gelip kurtaracak, barış olacak, zulüm bitecek'' diye direndiğini anlattı. Denktaş, o günlerde şehit olanların, ''Geldiler ya helal olsun'' diyerek, gönül rahatlığı içinde şehit olduğunu kaydetti. 
     
     ''EMELLERİNDEN VAZGEÇMEDİLER'' 
     Rumların emellerinden vazgeçmediğine ve silah zoruyla yapamadığını Avrupa Birliği AB yoluyla yapmayı denediğine işaret eden Denktaş, Kıbrıs konusunda görüşmeler sürerken, AB'nin aralarına girdiğini söyledi. Rumların AB'ye girme amacını, Eski Rum yönetimi lideri Glafkos Klerides'in dile getirdiğine işaret eden Denktaş, Klerides'in, ''AB üyeliğiyle Türkiye'nin Kıbrıs üzerindeki etkin garantörlüğünün ortadan kalkacağını, iki kesimliliğin sona ereceğini, tüm Rum göçmenlerin evlerine döneceğini ve AB normları sayesinde Yunanlılığın Kıbrıs'ta zafere ulaşacağını'' söylediğini anımsattı. 
     AB'nin kötü olmadığını belirten Denktaş, ''AB'yi aleyhimize kullanmaktır kötülük. AB'de bazı ülkelerin Yunanistan'a kanarak veya inanarak, Kıbrıs'ı 'meşru Kıbrıs hükümeti' olarak Rumlara vermiş olmalarıdır, öyle tanımış olmalarıdır kötülük. Bu yanlış bakış devam ettiği sürece, AB üyeliği bizi tehdit eden bir olgu halinde karşımızda durmaktadır'' dedi. 
     Denktaş, dün Lefkoşa'da yapılan ''Egemenlik ve var oluş'' mitinginin, bazı basın organları tarafından dünyaya doğru yansıtılmadığını ifade ederek, bazılarının gerçeklerden korktuğunu ve Türk halkının esas duygusunu bilmediğini söyledi ve şöyle konuştu 
     ''Türk halkının esas duygusu nedir Barış içinde bu Türk adasında yaşamak, Rumlarla iyi komşuluk kurmak, gerekirse müşterek bir devlet kurmak ve bir daha anaların şehit vermek zorunda bırakılmayacakları bir gelecek hazırlamak, Türküm diye başı dik yaşamak...'' Önlerine konulan planda Rumların istediği her şeyin olduğunu ve bu planın garanti anlaşmasını etkisiz hale getireceğini belirten Denktaş, planın son Türk askerinin de adadan çıkmasını öngördüğünü, yine kendilerinin Rumlarla baş başa bırakılacağını, içlerinde de 80 bin dolayında Rum olacağını söyledi. 
     
     ''RUMLARA FIRSAT VERİLİRSE ANALAR YİNE AĞLAYACAK'' 
     Rumların değişmediğini, silahlanmayı sürdürdüğünü anlatan Denktaş, ''Yani fırsat verilirse, analar yine ağlayacak. Fırsat verilirse, bu toprakların yeniden Yunan toprağı yapılması için hareket başlayacak'' dedi. 
     Rum tarafının, AB üyeliğine ''Dolaylı Enosis yapıldı'' diye sevindiğine işaret eden Denktaş, şöyle devam etti 
     ''Biz biraz daha uyuyalım, biraz daha gözümüzü kapayarak önümüze her konulan belgeyi 'Kabul ettik, ne güzel, oh haydi gidelim, Rumlarla beraber' diyelim, bizi koruyacak esas liderleri savunmayalım, 'Her şey oldu bitti, güzellikle oldu, barış geldi' diye o yüzümüze gülenlere inanarak, silahlarını, kılıçlarını bileyenleri unutalım, ondan sonra 'Yine gelecekler' diyemeyeceğiz. Çünkü gelemeyecekler. Gelmemeleri için önlerine her engel konuluyor, konulmuştur, konulacaktır. Anadolu dağlarına bakarak ağlayacağız, şehitlerimizi yine gizli gizli göreceğiz. Kaçacak yer arayacağız, ama bulamayacağız.'' 
     
     ''KENDİMİ BİLDİĞİM GİBİ BİLİYORUM'' 
     Hayal kurmadığını, bunları, Rumları çok iyi bildiği için söylediğini belirten Denktaş, şunları söyledi 
     ''Karşı tarafı biliyorum. Kendimi bildiğim gibi biliyorum. Ben nasıl bu toprakları Yunan yapmam diyorsam ve bunun için ölürüm diyorsam halkımla beraber, biliyorum ki onlar da bu toprakları Yunan yapmak için ne niyetlerinden, ne düşüncelerinden vazgeçmiş değillerdir. O halde barış nasıl olacak bu adada Türkiye'nin garantisiyle, iki kesimlilikle, iyi komşulukla.'' Denktaş, Türkiye'nin garantisini ortadan kaldıran ve Türk askerini adadan çıkaracak bir anlaşmayı asla imzalamayacaklarını vurgulayarak, ''Barış ancak iki kesimlilik olduktan sonra elde edilmiştir. Bunu sulandırıp tekrar iki tarafı bir araya sokmak suretiyle yeni cinayetlere zemin hazırlamak akıl harcı değildir'' dedi. 
     
     ŞEHİTLİK 
     1974 Barış Harekatı sırasında şehit olanların yattığı şehitliğin gezilmesi sırasında bazı şehit anaları, şehit mezarlarının üzerine kapanarak ağladı. Denktaş, şehit mezarlarına karanfil bıraktı 
     Ortaköy Şehitliği'nde 176 şehit bulunuyor. Şehitlikte 2 subay, 6 astsubay, 90 erbaş ve er olmak üzere, 98 Türk Silahlı Kuvvetleri mensubu şehit ile 78 mücahit yatıyor. 
     





</TEXT>
</DOC>
