<DOC>
<DOCNO> 145356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/03/25/son/sontur24.html </URL>
<DATE> 2003/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkıcı Emrah, hapis cezası istemiyle yargılanmaya başladı 
</HEADLINE>
<TEXT>

     ''Emrah'' adıyla tanınan şarkıcı Emrah Erdoğan'ın, ''Vergi Usul Kanunu'na muhalefet etmek'' suçlamasıyla, 1 ile 3 yıl arasında hapis cezası istemiyle yargılanmasına başlandı. 
     İstanbul 4. Ağır Ceza Mahkemesi'ndeki duruşmaya Emrah Erdoğan katılmadı. Duruşmada Erdoğan'ı avukatı Dursun Demir temsil etti. 
     Avukat Demir, kamuoyunda ''Vergi Barışı Yasası'' olarak bilinen 4811 sayılı yasaya göre ilgili vergi dairesine başvurarak vergilerini yatırdıklarını kaydetti. Demir, ödemelerin yapıldığına dair makbuz örneklerini de dosyaya koyduğunu sözlerine ekledi. 
     Beşiktaş Vergi Dairesi'nden 4811 sayılı kanun kapsamında yapılan işlemlerin sorulmasına karar veren Mahkeme Heyeti, duruşmayı erteledi. 
     
     İDDİANAME 
     İstanbul Cumhuriyet Başsavcılığı'nca hazırlanan iddianamede, Emrah Erdoğan'ın, E.M.Y Emrah Müzik Yapım Reklam Ticaret Limited Şirketi'nin yetkilisi ve sorumlusu olduğu belirtiliyor. 
     Basında Emrah Erdoğan'ın ücretine ilişkin yayınlanan haber üzerine başlatılan inceleme sonucunda, başka şirket ve kişilerden alınarak E.M.Y Emrah Müzik Yapım Reklam Ticaret Limited Şirketi'nin kayıtlarına geçirilen ve KDV indirimine konu edilen faturalardan bazılarının sahte olduğunun belirlendiği anlatılan iddianamede, Erdoğan'ın bu şekilde vergi ziyanına neden olduğu ve ''213 Sayılı Vergi Usul Kanunu'na muhalefet ettiği'' kaydediliyor. 
     İddianamede, Emrah Erdoğan'ın, aynı kanunun 359. maddesi uyarınca, 1 ile 3 yıl arasında hapis cezasına çarptırılması isteniyor. 
     
     DAVANIN ORTADAN KALKMASI BEKLENİYOR 
     4811 sayılı yasanın 14. maddesinde, ''Vergi Usul Kanunu'nun 359. maddesinde sayılan fiilleri 31 Ağustos 2002 tarihinden önce işleyenler hakkında cumhuriyet savcılıklarına suç duyurusunda bulunulmaz, soruşturma aşamasında olanlar için takibat yapılmaz, açılmış bulunan kamu davaları ortadan kaldırılır ve kesinleşmiş mahkumiyet kararları infaz edilmez'' hükmü yer alıyor. 
     Buna göre, vergi dairesinden istenen yazının mahkemeye ulaşmasından sonra Emrah Erdoğan hakkındaki davanın ortadan kalkması bekleniyor. 
     




</TEXT>
</DOC>
