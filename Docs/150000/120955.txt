<DOC>
<DOCNO> 120955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/11/25/son/sonspo09.html </URL>
<DATE> 2002/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolcular dayanıklılık testinden geçti... 
</HEADLINE>
<TEXT>

     Fenerbahçeli futbolculara bugün Samandıra Tesisleri'nde dayanıklılık testi uygulandı. 
     Sarı-lacivertli futbolcular, kondisyon merkezinde Ankara Üniversitesi Tıp Fakültesi Spor Hekimliği uzmanları tarafından dayanıklılık testine tabi tutuldu. 
     Kulüp Doktoru İsmail Başöz, sezon başında da futbolculara böyle bir test uyguladıklarını hatırlatarak, ''Bu testin tek başına bir anlamı yok. Bizim için önemli olan bu iki test arasındaki ilişkiyi görmek. Sezon başında ve şimdi yaptığımız testleri karşılaştırıp, teknik heyete rapor sunacağız, onlar da buna göre bir planlama ve antrenman programı yapacaklar'' diye konuştu. 
     Başöz, testlerde bireysel olarak ciddi eksikliği bulunan futbolcu saptamaları halinde, bu oyuncuya özel çalışma metotları uygulayacaklarını, ayrıca altyapıdaki 40 futbolcunun da bu testlerden geçeceğini ifade etti. 
     
     SAKATLARIN DURUMU 
     İsmail Başöz, takımda sakatlıkları süren futbolculara da değinerek, Rüştü ve Serhat'ın İstanbulspor maçında oynayıp oynamayacaklarına, önümüzdeki günlerde karar vereceklerini söyledi. 
     Rüştü'nün sol arka adalesinin üst kısmında hassasiyeti bulunduğunu anlatan Başöz, milli kalecinin Serhat ile birlikte tedavisinin sürdüğünü kaydederek, ''İkisi için şimdiden oynayıp oynamayacaklarını söylemek zor. Durumları hafta sonuna doğru açıklık kazanır'' dedi. 
     Tedavi sürecinde olan İsmail Güldüren'in günde 7-8 saat çalıştığını belirten Başöz, Zoran Mirkoviç'in de birkaç hafta içinde takımla birlikte çalışmalara başlayacağını, Revivo'nun ise sadece kondisyon eksiğinin bulunduğunu sözlerine ekledi. 
     





</TEXT>
</DOC>
