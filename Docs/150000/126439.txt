<DOC>
<DOCNO> 126439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/23/son/sontur23.html </URL>
<DATE> 2002/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta Lütfullah Kayalar da Genel Başkanlığa aday... 
</HEADLINE>
<TEXT>

     Lütfullah Kayalar, ANAP Genel başkanlığına adaylığını açıkladı. 
     Parti Genel Merkezi'ne bir grup partilinin alkışları arasında gelen Kayalar, Nejat Arseven, Zeki Çakan, Ahat Andican, Bülent Akarcalı, Beyhan Aslan ve bazı eski milletvekilleriyle birlikte partililere seslendi. 
     Partililere ANAP'ı yeniden gözden geçirme ve geleceğini yeniden belirleme çağrısında bulunan Kayalar, ANAP'ın son seçimlerden kimsenin beklemediği bir sonuçla çıktığını söyledi. 
     Yeni iktidarla birlikte ülkeye gelen iyimserlik havasının süratle değiştiğini savunan Kayalar, hükümetin başarılı olmasını herkesin istediğini, çünkü yapılacak hataları tüm Türkiye'nin ödeyeceğini kaydetti. 
     ''Ortada bir hükümet var, ama ortada bir iktidar var mı, bu çok net değil'' diyen Kayalar, hükümetin yürütmede gerekli olan kararlılığı gösteremediğini ileri sürdü. Kayalar, ''Adalet ve Kalkınma Partisi dağınık, kararsız, cesaretsiz ve sıradan politikalarıyla hayal kırıklığı yaratmaktadır'' diye konuştu. 
     Adalet ve Kalkınma Partisi'nin resmi ideolojiye hoş görünme merakının bulunduğunu savunan Kayalar ''Ya olduğun gibi görün ya da göründüğün gibi ol'' dedi. 
     Yüzde 60 oyun Meclis'te temsil edilmediğini ve bu oyların siyasete angaje olmadığını belirten Kayalar, bu oyu alabilecek partinin ANAP olduğunu söyledi. 
     Muhalefetin lokomotifinin ve başladığı yerin bundan sonra ANAP Genel Merkezi olacağını ifade eden Kayalar, ANAP'ın Türkiye'yi çağ atlattığını ve bundan sonraki hedeflerinin yeni yüzyılda yeniden bölgesinin lider, güçlü, saygın bir devleti konumuna getirmek olduğunu belirtti. Değişime şimdiden başladıklarını ve demokrasinin ilk olarak ANAP kongresinde işlemeye başlayacağını ifade eden Kayalar, Kongrede oluşacak MKYK'nın halkla iç içe olan, gençlerden, hanımlardan, halen bu kurulda görev yapan başarılı siyasetçilerden ve ANAP'a ve Türkiye'ye unutulmaz hizmeti geçen kişilerden oluşacağını söyledi. Bu ekibin ANAP'ı yeniden iktidara taşıyacağını belirten Kayalar, ANAP kongresinin Türkiye ve parti için yeni bir başlangıç olacağını ifade etti. 
     Kayalar, Özal fikriyatının yeniden gündeme taşınacağını ifade ederek genel başkanlığa aday olduğunu açıkladı. 
     





</TEXT>
</DOC>
