<DOC>
<DOCNO> 104938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/31/spor/ykocaomer.html </URL>
<DATE> 2002/08/31/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Ödül yönetmeliği 1 
</HEADLINE>
<TEXT>

     2000 yılının aralık ayına kadar ülkemizde insan haklarına yakışmayan bir ödül yönetmeliği mevcut idi. Buna göre söz gelişi Olimpiyat Şampiyonu bir güreşçi 300 Cumhuriyet Altını ile ödüllendirilirken, Sağırlar Olimpiyatları’nda şampiyon olan bir engelli sporcu sadece 75 Cumhuriyet Altını alabiliyordu. 
     "Sakatın da sporu mu olurmuş" diyen seviyesi tartışılır bir spor yöneticiliği zihniyetine sahip insanların, kaleme alıp, yönetmelik olarak Resmi Gazete’de yayınladıkları bu genelge, 13 Aralık 2000 tarihli Resmi Gazete’de yeniden düzenlendirilerek engelli ve engelsiz sporcular eşit tutuldu. 
     Bu yönetmeliğe göre, Uluslararası İşitme Engelliler Spor Federasyonunca düzenlenecek Dünya Şampiyonası’nda derece alanlara da engelsiz Dünya Şampiyonaları’nda derece alan sporculara verilen ödülün verilmesi öngörülüyordu. Aynı kural İşitme Engelli Avrupa Spor Federasyonunca düzenlenecek Avrupa Şampiyonaları’nda derece alanlar içinde geçerli idi. 
     Artık her şeyin yoluna girdiği ve işitme engelli sporcuların da diğer engelli sporcular gibi eşitlik hakkına sahip olduğunu tescil edilmişti. Gelin görün ki, Gençlik ve Spor Genel Müdürlüğü’nün ilgili birimlerinin, engelliler sporu konusundaki bilgisizliği, 26 Ekim 2001 tarihinde yeniden düzenlenen "üstün başarı gösteren sporcuların ödüllendirilmesine dair yönetmelikte" bir kez daha ortaya çıktı. Adı geçen düzenlemeye nereden çıktığı belli olmayan 5. maddede bir F şıkkıyla "Engelliler ve Dünya - Avrupa oyunlarında derece alan sporculardan söz gelişi birinciye, 15 cumhuriyet altını verilir" maddesi ilave edildi. Oysa bu maddeyi yazanların bilmediği bir şey vardı. Aynı yönetmelikte, Uluslararası Paralimpik Komitesi tarafından organize edilen olimpiyatlarda, birinci olana 600 cumhuriyet altını verilirken, bir noktayı bilgisizliklerinden dolayı gözden kaçırmışlardı. Devamı haftaya 
     
     



 SPOR 



























</TEXT>
</DOC>
