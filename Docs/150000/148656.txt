<DOC>
<DOCNO> 148656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/09/son/sontur02.html </URL>
<DATE> 2003/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de bombalı gece... 
</HEADLINE>
<TEXT>

     İzmir'de, Bornova Adliyesi, City Bank binası ve İngiliz Konsolosluğu önlerine konulan ses bombaları patladı. Patlamalarda ölen ya da yaralanan olmazken, maddi hasar meydana geldi. 
     Alınan bilgiye göre, Merkez Karakolu yanındaki Hukuk Mahkemeleri, 2. Kordon'daki City Bank'ın bulunduğu bina ile İngiliz Konsolosluğu ve kilisenin bulunduğu parkın önüne konulan bombalar kısa aralıklarla patladı. Patlamalarda binaların camları kırıldı. 
     Olay yerlerine çok sayıda ekip sevk edilirken, ilçe emniyet müdürlükleri ve karakollarda önlemler artırıldı. 
     Tek katlı adliye binasındaki patlamanın faillerinin 28 yaşlarında 1.70 boylarında, sırtında şemsiyesi bulunan bir kadın ile gür sakallı, 35 yaşlarında, kot pantolonlu bir erkek olduğunun belirlendiği kaydedildi. 
     İzmir Emniyet Müdürü Halil Tataş, bombaların el yapımı ses çıkarıcı nitelikte olduğunu ve patlamalarda yaralı olmadığını bildirdi. 
     





</TEXT>
</DOC>
