<DOC>
<DOCNO> 113652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/10/18/son/sondun04.html </URL>
<DATE> 2002/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Keskin nişancı operasyonu komediye döndü 
</HEADLINE>
<TEXT>

     ABD'de 9 kişiyi öldüren ve 2 kişiyi yaralayan keskin nişancı katilin, son cinayetinde, görgü tanığının yalan ifadesi sayesinde kaçmayı başardığı ortaya çıktı. Televizyona çıkarak meşhur olmayı amaçlayan yalancı tanık hakkında dava açılması bekleniyor. 
     Washington ve çevresindeki eyaletler Maryland ve Virginia'da şu ana kadar 11 kişi seri katilin kurbanı oldu. Yerel güvenlik güçlerinin yanı sıra Savunma Bakanlığı'ndan Federal Soruşturma Bürosu FBI ve Merkezi Haberalma Teşkilatı'na CIA kadar birçok kurumun aldığı olağanüstü önlemlere karşın katil hala yakalanamadı. 
     Son olarak Virginia'daki Fall Church bölgesinde 47 yaşındaki Linda Franklin'in öldürülmesinden sonra, basına ve daha sonra polise konuşan görgü tanıkları, katilin krem rengi bir mini karavandan inerek tüfeğini doğrulttuğunu, kadın ile kocası arasında seçim yaparak Linda Franklin'i vurduğunu, daha sonra araca binerek uzaklaştığını söyledi. 
     Olayın karanlıkta gerçekleşmesine karşın, görgü tanıklarından biri, tüfeğin AK-74 olduğu konusunda ısrar etti. Bir görgü tanığı ise katilin koyu tenli, orta yapılı, muhtemelen Ortadoğulu veya Hispanik olduğunu savundu. Ancak görgü tanıklarının ifadelerinin birbiriyle çelişmesi dolayısıyla, ortaya katilin temsili resmi çıkarılamadı. Polis daha sonra, katilin krem rengi araçla kaçtığında ısrar eden görgü tanığını sıkıştırınca, bu tanığın yalan söylediğini belirledi. Bu kişinin sadece televizyona çıkarak meşhur olmak istediği, basının ilgisinden hoşlandığı sanılıyor. 
     
     MESAİYE ARA VERDİ 
     Görgü tanıklarının güvenlik birimlerini yanıltmasının bedeli ağır oldu. Arka ışıklarından biri yanmayan, krem renkli bir araçla kaçtığı sanılarak aranan katil hala bulunamadı. Fairfax ilçesi Polis Şefi Tom Manger, yetkililerin diğer görgü tanıklarıyla çalışmaya devam edeceğini söyledi. Bütün görgü tanıklarının üzerinde anlaştığı tek nokta ise saldırganın bir erkek olduğu yönünde. Pentagon'un casus uçaklarının da seferber edilmesinin ardından, Pazartesi gününden beri keskin nişancı katil herhangi bir faaliyette bulunmadı. Bu arada, açıklanmayan sayıda birçok kişinin yetkililerce gözaltında tutulduğu belirtiliyor. 
     
     KEMARA GÖRÜNÜTLERİ İNCELENİYOR 
     ABD'de her vatandaşın günde ortalama 8-10 kez kamera önünden geçtiği düşüncesiyle harekete geçen güvenlik güçleri, Washington bölgesinde Ekim ayında 11 kişiyi vuran tüfekli seri katilin, cinayetleri işlediği bölgelerdeki market ve banka benzeri yerlerin kameralarında kaydedilen görüntüleri tek tek inceliyor. 
     Güvenlik birimleri, civardaki binaların güvenlik kameraları ile market ve bankalardaki kameralar sayesinde katilin bir noktada kamera önünden geçtiğini düşünüyor. Olaydan sonraki araç hareketleri de, bu kameralarla izleniyor. 
     Pentagon'un tahsis ettiği casus uçaklar da gece ve gündüz insan ve araçların görüntülerini izliyor. Bu sistemlerin hassas alıcılarının, silah atışını da kolayca saptayabileceği belirtiliyor. Bu çerçevede, bölgede av sezonu da Maryland Valisi Paris Glendening'in özel kararıyla süresiz ertelendi. Ayrıca keskin nişancının yakalanması için oluşturulan özel ihbar hattına, her silah sesi duyanın telefon etmesi dolayısıyla da bu önlem düşünüldü. ABD'nin suç başkenti olarak bilinen Washington ve bölgesinde, yılda yaklaşık 1000 kadar cinayet işleniyor. 
     Trafik suçlularını yakalamak için kullanılan kamera sistemlerinin de, katilin yakalanmasında yardımcı olabileceği düşünülüyor. Keşkin nişancı seri katil, cinayetlerini benzin istasyonu, market, okul ve alışveriş merkezi gibi yerlerde işledi. 
     Kameralar, 11 Eylül'den bir gün önce, terörist Muhammed Atta ve Abdulaziz Alomari'yi, bankadan para çekerken, benzin istasyonundan benzin alırken ve Wal-Mart mağazasından alışveriş yaparken saptamıştı. Geçen ay ise Indiana'da bir park yerinde, küçük kızını tartaklayarak döven bir kadın, kameralara yakalanmıştı. 
     Florida eyaletinde ve Virginia Beach bölgesinde kullanılan özel bir teknoloji, aranan suçluları, kalabalığın arasından saptamada kullanılıyor. 
     Kameraların suçluları yakalamada sayısız yararına karşın, sivil özgürlük grupları ve vatandaşlar, her hareketin izlendiği bir ortamda özel hakların çiğnendiği gerekçesiyle bu uygulamalara karşı çıkıyor. 
     





</TEXT>
</DOC>
