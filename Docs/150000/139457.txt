<DOC>
<DOCNO> 139457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/02/27/son/soneko57.html </URL>
<DATE> 2003/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Alfa Menkul Değerler Milletvekilleri ve üst düzey bürokratlar yok 
</HEADLINE>
<TEXT>

     Alfa Menkul Değerler A.Ş., şirket elemanı Billur Fenerci tarafından hesaplarında usulsüz işlem yapılan kişiler arasında üst düzey bürokratlar ve milletvekillerinin bulunmadığını bildirdi. 
     Alfa Menkul Değerler'den yapılan açıklamada şirketin İMKB'de işlem gören halka açık bir şirket olması nedeniyle kamuya yapılan açıklamalarda yanlış anlamalara yer vermeyecek şekilde büyük bir titizlik içinde yapıldığı belirtildi. 
     Şirketin ilgili kanunlara uygun hareket etmek için gösterdiği titizliğin, bazı basın organlarınca şirketin zaafı ve mali güçlük içinde bulunduğu yönünde yansıtılmaya çalışıldığı belirtilen açıklamada bu nedenle belirtilen mevzuat hükümlerinin sınırları çerçevesinde bazı basın organlarında çıkan asılsız ve saptırılmış haberler hakkında bilgi verilme ihtiyacı duyulduğu kaydedildi. 
     Açıklamada şunlar kaydedildi 
     ''Herşeyden önce bazı basın organlarında çıkan şirketimiz müşteri hesapları üzerindeki zarara ilişkin haberler ve de Billur Fenerci'nin hesaplarında usulsüz işlem yaptığı kişi sayısı hakkında çıkan haberler mesnetsiz ve çok abartılıdır. Billur Fenerci'nin usulsüzlüklerini kendisine duyulan güvene dayandırdığı anlaşılmış olup bu nedenle hesaplarında usulsüz işlem yapılan kişilerin tümünün Billur Fenerci'nin yakını olan kişiler veya zaman içinde yakınlık kurduğu kişiler olduğu tespit edilmiştir. Bu kişiler arasında basında iddia edildiği gibi üst düzey bürokratlar ve milletvekilleri gibi kişiler de bulunmamaktadır. 
     Yine iki basın kuruluşunda yer alan çalışanlarımızın bir fonu bulunduğu ve Fenerci'nin bu hesabı boşalttığı, Billur Fenerci'nin yurtdışına kaçtığı, uçağın bilet ücretinin Alfa Menkul Değerler tarafından ödendiği, ilgili kişiler hakkında suç duyurusunda bulunulmadığı yönündeki haberler tamamıyla gerçek dışıdır.'' Borsa'ya gönderilen açıklamada da, Fenerci'nin usulsüz işlemlerini kapsayan bir sigorta poliçesinin mevcut olduğu ve şirket tarafından uğranması muhtemel zararların karşılanması amacıyla sigorta şirketine başvuruda bulunulduğu duyuruldu. 
     





</TEXT>
</DOC>
